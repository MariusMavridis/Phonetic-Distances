Бищунго цебе Аллагьас зобги ракьги бижана.
ЧӀобого букӀана жеги ракь ва гьелъул куц букӀинчӀо: бецӀаб накӀкӀ тӀад тӀупараб тӀину лъалареб гъварилъиги, гъваридал лъиназда тӀад гьури гӀадин боржанхъулеб гӀицӀго Аллагьасул РухӀги букӀана.
Аллагьас абуна:
«Бижа канлъи!» – ян.
Ва канлъи бижана.
Аллагьасда бихьана канлъиялъул лъикӀлъи, ва Гьес канлъи бецӀлъиялдаса батӀа гьабуна.
Канлъиялда цӀар къойилан лъуна, бецӀлъиялда цӀар сордойилан ахӀана.
БукӀана къасимех, нахъеги рогьел – гьедин ана тӀоцебесеб къо.
Цинги Аллагьас абуна:
«Лъинал кӀийиде рикьизе, гьезда гьоркьоб къвакӀараб пардав бижа!» – ян. Ва гьедин ккана.
Аллагьас къвакӀараб пардав бижана ва гьелда гъоркьги тӀадги лъинал кӀийиде рикьана.
Гьеб пардавалда цӀар Аллагьас зобилан лъуна.
БукӀана къасимех, нахъеги рогьел – гьедин ана кӀиабилеб къо.
Ва Аллагьас абуна:
«Зобалазда гъоркь ругел киналго лъинал цойиде ракӀаре ва ракъдаллъи къватӀибе бакка», – ян.
Ва гьедин ккана.
Ракъдаллъиялда цӀар Аллагьас ракьилан лъуна, цоцазде данделъарал лъиназда цӀар ралъадал абун ахӀана. Аллагьасда бихьана гьеб лъикӀ ккей.
Аллагьас абуна:
«Ракьалъ батӀи-батӀияб гӀурччинлъи бижизабе: хьон бугеб тӀегь-херги, бугӀа-ролъги ва хьон бугеб пихъ кьолел гъутӀбиги».
Ва гьедин ккана.
Ракьалъ бижизабуна батӀи-батӀияб гӀурччинлъи: тӀегь-херги, бугӀа-ролъги, пихъ кьолел гъутӀбиги; гьезул щибалъул жинди-жиндир тайпаялъул хьонги букӀана, ракьулъ бекьани, цӀидасан жиб бижулеб. Аллагьасда бихьана гьеб лъикӀ ккей.
БукӀана къасимех, нахъеги рогьел – гьедин ана лъабабилеб къо.
Аллагьас абуна:
«Зодил пардавалда рижа, сордоги къоги батӀа гьабулел, заманалъул батӀи-батӀияб ригьги гӀужги бихьизабулел ва къоялги соналги рикӀкӀине бажарулел, гвангъарал чирахъал.
Зодил пардавалда кенчӀезе риччанте гьел, ракьалъе канлъи кьезе».
Ва гьедин ккана.
Аллагьас кӀиго кӀудияб чирахъ бижана: гьезул кӀудияб – къоязе ханлъи гьабизе, гьитӀинабаб – сардазе ханлъи гьабизе, гьединго цӀвабиги рижана.
Аллагьас гьел зодил пардавалда лъуна: гьез дунял гвангъизабизе,
къоязеги сардазеги ханлъи гьабизе ва канлъиги бецӀлъиги цоцаздаса батӀа гьабизе. Аллагьасда бихьана гьеб лъикӀ ккей.
БукӀана къасимех, нахъеги рогьел – гьедин ана ункъабилеб къо.
Аллагьас абуна:
«Лъиназ бижизабе гӀемераб рухӀчӀаголъи. Зодихъ гьаваялда хӀанчӀиги роржанхъе».
Гьедин Аллагьас рижана ралъдал аздагьабиги, лъадалъ рукӀунел гӀемерал батӀи-батӀиял рухӀчӀаголъабиги, зодихъ роржанхъулел батӀи-батӀияб тайпаялъул хӀанчӀиги.
Аллагьасда бихьана гьеб лъикӀ ккей
ва, гьеб киналдаго баракатги лъун, Аллагьас амру гьабуна:
«Нужерго тӀинчӀ-къед цӀикӀкӀинабе, нужго гӀемерлъизаре ва ралъадазул лъинал нужедалъун цӀезаре. Риччанте ракьалда тӀад хӀанчӀиги гӀемерлъизе».
БукӀана къасимех, нахъеги рогьел – гьедин ана щуабилеб къо.
Аллагьас абуна:
«Ракьалъ рижизаре батӀи-батӀияб тайпаялъул рухӀчӀаголъаби: хӀайваналги, ракьалдасан шурулел жалги ва гӀалхул жанаваралги».
Ва гьедин ккана.
Аллагьас рижана батӀи-батӀияб тайпаялъул гӀалхул жанаварал, хӀайванал ва ракьалдасан шурулеб батӀи-батӀияб рухӀчӀаголъи. Аллагьасда бихьана гьеб лъикӀ ккей.
Аллагьас абуна:
«РачӀа Нилъер сураталда ва Нилъер сипаталда рекъон инсан
Гьедин Аллагьас инсан вижана Жиндирго сипат-сураталда рекъон.
Аллагьасул сипат-сураталда вижана Гьес инсан:
бихьинчиги чӀужугӀаданги – кӀиялго рижана.
Аллагьас гьезда баракат лъуна ва гьадин абуна:
«Нужеца лъимал цӀикӀкӀун гьаре, нужго гӀемерлъизе рукӀине – ракь цӀезабе ва гьелда тӀад кверщел гьабе. Ралъадазулъ ругел ччугӀбуздаги, зобалазда роржанхъулел хӀанчӀаздаги ва ракьалдасан хьвадулелщинал жалаздаги тӀад кверщел гьабе».
Жеги Аллагьас абуна:
«Гьале дица нужее нигӀматлъун кьуна ракьалда бижарабщинаб – хьон бугеб тӀегь-хер ва хьон бугеб пихъ кьолел гъутӀби.
ГӀалхул жанаваразеги, хӀанчӀазеги, ракьалдасан шурулелщинал жалазеги, ай рухӀ бугебщиналъе, Дица кинабниги гӀурччинаб хер кьолеб буго кваназе».
Ва гьедин ккана.
Аллагь валагьана Жинцаго бижанщиналъухъ – цӀакъ лъикӀ букӀана гьеб.
БукӀана къасимех, нахъеги рогьел – гьедин ана анлъабилеб къо.

Гьедин рижана зобги ракьги ва зоб-ракьалда бугебщинабги.
Анкьабилеб къоялде Аллагьас Жиндирго хӀалтӀи рагӀалде бахъинабуна ва, киналго хӀалтӀабиги къотӀизарун, анкьабилеб къоялъ Гьес хӀалхьи гьабуна.
Анкьабилеб къоялда баракатги лъун, Аллагьас гьеб хирияб къолъун гьабуна, щайгурелъул киналго ишалги тӀуран, гьеб къоялъ Гьес хӀухьбахъидал.
Гьале гьадинаб буго зобги ракьги кин бижарабали бицунеб къиса.
БЕТӀЕРГЬАН Аллагьас ракьги зобги бижараб къоялъ,
ракьалда жеги букӀинчӀо цониги хъарахъ яги цониги харил сум, щайгурелъул БЕТӀЕРГЬАН Аллагьас ракьалде жеги цӀад базабулеб букӀинчӀелъул ва ракь хӀалтӀизабизе инсанги вукӀинчӀелъул.
Ракьалъе регьел кьолеб букӀана гӀицӀго ракьул чохьонисан бачӀунеб хӀухьелалъ.
БЕТӀЕРГЬАН Аллагьас инсан гьавуна ракьул хӀурудасан ва, гьесул магӀарзухъе гӀумруялъул хӀухьелги пун, гьев чӀагояб рухӀлъун лъугьинавуна.
Хадуб Эдемалда, бакъбаккуда, БЕТӀЕРГЬАН Аллагьас ах бижизабуна ва Жинцаго вижарав инсан гьенив тана.
БЕТӀЕРГЬАН Аллагьас гьенир рижизаруна батӀи-батӀиял пихъил гъутӀби – рихьизе берцинал ва пихъ гьуинал. Ах бакьулъ бижизабуна гӀумруялъул гъветӀги лъикӀлъи-квешлъи лъазабулеб гъветӀги.
Эдемалдасан, гьеб ахги лъалъалаго, чвахулеб букӀана кӀудияб гӀор, цинги эхебегӀан ункъиде бикьулеб букӀана, гьитӀинал гӀорал лъугьун.
Гьезул цоялда цӀар ккола Пишон – гьеб чвахула месед гӀемераб ХӀавила абураб улка къотӀун.
(Гьениб меседги буго, махӀгьуинал пицӀалги руго, оникс абулеб багьа хирияб жавгьарги буго.)
КӀиабилеб гӀоралда цӀар буго Гихон, гьеб чвахула тӀолабго Куш улкаялдасан.
Лъабабилеб гӀоралда цӀар буго Тигр
Эдемалъул ахикь тана БЕТӀЕРГЬАН Аллагьас инсан, гьеб ах хӀалтӀизабизе ва гьелъул тӀалаб гьабизе.
БЕТӀЕРГЬАН Аллагьас инсанасда лъазабуна:
«Бокьараб гъотӀодаса пихъ кваназе бегьула дуца,
амма лъикӀлъиги квешлъиги лъазабулеб гъотӀодаса пихъ кванаге – нагагь гьеб дуца кванани, мун гьеб къоялъго хвезе вуго».
Хадуб БЕТӀЕРГЬАН Аллагьас абуна:
«Живго цохӀо вукӀин инсанасе лъикӀ гьечӀо. Гьесие данде кколев кумекчи вижила Дица».
БЕТӀЕРГЬАН Аллагьас ракьудасан рижана киналго хӀайваналги зобалазул хӀанчӀиги. Гьел киналго Гьес инсанасда аскӀоре рачана, гьезда инсанас кинал цӀарал лъолелали хал гьабизе. Инсанас кинаб цӀар лъуниги, гьеб цӀар хутӀана щибаб рухӀчӀаголъиялда.
Инсанас цӀарал лъуна киналниги рукъалъул хӀайваназда, киналниги зобалазул хӀанчӀазда ва киналниги гӀалхул жанаваразда, амма жиндие данде кколев кумекчи гьесда ватичӀо.
Гьебмехалда БЕТӀЕРГЬАН Аллагьас инсанасде гъваридаб макьу бачӀинабуна ва, гьев кьижун ккаравго, гьесул цо хьабалахъагӀучӀги бахъун, гьеб букӀараб бакӀ гьанаца бацана.
Гьеб хьабалахъагӀучӀалдасан БЕТӀЕРГЬАН Аллагьас чӀужугӀаданалъе куц-мухъ гьабуна ва гьей инсанасда аскӀое ячана.
Инсанас абуна:
«Гьале дир ракьаялдасан – ракьа,
дир черхалдасан – черх!
ЧӀужугӀадан букӀина гьелда цӀар,
бихьинчиясдасан йосарай йигелъул
Гьединлъидал, эбел-эменги рехун тун, жиндирго чӀужугун вукӀина бихьинчи ва, гьел кӀиялго цолъун, цохӀо черх гӀадин лъугьина.
Гьел кӀиялго – бихьинчиги чӀужугӀаданги – гӀицӀго рукӀана, амма гьел гьелдаса нечолароан.

БЕТӀЕРГЬАН Аллагьас рижарал киналго гӀалхул рухӀчӀаголъабазда гьоркьоб бищунго сихӀираб букӀана борохь. Гьелъ чӀужугӀаданалда гьикъана:
«Гьаб ахикьа цониги гъотӀодаса пихъ кваназе биччалеб гьечӀин нужее Аллагьасилан абураб жо битӀараб бугищ?» – абун.
«Ахикь ругел гъутӀбуздаса пихъ кваназе нижее изну буго, – ян жаваб кьуна чӀужугӀаданалъ. –
Амма ах бакьулъ бугеб гъотӀол рахъалъ Аллагьас абуна, гьелда тӀаса пихъ кванагейилан, гьелда кверцин хъвагейилан, гурони, ниж холилан».
«Холарелха! – ян абуна борхьица. –
Аллагьасда лъала гьеб гъотӀол пихъ квараб мехалда нужер берал рагьулеблъи ва, Аллагьасда гӀадин, лъикӀлъиги квешлъиги лъалел гӀадамаллъун нуж лъугьунеблъи».
Гьебмехалъ чӀужугӀаданалда бихьана гьеб гъотӀол пихъ кваназе лъикӀабги, бихьизе берцинабги, гӀакъиллъи-цӀодорлъи кьолеб букӀиналъ жинде гъира ккезабулебги букӀин. Гьебмехалъ гьелъ гьеб гъотӀодаса пихъ тӀуна, кванана ва аскӀов вукӀарав росасеги кьуна – гьесги кванана.
ГьебсагӀаталдаго гьезул берал рагьун рачӀана ва жалго гӀицӀго рукӀин бихьана. Гьебмехалъ инжиралъул гъотӀол тӀанхазул хьухьун, жидерго гӀаврат бахчизе жо гьабуна гьез.
БакъанигӀужалъул гьогьомараб гьури бахъиндал, гьезда рагӀана БЕТӀЕРГЬАН Аллагь ахикьан вачӀунев, ва гъутӀбузда нахъа рахчана гьел кӀиялго.
«Мун кив вугев?» – ин ахӀана БЕТӀЕРГЬАН Аллагьас инсанасде.
«Дида рагӀана Мун ахикьан вачӀунев, – абун жаваб кьуна гьес. – Дудаса хӀинкъун, вахчун вуго дун, щайгурелъул дун гӀицӀго вугелъул».
«Лъица дуда абураб мун гӀицӀго вугилан? Дица дуда кванагеян абун букӀараб гъотӀодаса пихъищ кванараб?» – ин цӀехана Гьес.
Инсанас Гьесие жаваб гьабуна:
«Дуца дие кьурай чӀужугӀадан йиго дунгун – гьелъ кьуна дие доб гъотӀодаса пихъ, дицаги кванана», – ян.
«Дуца гьабураб щиб?» – ан гьикъана БЕТӀЕРГЬАН Аллагьас чӀужугӀаданалда.
Гьелъ жаваб кьуна:
«Борхьица гуккана дун, гьедин квана дица гьеб».
Цинги БЕТӀЕРГЬАН Аллагьас борхьида абуна:
«Дуца гьедин гьабуралъухъ, нагӀана буго дуе. Киналго жанавараздаги хӀайваназдаги гъорлъ нагӀанабатадлъун букӀина мун: тӀолабго гӀумруялъ мун чехьалда хъурщила, дур квенлъунги хӀур букӀина.
Мунги чӀужугӀаданги цоцазе тушбабилъун гьарила Дица, тушманлъи букӀина дур тӀанчӀаздаги гьелъул наслуялдаги гьоркьоб. Гьелъул васас дур бетӀер чӀинтӀила, дуца гьесул хӀатӀиагъада хӀанчӀила».
ЧӀужугӀаданалда Гьес абуна:
«Лъимадул хӀара чӀвараб мехалъ, гӀазаб цӀикӀкӀинабила Дица дуе – гӀазаб-гӀакъубаялда гьарила дуца лъимал. Бугониги, рос вокьила дуе, амма росас дуда тӀад кверщел гьабила».
Адамида БЕТӀЕРГЬАН Аллагьас гьадин абуна:
«Дурго лъадухъги гӀенеккун, кванагеян Дица дуда лъазабун букӀараб гьеб пихъ кванана дуца! Гьанже мун сабаблъун гьаб ракьалъеги нагӀана буго: гӀазаб-гӀакъуба бихьун хӀалтӀила мун тӀолабго гӀумруялъ, ракьалдаса нигӀмат щвеялъе гӀоло.
Зазги чӀахӀги бижила ракьалъ дуе ва хуриса бачӀараб жо букӀина дуе квание.
ГӀетӀ бецӀцӀун гурони щвеларо дуе квине жо, ракьалдасан вижарав мун ракьулъе тӀад вуссинегӀан, – мун ракь вугелъул, нахъеги ракьуде сверизе вуго».
Адамица
БЕТӀЕРГЬАН Аллагьас къохьол партал гьабуна Адамиеги гьесул лъадуеги ва гьеб гьезда ретӀана.
Цинги БЕТӀЕРГЬАН Аллагьас абуна:
«Гьале гьанже инсан лъугьун вуго Нилъер цояв гӀадинав: лъикӀлъиги квешлъиги лъана гьесда! Гьанже доб ГӀумруялъул гъотӀодеги квер бегьизе гурин гьес, гьелъул пихъги кванан, хвел гьечӀевлъун лъугьине!»
Цинги БЕТӀЕРГЬАН Аллагьас инсан Эдемалъул ахикьа къватӀиве гъуна ва жиндасан гьев вижараб ракь хӀалтӀизабизе витӀана.
Аллагьас, инсанги къватӀиве гъун, Эдемалъул ахил бакъбаккул рахъалда, кинабго рахъалде хьвагӀулеб цӀадул хвалченгун, херувимал

Адам жиндирго лъади ХӀавада аскӀов вегана. Гьелъул ургьибе лъимер ккана ва Къабил
Гьелъ абуна:
«БЕТӀЕРГЬАНАСУЛ кумекалдалъун дие инсан щвана», – ян.
Хадув гьелъие гьавуна Къабилил вац Гьабил.
Гьабил гӀиявехьлъун лъугьана, Къабилин абуни, векьарухъанлъун вахъана.
Цо заманалдасан Къабилица БЕТӀЕРГЬАНАСЕ хурул бачӀиналда тӀаса хирияб садакъа кьуна.
Гьабилицаги, жиндирго рехъалъа тӀоцере гьарурал хухалги хъун, тӀаса рищарал кьари-кьариял гьанал кескал БЕТӀЕРГЬАНАСЕ къурбан гьаруна. Гьабилидаги гьесул къурбан-садакъаялдаги разилъана БЕТӀЕРГЬАН.
Къабилихъги гьесул хирияб садакъаялъухъгиян абуни, Гьев валагьизецин валагьичӀо. Гьебмехалъ ццидаца кьерхинабуна Къабилил гьумер.
БЕТӀЕРГЬАНАС Къабилида абуна:
«Щай дур ццин бахъараб? Щай дур гьумер кьерхараб?
Дуца битӀараб гьабулеб бугони, гьумер битӀун валагьиларищ мун? Амма дуца битӀараб гьабулеб гьечӀони, мунагь буго дур нуцӀихъ бахчун чӀун. Дуда тӀад кверщел гьабизе бокьун буго мунагьалъе, амма мунагьалда тӀад ханлъи гьабизе ккола дуца».
Къабилица жиндирго вац Гьабилида абуна:
«Рилълъа цо магъилъе тира-сверизе
Гьенире щваралго, Къабилица, тохлъукье тӀадги речӀчӀун, жиндирго вац Гьабил чӀвана.
«Дур вац Гьабил кив вугев?» – ин гьикъана БЕТӀЕРГЬАНАС Къабилида.
«Дида лъаларо, – ян жаваб кьуна гьес. – Дун гьесда тӀад тарав хъаравулищ?»
«Дуца гьабураб жо щиб? – ин абуна БЕТӀЕРГЬАНАС. – Дур вацасул гӀодобе тӀураб би буго ракьулъан Диде ахӀи балеб.
Гьанже абадиялъул нагӀана буго дуе: дур вацасул дуца гӀодобе тӀураб би гьекъараб ракьалъ мунги нахъ чӀвана гьанже.
КигӀан цӀикӀкӀун мун хӀалтӀаниги, тӀокӀалъ хьихьиларо гьелъ мун. Гьанжеялдаса хадув мун апараглъуда ракьалда тирулев хутӀила».
«Дида баччизе кӀолареб тамихӀ-жаза буго гьеб, – ин абуна Къабилица БЕТӀЕРГЬАНАСДА.
– Гьале Дуца ракьалдаса нахъе къотӀулев вуго дун, Дур берда цевеса нахъе гьавулев вуго. Апараглъуда, бакӀ-бакӀалде гочун, ракьалда тирулев хутӀарав дун цеве ккарав чияс чӀван рехиларищ?»
«Лъицаниги Къабил чӀвани, гьесдаса анкьцӀулго къисас босизе буго», – ян абуна БЕТӀЕРГЬАНАС.
Цинги БЕТӀЕРГЬАНАС Къабилида хасаб гӀуж лъуна, гьев кив ватаниги, лъицаго чӀвачӀого вукӀине.
Цинги Къабил БЕТӀЕРГЬАНАСДА аскӀоса нахъе ана ва Эдемалъул бакъбаккул рахъалда бугеб Нод улкаялда чӀана.
Къабил жиндирго чӀужуялда аскӀов вегана, гьелъул ургьибе лъимер лъугьана ва гьесие вас гьавуна, Енох абун цӀарги лъуна. Къабилица гьеб заманалда шагьар балеб букӀана – гьеб шагьаралдаги лъуна гьес жиндирго васасул цӀар Енох.
Енохие гьавуна вас ГӀирад, ГӀирадие гьавуна МехӀуяэл, МехӀуяэлие гьавуна Метушаэл, Метушаэлие гьавуна Ламех.
Ламехица ячана кӀиго лъади: цоялда цӀар букӀана ГӀада, цогидалда – Цилла.
ГӀадаца гьавуна вас Явал. Гьесдасан лъугьана чадразухъ яшав гьабулел ва гӀи-боцӀи хьихьулел гӀадамал.
Гьесул вац Ювалидасан лъугьана лираялда ва щвантӀихалда бакънал рачине лъалел чагӀи.
Циллаца гьавуна вас Тувал-Къабил – мазгарул ва маххул тӀагӀелал гьарулев устар. Тувал-Къабилил йикӀана НагӀамайин абулей яц.
Ламехица жиндирго лъудбузда абуна:
«Дихъ гӀенеккея нуж, ГӀада ва Цилла!
Дица бицунелъухъ гӀинтӀаме, Ламехил лъудби!
Дица бихьинчи чӀвана гьес дун лъукъаралъухъ,
ГьитӀинав гӀолохъанчиги чӀвана гьес дида кьабуралъухъ!
Къабил чӀварасдаса къисас анкьго нухалъ цӀикӀкӀун босула,
амма Ламех чӀварасдаса къисас лъабкъоялда анцӀила анкьго нухалъ цӀикӀкӀун босила!»
Адам нахъеги чӀужуялда аскӀов вегана. Гьелъ вас гьавуна ва гьесда цӀар Шет лъуна. Гьелъ абуна: «Къабилица чӀварав Гьабилил бакӀалда Аллагьас дие цоги лъимер кьуна
Шетиеги вас гьавуна ва гьесда цӀар Эношилан
Гьелдаса нахъе гӀадамаз байбихьана БЕТӀЕРГЬАНАСЕ тӀагӀат-гӀибадат гьабизе.

Гьале Адамил наслабазул хӀакъалъулъ къиса.
(Аллагьас инсан вижараб мехалъ, Жиндирго сипат-сураталда вижана Гьес гьев.
Аллагьас рижана бихьинчиги чӀужугӀаданги ва гьезда баракат лъуна; Гьел рижараб къоялъ, Гьес гьезда цӀарги «инсан» абун лъуна.)
Адамица нусиялда лъеберго сон бараб мехалъ, жиндирго гӀадаб сипат-сураталъул вас гьавуна гьесие.
Шет абун цӀар лъуна Адамица гьесда. Шет гьавун хадубги Адамица дунялалда бана микьнусго сон. Гьесие жеги васал-ясалги гьаруна.
Кинабниги ичӀнусиялда лъеберго сонги бан, Адам хвана.
Шетица нусиялда щуго сон бараб мехалъ, гьесие гьавуна вас Энош.
Энош гьавун хадубги Шетица дунялалда бана микьнусиялда анкьго сон. Гьесие жеги васал-ясалги гьаруна.
Кинабниги ичӀнусиялда анцӀила кӀиго сонги бан, Шет хвана.
Эношица ункъоялда анцӀго сон бараб мехалъ, гьесие гьавуна вас Кенан.
Кенан гьавун хадубги Эношица дунялалда бана микьнусиялда анцӀила щуго сон. Гьесие жеги васал-ясалги гьаруна.
Кинабниги ичӀнусиялда щуго сонги бан, Энош хвана.
Кенаница лъабкъоялда анцӀго сон бараб мехалъ, гьесие гьавуна вас Магьалалэл.
Магьалалэл гьавун хадубги Кенаница дунялалда бана микьнусиялда кӀикъого сон. Гьесие жеги васал-ясалги гьаруна.
Кинабниги ичӀнусиялда анцӀго сонги бан, Кенан хвана.
Магьалалэлица лъабкъоялда щуго сон бараб мехалъ, гьесие гьавуна вас Еред.
Еред гьавун хадубги Магьалалэлица дунялалда бана микьнусиялда лъеберго сон. Гьесие жеги васал-ясалги гьаруна.
Кинабниги микьнусиялда ункъоялда анцӀила щуго сонги бан, Магьалалэл хвана.
Ередица нусиялда лъабкъоялда кӀиго сон бараб мехалъ, гьесие гьавуна вас Идрис.
Идрис гьавун хадубги Ередица дунялалда бана микьнусго сон. Гьесие жеги васал-ясалги гьаруна.
Кинабниги ичӀнусиялда лъабкъоялда кӀиго сонги бан, Еред хвана.
Идрисица лъабкъоялда щуго сон бараб мехалъ, гьесие гьавуна вас МетушелахӀ.
МетушелахӀ гьавун хадубги Идрисица дунялалда бана лъабнусго сон. РакӀ-ракӀалъго Аллагьасе хӀелун хьвадана гьев. Гьесие жеги васал-ясалги гьаруна.
Кинабниги лъабнусиялда лъабкъоялда щуго сон бана Идрисица.
РакӀ-ракӀалъго Аллагьасе хӀелун хьвадана Идрис. Цинги гьев тӀагӀана, щайгурелъул Аллагьас гьев жиндихъего Зобалазде вачун ана.
МетушелахӀица нусиялда ункъоялда анкьго сон бараб мехалъ, гьесие гьавуна вас Ламех.
Ламех гьавун хадубги МетушелахӀица дунялалда бана анкьнусиялда ункъоялда кӀиго сон. Гьесие жеги васал-ясалги гьаруна.
Кинабниги ичӀнусиялда лъабкъоялда ичӀго сонги бан, МетушелахӀ хвана.
Ламехица нусиялда ункъоялда кӀиго сон бараб мехалъ, гьесие вас гьавуна.
Васасда НухӀилан цӀарги лъун, гьес абуна: «Нилъер ишазулъ ва БетӀергьанас нагӀана кьураб гьаб ракьалда гьарулел хӀалтӀабазулъ нилъер рекӀее хӀалхьи лъугьинабила гьас», – абун.
НухӀ гьавун хадубги Ламехица дунялалда бана щунусиялда ункъоялда анцӀила щуго сон. Гьесие жеги васал-ясалги гьаруна.
Кинабниги анкьнусиялда лъабкъоялда анцӀила анкьго сонги бан, Ламех хвана.
НухӀица щунусго сон бана ва гьесие гьаруна васал: Шем, Хам ва Яфет.

Дунялалда гӀадамал гӀемерлъизе лъугьана ва гьезие ясалги гьарулел рукӀана.
ГӀадамил ясазул берцинлъи бихьун, Аллагьасул васаз
Цинги БЕТӀЕРГЬАНАС абуна:
«Инсанасулъ дир хӀухьел-рухӀ абадиялъго букӀине гьечӀо. Гьев – гӀицӀаб гьанал черх, гьединлъидал гьесул гӀумруги нусиялда къого соналдаса тӀаде ине гьечӀо».
Гьеб заманалдаги гьелдаса хадубги ракьалда тӀад рукӀана нефилималин абулел, борхатаб лага-черхалъул, залимал гӀадамал: Аллагьасул васал хьвадулел рукӀиндалха гӀадамазул ясазухъе ва гьездасан лъималги гьарулел рукӀиндал. Цебе заманалдаго цӀар рагӀарал гучал бахӀарзал рукӀана гьел.
Цинги БЕТӀЕРГЬАНАСДА бихьана ракьалда гӀадамазул квешлъи хӀаталдаса ун гӀемерлъун букӀин, гьезул кинабго пикру-къасдги чӀечӀого квешлъиялъе хӀалтӀулеб букӀин.
Ракьалда инсан вижиялдаса ракӀ бухӀана БЕТӀЕРГЬАНАСУЛ ва, кутакалда рекӀекълъун,
БЕТӀЕРГЬАНАС абуна:
«Дицаго рижарал киналго гӀадамалги, гьездаго цадахъ хӀайваналги, жанаваралги, хӀанчӀиги ракьалдаса лъугӀизарила Дица. Дир ракӀ бухӀана гьел рижиялдаса».
ГӀицӀго НухӀидаса разиго вукӀана БЕТӀЕРГЬАН.
Гьале НухӀил ва гьесул наслуялъул хӀакъалъулъ къиса.
Доб заманалъул гӀадамазда гьоркьов гӀицӀго НухӀ вукӀана Аллагьасе мутӀигӀав, ракӀбацӀцӀадав ва витӀарав чи.
НухӀил вукӀана лъабго вас: Шем, Хам ва Яфет.
Аллагьасда цебе дунял тӀубан пасалъараб заман бачӀана – квешлъиялъги зулмуялъги цӀун букӀана ракь.
Аллагьасда бихьана дунял пасалъун букӀин ва дунялалда бижарабщинабги къосун ккун букӀин.
Цинги Аллагьас НухӀида абуна:
«Ракьалда бижанщинаб тӀагӀинабизе хӀукму гьабуна Дица, щайгурелъул гьезул квешлъиялъги зулмуялъги цӀезабун буго дунял. Дица гьелги гьездаго цадахъ ракьги тӀагӀинаризе руго.
Амма дуца дуего гьабе гофер абураб цӀулал гама ва жанисанги къватӀисанги гьелда хъил бахе.
Гьелъул халалъиялда букӀине ккола лъабнусго натӀ, гӀеблъиялда – кӀикъоялда анцӀго ва борхалъиялда – лъеберго натӀ
Гамил тӀохги гьабе гьелъул цоцада данде бачараб бакӀалъул бегӀерлъи цо натӀица борхалъуледухъ. Хьибилалда нуцӀаги гьабе. Гамида жаниб букӀине биччанте тӀоцебесебги, кӀиабилебги ва лъабабилебги тӀала.
Дицайин абуни, ракь лъадалъ тӀерхьинабила ва зобалазда гъоркь рухӀ бугебщинаб жоги тӀагӀинабила. Ракьалда бугебщинаб жо хвела.
Амма дургун дица къотӀи гьабила. Дурго васалгун, лъадигун ва васазул лъудбигун цадахъ мун гамида жаниве лъугьина.
Дуца цадахъ баче киналго рухӀчӀаголъабазул щибаб тайпаялъул цо бихьинабги цо цӀуябги, дуда цадахъ гьелги чӀаго хутӀизе.
Щибаб хӀинчӀ-гъедуялъул, щибаб хӀайваналъул ва ракьалдасан шурулелщинал жалазул кӀи-кӀияб лъугьинабе дудаго цадахъ гамида жанибе, гьел чӀаго хутӀизе.
БатӀи-батӀияб кванил нигӀматалги росе цадахъ, дуеги гьезиеги гӀолеб къадаралда».
Гьедин Аллагьас амру гьабунщинаб тӀубазабуна НухӀица.

БЕТӀЕРГЬАНАС НухӀида абуна:
«Дурго хъизан-лъималги рачун, гамида жаниве лъугьа. Дида бихьулеб буго, гьаб гӀелалда гьоркьов Дида цеве ракӀбацӀцӀадав чи цохӀо мун вугеблъи.
Дуца цадахъ раче хӀалалал хӀайваназул киналго тайпабаздасан анкьго бихьинабги анкьго цӀуябги, квание хӀарамал хӀайваназул киналго тайпабаздасан цо бихьинабги цо цӀуябги
ва зобалазул хӀанчӀаздасанги анкьго бихьинабги анкьго цӀуябги – гьезул тайпаби ракьалда чӀаго хутӀизе рукӀине.
Анкьго къоялдасан Дица ракьалде цӀад базабила – кӀикъого сордо-къоялъ гьоркьоб къотӀичӀого базе буго гьеб цӀад. Ва Дицаго ракьалда бижараб хӀухьел цӀалебщинаб жо Дица дунялалдаса тӀагӀинабизе буго».
Гьедин БЕТӀЕРГЬАНАС амру гьабунщинаб тӀубазабуна НухӀица.
Ракьалде тӀупан тӀезе байбихьараб мехалъ, НухӀица анлънусго сон бан букӀана.
Жиндирго васалгун, лъадигун ва васазул лъудбигун цадахъ гамиде вахана гьев, тӀупаналдаса хвасарлъизе.
РацӀцӀадалги хъубалги хӀайваназул, гьединго хӀанчӀазул ва ракьалда букӀарабщинаб рухӀчӀаголъиялъул,
бихьинабги цӀуябги кӀи-кӀи рекъон бачӀана НухӀихъе ва гьел киналго гамида жанире лъугьана, Аллагьас амру гьабун букӀараб куцалъ.
Анкьго къо ана ва ракьалде тӀупан тӀезе лъугьана.
НухӀил гӀумруялъул анлънусабилеб соналъ, лъагӀалил кӀиабилеб моцӀалъ, гьеб моцӀрол анцӀила анкьабилеб къоялъ, кӀудияб гъварилъиялъул иццал къватӀире кӀанцӀана, зобалазул гордал рагьана
ва кӀикъого сордо-къоялъ ракьалде тӀупан тӀуна.
Гьеб къоялъ НухӀги, гьесул васалги – Шемги, Хамги, Яфетги – НухӀил лъадиги, лъабавго васасул лъудбиги гамиде рахана.
Гьесда цадахъ гьенире рахана жанаваразул ва гӀи-боцӀул щибаб тайпа, ракьалдасан шурулел жалазул щибаб тайпа, киналго хӀанчӀазул ва роржунелщинал жалазул щибаб тайпа.
НухӀиде Аллагьас амру гьабун букӀараб куцалъ, гьел киналго гьесда аскӀоре гамида жанире рачӀана кӀи-кӀиккун, хӀухьел цӀалебщиналъул бихьинабги цӀуябги.
Цинги Аллагьас НухӀида хадуб гамил нуцӀа къана.
КӀикъого къоялъ гьоркьоса къотӀичӀого ракьалде лъим чвахана. Лъим тӀаде бахиндал, лъадаца гама кодобе босана.
Лъим эхеде бахунебго бахунеб ва ракь лъадалъе тӀерхьунеб букӀана, гамаги лъедон унеб букӀана.
Гьедин лъим эхеде бахана, зобалазда гъоркь ругел бищунго рорхатал мугӀрул гъорлъе тӀерхьинегӀан.
Гьездасаги анцӀила щуго натӀалъ эхеде бахана лъим, мугӀрулги лъадалъе тӀерхьана.
Гьебмехалда ракьалда букӀарабщинаб рухӀчӀаголъи хвана: хӀанчӀиги, хӀайваналги, ракьалдасан шурулел жалги ва киналго гӀадамалги хвана.
МагӀарзухъан хӀухьел цӀалебщинаб ракъдаллъиялъул агьлу хвана.
Ракьалда рукӀаралщинал киналго гӀадамалги, хӀайваналги, цогидал рухӀчӀаголъабиги – кина-щиналго ракьалдаса тӀагӀинаруна. ЧӀаго хутӀана гӀицӀго НухӀги, гьесда цадахъ гамида рукӀаралги.
Нусиялда кӀикъоялда анцӀго къоялъ ракь лъадалъ гъанкъун букӀана.

Амма Аллагьасда кӀочон течӀо НухӀги ва НухӀида цадахъ гамида рукӀарал рукъалъул хӀайваналги гӀалхул жанаваралги. Аллагьас ракьалде гьури битӀана ва лъим нахъе къазе байбихьана.
КӀудияб гъварилъиялъул иццалги къотӀана, зобалазул гордалги къана, цӀадал чвахиги лъугӀана.
Лъим дагь-дагьккун ракьалдаса нахъе ине байбихьана. Нусиялда кӀикъоялда анцӀго къоялдасан ракьалдаса лъим жеги нахъе унеб букӀана,
ва анкьабилеб моцӀалъул анцӀила анкьабилеб къоялъ гама Арарат магӀарда тӀад чӀана.
ЛъагӀалил анцӀабилеб моцӀ щвезегӀан, лъим дагь-дагьккун нахъе унеб букӀана ва анцӀабилеб моцӀрол тӀоцебесеб къоялъ мугӀрузул тӀогьал къватӀире раккана.
Гьелдаса хадубги кӀикъого къо ана. Гамил гордоги рагьун,
НухӀица гъеду къватӀибе биччана. Цин ун, цинги тӀад буссун, боржанхъулеб букӀана гьеб, ракь бакъвазегӀан.
Цинги миккиги биччана НухӀица, ракьалдаса лъим лъугӀун бугищали лъазе.
Амма миккиялда рещтӀине бакъвараб бакӀ батичӀо ва, тӀолабго ракь жеги лъадалъ тӀерхьун букӀун, гьеб тӀадбуссун бачӀана. КъватӀибе кверги бегьун, тӀадбуссун гамида жанибе бачана НухӀица микки.
Анкьго къоялдасан гьес микки нахъеги къватӀибе биччана.
Къасиялдехун тӀадбуссун бачӀана гьеб, кӀалдиб ккун зайтуналъул гъотӀол тӀамахгун, ва НухӀида бичӀчӀана ракьалдаса лъим лъугӀун букӀин.
Жеги анкьго къоялъги чӀун, нахъеги боржине биччана гьес микки, – гьеб тӀокӀалъ тӀадбуссун бачӀинчӀо.
НухӀил гӀумруялъул анлънусиялда цоабилеб соналъул тӀоцебесеб моцӀалъул тӀоцебесеб къоялъ ракьалдаса лъим тӀубан нахъе ана ва, НухӀица гама рагьараб мехалъ, гьесда бихьана ракь бакъвалеб букӀин.
КӀиабилеб моцӀалъул анкьабилеб къоялъ, ракь тӀубанго бакъвараб мехалъ,
Аллагьас НухӀида абуна:
«Хъизангун, васалгун, васазул лъудбигун цадахъ гамидаса къватӀиве лъугьа.
Кинабго рухӀчӀаголъиги къватӀибе баче: хӀанчӀиги, хӀайваналги, ракьалдасан шурулел жалги. Биччанте гьез ракь цӀезабизе, биччанте гьезул тӀинчӀ-къед цӀикӀкӀине ва жалгоги гӀемерлъизе».
Цинги васалгун, лъадигун ва васазул лъудбигун цадахъ НухӀ гамидаса къватӀиве лъугьана;
гьездаго хадур жанаварал, ракьалдасан шурулел жал, хӀанчӀи – гьезул киналго тайпаби – цоялда хадур цоял къватӀире рахъана.
Гьебмехалъ НухӀица БЕТӀЕРГЬАНАСЕ къурбан-бакӀ бана, ва киналго хӀалалал хӀайваназдасанги хӀанчӀаздасанги цо-цо жо тӀубанго бухӀулеб къурбаналъе хъуна.
Къурбаналъе рухӀарал хӀайваназул ва хӀанчӀазул гьуинаб махӀ чӀвана БЕТӀЕРГЬАНАСДА, ва БЕТӀЕРГЬАНАС Жиндаго абуна:
«ГӀадамал сабаблъун ракьалъе нагӀана кьеларо Дица тӀокӀалъ. ГьитӀинаб мехалдасаго гьезул пикраби квешлъиялде руссарал ругониги, гьаб хӀалалъ кинабго чӀагоябщинаб тӀокӀалъ хвезабиларо Дица.
Дунял бугебгӀан заманалда гьоркьоса къотӀиларо: рекьиги лъилъиги, цӀоройги хинлъиги, рииги хаселги, къоги сордоги».

НухӀидаги гьесул васаздаги баракат лъун, Аллагьас абуна:
«ГӀемерал лъимал гьаре, нужерго къадар цӀикӀкӀинабе ва гьаб ракь цӀезабе.
Киналго ракьалда ругел жанаваралги, зобалаздасан роржанхъулел хӀанчӀиги, ракьалдасан шурулел жалги, ралъадазулъ ругел ччугӀбиги нужедаса хӀинкъизе риччанте: гьел нужер ихтияралде кьун руго.
Кинабниги рухӀчӀаголъи нужее квание кьолеб буго Дица; цебе нужее квание ракьул нигӀмат кьун букӀараб гӀадин, гьеб кинабгоги кьолеб буго нужее кваназе.
Амма жеги жиндилъ рухӀ бугеб, ай жиндилъ би бугеб
Нужер гӀодобе тӀураб бидухъ, ай нужер рухӀал рахъаралъухъ, инсан чӀвараб жанавар букӀаниги яги цогидав чи чӀварав инсан вукӀаниги, гӀайибиял Дица жавабалде цӀала.
Лъицаниги пуланав чиясул би гӀодобе тӀуни, цогидас гьев бидуласул биги гӀодобе тӀела. Инсан вижун вугелъулха Аллагьасул сураталда!
Нужеца гӀемерал лъимал гьаре, нужерго къадар цӀикӀкӀинабе ва гьаб ракь цӀезабе».
Хадуб Аллагьас НухӀидаги гьесул васаздаги абуна:
«Дица нужергун ва нужер наслуялъулгун къотӀи гьабулеб буго,
гьединго гамидаса къватӀибе лъугьанщинаб рухӀчӀаголъиялъулгун: хӀанчӀазулгун, хӀайваназулгун ва жанаваразулгун, ай дунялалъул кинабго рухӀчӀаголъиялъулгун.
Нужергун Дица гьадинаб къотӀи гьабулеб буго:
– Гьанжеялдаса хадуб, тӀупаналъул лъадалъ гъанкъун, тӀолабго чӀагоябщинаб хвезе гьечӀо. ТӀокӀалъ киданиги тӀупаналъ дунял хвезабизе гьечӀо».
Аллагьас абуна:
«Дица нужергун ва кинабго чӀагоябщиналъулгун гьабулеб бугеб наслабазухъа наслабазухъе кьолеб абадияб къотӀиялъул гӀаламат гьале:
Дица накӀкӀазда гьоркьоб нур
Дица зодир накӀкӀал данде ракӀарараб мехалъ, гьезда гьоркьоб нур чӀезе буго.
Гьелдалъун Дида ракӀалда букӀина нужергунги чӀагоябщиналъулгунги гьабураб Дирго къотӀи, – тӀолабго чӀагоябщинаб хвезабулеб тӀупанги тӀокӀалъ букӀинаро.
НакӀкӀазда гьоркьоб нур лъугьина ва, гьеб бихьарабго, Дида ракӀалде щвела дунялалда кинабго чӀагоябщиналъулгун гьабураб Дирго абадияб къотӀи».
Аллагьас НухӀида абуна:
«Гьеб буго дунялалда бугеб тӀолабго чӀагоябщиналъулгун Дица гьабураб къотӀиялъул гӀаламат».
Гьале гамидаса къватӀире лъугьарал НухӀил васал: Шем, Хам ва Яфет (Хам вуго Ханаанил эмен).
Гьел лъабалго рукӀана НухӀил васал, ва гьездасан лъугьана дунялалъул киналго халкъал.
НухӀица ракь хӀалтӀизабизе байбихьана ва цӀолбол ах чӀана.
Цо къоялъ, цӀолбол чагъирги гьекъон, мехтана НухӀ ва, тӀад ретӀелги гьечӀого, чадиралъув вегун вукӀана.
Гьедин гӀицӀго вугев эмен вихьана Хамида (Ханаанил инсуда) ва, чадиралъуса къватӀивеги вачӀун, гьеб вацазда бицана.
Гьебмехалда Шемицаги Яфетицаги партал мугъалде рехана ва, нахъаса-нахъе ун, инсул чадиралда жанире лъугьана. ТӀаде парталги рехун, бахчана гьез инсул гӀицӀаб черх. Гьел инсул рахъалде ралагьичӀо, гьединлъидал гьезда инсул гӀицӀлъиги бихьичӀо.
НухӀ мехталидасаги макьидасаги вигьаравго, жиндирго гьитӀинав васас гьабураб жоги лъан,
гьес абуна:
«Ханаание нагӀана батаги!
Жиндирго вацазул бищун гӀодовегӀанав лагълъун вукӀина гьев».
Цоги гьес абуна:
«Шемица гӀибадат гьабулев БЕТӀЕРГЬАН Аллагьасе рецц!
Ханаанин абуни, гьесул лагълъун вукӀина.
Биччанте Аллагьас цӀикӀкӀинабизе Яфетил мал-мулк
Яфет вукӀине виччанте Шемил чадразухъ!
Ханаанин абуни, гьесул лагълъун вукӀина».
ТӀупаналдаса хадубги НухӀица бана жеги лъабнусиялда кӀикъоялда анцӀго сон.
Кинабниги ичӀнусиялда кӀикъоялда анцӀго сонги бан, НухӀ хвана.

Гьале НухӀил васал Шемил, Хамил, Яфетил ва гьездасан лъугьарал наслабазул къиса.
ТӀупаналдаса хадуб Шемиеги, Хамиеги, Яфетиеги лъимал гьаруна.
Яфетил васал: Гомер, Магог, Мадай, Яван, Тувал, Мешех ва Тирас.
Гомерил васал: Ашкеназ, Рифат ва Тогарма.
Яванил васал: Элиша, Таршиш, Киттим ва Доданим.
(гьел чӀана ралъдал рагӀалда ругел ракьазда).
Гьединал рукӀана гьезул ракьалги, къавмалги, тухумалги ва гьезул киназулго жиде-жидер мацӀги букӀана.
Хамил васал: Куш, Мисри, Пут ва Ханаан.
Кушил васал: Сева, ХӀавила, Савта, РагӀма ва Савтеха.
РагӀмал васал: Шева ва Дедан.
Кушил вукӀана Нимрод абурав вас – дунялалъул тӀоцевесев гуч бергьарав багьадур
ва БЕТӀЕРГЬАНАСДАСАН гьунар щварав бищун цӀакъав чанахъан. (Гьелдасан бачӀараб буго гьадинаб абиги: «БЕТӀЕРГЬАНАСДАСАН гьунар щварав Нимрод гӀадав цӀакъав чанахъан».)
Цин гьесул ханлъиялда гьоркьобе унаан Вавилон, Эрех ва Аккад; гьел киналго рукӀана Шинар улкаялда.
Гьеб улкаялдаса гьев ана Ассириялде. Гьенир гьес рана Ниневия, Реховот-Ир ва Калах абурал шагьарал,
гьединго Ниневиялдаги Калахалдаги гьоркьоб Ресен шагьарги (гьеб букӀана кӀудияб шагьар).
Мисридасан лъугьана: лудиял, анамиял, легьавиял, нафтухӀиял, патрусиял,
каслухиял (гьездасан лъугьана пилистимал) ва кафториял.
Ханаанидасан лъугьана: Сидон (гьесул тӀоцеве гьавурав вас) ва Хет,
гьединго евусиял, амориял, гиргашиял,
хивиял, гӀаркиял, синиял,
арвадиял, цемариял ва хӀаматиял.
Заманалдасан ханааниязул къавмал киса-кирего тӀиритӀана:
Сидоналдаса бахъараб Гераралъул рахъалдехун Газаялде щвезегӀан ва Содомалъул, Гоморраялъул, Адмаялъул ва Цевоималъул рахъалдехун ЛашагӀалде щвезегӀан ракьал гьезухъ рукӀана.
Гьел руго Хамил наслаби ва гьесдасан лъугьарал халкъал, жиде-жидер мацӀалгун ва ракьалгун.
Шемилги рукӀана лъимал. Гьев ккола Яфетил кӀудияв вац ва Еверил наслуялъул эмен.
Шемил васал: Елам, Ашур, Арпахшад, Луд ва Арам.
Арамил васал: ГӀуц, ХӀул, Гетер ва Маш.
Арпахшадил вас вукӀана Шелах, Шелахил вас ккола Евер.
Еверие гьавуна кӀиго вас: гьеб заманалда ракьал рикьун рукӀиндал, цоясда цӀар лъуна Пелег
Яктанил васал рукӀана: Алмодад, Шелеф, Хацармавет, ЯрахӀ,
Гьадорам, Узал, Дикла,
ГӀовал, Авимаэл, Шева,
Офир, ХӀавила ва Йовав. Гьел киналго руго Яктанил васал,
гьезул ракьалги руго Мешаялдаса бахъараб бакъбаккудехун Сефараялъул мугӀрузде щвезегӀан.
Гьел руго Шемидасан лъугьарал наслаби ва гьесдасан лъугьарал халкъал, жиде-жидер мацӀалгун ва ракьалгун.
Гьединал руго НухӀил васазул наслабиги, гьездасан лъугьарал къавмалги халкъалги; тӀупаналдаса хадуб гьездасан лъугьана дунялалъул тӀолалго халкъал.

Доб заманаялда тӀолабго дунялалда букӀана цого мацӀ, цого лугъат.
Бакъбаккул рахъалдасан гӀадамал рилълъана Шинар улкаялъул гӀатӀиракьалде щвезегӀан ва гьенир чӀана.
«РачӀа нилъеца хӀарщул кирпичал гьаризе, цӀадулъги режун», – ин абуна гьез цоцазда.
Цинги гьез байбихьана ганчӀил бакӀалда хӀарщул кирпич хӀалтӀизабизе, хӀарщул бакӀалдаги къадае хъил хӀалтӀизабизе.
«РачӀа нилъеца, зодиб цулеб сиги бугеб шагьарги бан, нилъерго цӀар кӀодо гьабизе, нилъго дунялалда киданиги рикьа-риххун инчӀого рукӀине», – ян абуна гӀадамаз.
Гьебмехалъ БЕТӀЕРГЬАН гӀодове рещтӀана, гӀадамаз тӀаделъун балеб бугеб шагьарги сиги бихьизе.
Цинги БЕТӀЕРГЬАНАС абуна:
«Гьале цолъараб халкъги киназулго цого мацӀги. Авалалдаго гьадинаб иш гьабизе байбихьун батани, гьезухъа гьабун бажарулареб жоги щибго букӀине гьечӀо!
РачӀа, гьезухъе рещтӀун, Нилъеца гьезул мацӀал рикьизаризе, гьел цоцазда ричӀчӀулареб хӀалалъ!»
Цинги БЕТӀЕРГЬАНАС гьел тӀолабго дунялалда рикьа-риххизаруна, ва шагьар бан лъугӀизабизе кӀвечӀо гьезда.
(Гьединлъидал гьеб шагьаралда цӀарги буго Вавилон
Гьале Шемил ва гьесдасан лъугьарал наслабазул хӀакъалъулъ къиса.
ТӀупаналдаса хадуб кӀиго лъагӀел индал, Шемица нусго сон бараб мехалда, гьесие гьавуна вас Арпахшад.
Арпахшад гьавун хадубги Шемица бана щунусго сон ва гьесие жеги васал-ясалги гьаруна.
Арпахшадица лъебералда щуго сон бараб мехалда, гьесие гьавуна вас Шелах.
Шелах гьавун хадубги Арпахшадица бана ункънусиялда лъабго сон ва гьесие жеги васал-ясалги гьаруна.
Шелахица лъеберго сон бараб мехалда, гьесие гьавуна вас Евер.
Евер гьавун хадуб Шелахица бана ункънусиялда лъабго сон ва гьесие жеги васал-ясалги гьаруна.
Еверица лъебералда ункъго сон бараб мехалда, гьесие гьавуна вас Пелег.
Пелег гьавун хадуб Еверица бана ункънусиялда лъеберго сон ва гьесие жеги васал-ясалги гьаруна.
Пелегица лъеберго сон бараб мехалда, гьесие гьавуна вас РегӀу.
РегӀу гьавун хадуб Пелегица бана кӀинусиялда ичӀго сон ва гьесие жеги васал-ясалги гьаруна.
РегӀуца лъебералда кӀиго сон бараб мехалда, гьесие гьавуна вас Серуг.
Серуг гьавун хадуб РегӀуца бана кӀинусиялда анкьго сон ва гьесие жеги васал-ясалги гьаруна.
Серугица лъеберго сон бараб мехалда, гьесие гьавуна вас Нахор.
Нахор гьавун хадуб Серугица бана кӀинусго сон ва гьесие жеги васал-ясалги гьаруна.
Нахорица къоло ичӀго сон бараб мехалда, гьесие гьавуна вас ТерахӀ.
ТерахӀ гьавун хадуб Нахорица бана нусиялда анцӀила ичӀго сон ва гьесие жеги васал-ясалги гьаруна.
ТерахӀица лъабкъоялда анцӀго сон бараб мехалда, гьесие гьаруна васал Ибрам, Нахор ва Гьаран.
Гьале ТерахӀил ва гьесдасан лъугьарал наслабазул къиса.
ТерахӀие гьаруна васал Ибрам, Нахор ва Гьаран. Гьаранил вас вукӀана ЛутӀ.
Гьаран хвана эмен ТерахӀ чӀаго вугеб мехалдаго, жиндирго ватӀаналда – халдеязул Ур абулеб бакӀалда.
Ибрамицаги Нахорицаги лъудби рачана: Ибрамица ячана Сарай, Нахорица ячана Милка – Гьаранил яс. Гьаран ккола Милкалги Искалги эмен.
Сарай йикӀана лъимер гьабуларей гӀадан.
Халдеязул Урги тун, Ханааналъул ракьалдехун нухда вахъана ТерахӀ, цадахъ жиндирго вас Ибрамгун, васасул вас (Гьарунил вас) ЛутӀгун ва Ибрамил лъади жиндирго нус Сарайгун. Харран абулеб бакӀалде щведал, гьенир чӀана гьел.
Гьенив, кӀинусиялда щуго соналъул гӀумруялде вахараб мехалда, ТерахӀ хвана.

БЕТӀЕРГЬАНАС Ибрамида абуна:
«Дурго улкаги, гӀагарлъиги, инсул рукъги рехун тун, Дица бихьизабураб ракьалде а!
Дица дудасан кӀудияб халкъ лъугьинабила ва дуде баракат рещтӀинабила; Дица дур цӀар кӀодо гьабила ва мун баракатавлъун гьавила!
Дуе баракат гьарулезда Дицаги баракат лъела!
Дуе нагӀана кьуразе Дицаги нагӀана кьела!
Дудасан баракат щвезе буго дунялалъул киналго халкъазе!»
БЕТӀЕРГЬАНАСУЛ амруялда рекъон, Ибрам сапаралъ вахъана. ЛутӀги ана гьесда цадахъ. Харраналдаса къватӀиве вахъараб мехалда, Ибрамица бан букӀана лъабкъоялда анцӀила щуго сон.
Гьес цадахъ рачана жиндирго лъади Сарайги, вацасул вас ЛутӀги, жиндирго боцӀи-панзги, Харраналда ричун росарал лагъзалги; ва гьелгун цадахъ Ибрамица Ханааналде сапар бухьана.
Ахирги гьел щвана Ханааналде,
Шехем шагьаралда аскӀоб бугеб Морэ абулеб миккил гъотӀохъе. Доб заманалда гьеб ракьалда гӀумру гьабулеб букӀана ханаанияз.
Гьенив БЕТӀЕРГЬАН загьирлъана Ибрамие ва Гьес абуна:
«Гьаб ракь Дица дур наслабазе кьезе буго!» – ян.
Жиндие загьирлъарав БЕТӀЕРГЬАНАСЕ Ибрамица гьениб къурбан-бакӀ бана.
Гьелдаса хадув гьев ана Бет-Эл шагьаралъул бакъбаккуда ругел мугӀрузде ва гьениб чӀел гьабуна. Гьесдаса бакътӀерхьудехун букӀана Бет-Эл, бакъбаккудехун – Гай. Ибрамица гьениб цоги къурбан-бакӀ бана ва БЕТӀЕРГЬАНАСЕ гӀибадат гьабуна.
Гьенисаги ана Ибрам, бакӀ-бакӀалда чӀелги гьабулаго, Негевалдехун валагьун.
Квешаб ракъи тӀибитӀана гьеб ракьалда. ЦӀакъ кутакаб ракъи букӀана гьеб, гьединлъидал Ибрамица Мисриялде сапар бухьана.
Мисриялде гӀагарлъараб мехалда, гьес Сарайида абуна:
«Дида лъала мун цӀакъ берцинай гӀадан йигеблъи.
Мисриязда мун йихьила ва дир лъади йикӀин бичӀчӀила, цинги гьез мун чӀаго тела, дун чӀвала!
Дуца гьезда абе мун дир яц йигилан, гьебмехалда, мун сабаблъун, гьел дидехун лъикӀ рукӀина ва дун чӀаго тела!»
Ибрам Мисриялде щвана ва Мисриязда бихьана Сарайил берцинлъи.
ПиргӀавнасул рагьтӀателаздаги йихьана гьей, ва гьез пиргӀавнасе беццана гьелъул берцинлъиги гьайбатлъиги, ва Сарай пиргӀавнасухъе кӀалгӀаялде ячун ана.
Гьедин, Сарайие гӀоло Ибрамил иш лъикӀ букӀана: гьесие щвана гӀи-боцӀиги, хӀамулги, лагъзалги, гъаравашалги, варанабиги.
Амма БЕТӀЕРГЬАНАС пиргӀавнасдеги гьесул чагӀаздеги квешал унтаби рещтӀинаруна, Ибрамил лъади гьес жиндихъего ячаралъухъ.
Гьебмехалъ пиргӀавнас Ибрам тӀаде ахӀана ва гьесда абуна:
«Дуца дие гьабураб щиб?
Гьай дур лъади йикӀин щай балъго гьабураб? Гьай яц йигилан щай абураб? Гьедин абидал гурищ дица гьай диего лъадилъун йикӀине ячарай!
Гьале дур лъади, яче гьейги, нахъе а!» – ян абуна пиргӀавнас.
Цинги пиргӀавнас жиндирго чагӀазде амру гьабуна, цадахъ лъадигун, гӀи-боцӀигун ва кинабго бечелъигун, Ибрам гьениса нахъе витӀейилан.

Мисриялдаса тӀадги вуссун, нахъеги Негевалде гочана Ибрам, жиндирго лъадигун ва кинабго боцӀи-бечелъигун цадахъ. Гьесда цадахъ вукӀана ЛутӀги.
Ибрам цӀакъ бечелъана: гӀемераб боцӀиги гӀарац-меседги букӀана гьесул.
Негевалдасаги ун, гьев гочана Бет-Элалде, Бет-Элалдаги Гайалдаги гьоркьоб жинцаго цебе чӀел гьабун букӀараб ва
тӀоцеве гьениве щвараб мехалъго къурбан-бакӀ бан букӀараб бакӀалде. Гьениб БЕТӀЕРГЬАНАСЕ гӀибадат гьабуна Ибрамица.
Ибрамида цадахъ гочарулев вугев ЛутӀилги букӀана гӀи-боцӀиги жиндирго чадралги.
Гьанже кӀиязего гьеб ракь гӀолеб букӀинчӀо: боцӀи-бечелъи гӀемерлъун, цадахъ чӀезе бакӀ къварилъана гьезие.
Ва Ибрамилги ЛутӀилги гӀухьбузул дагӀба-рагӀи кколеб букӀана. (Доб заманалда гьеб ракьалда гӀумру гьабулеб букӀана ханааниязги перизиязги.)
Гьебмехалъ Ибрамица ЛутӀида абуна:
«Нилъ гӀагарал чагӀи ругелъул, я нилъеда гьоркьоб, яги дурги дирги гӀухьбузда гьоркьоб кьал букӀине бегьуларо!
Гьале кинабго ракь дуда цебе буго – рачӀа нилъ ратӀалъизе. Мун квегӀиса ани, дун квараниса ина. Мун квараниса ани, дун квегӀиса ина».
ЛутӀ сверухъе валагьана ва гьесда бихьана Иорданалъул Расалъи. БетӀергьанасул ах гӀадаб бакӀ букӀана гьеб, ЦогӀар шагьаралде гӀунтӀун лъалъазе лъимги гьарзаяб, Мисриялъул гӀадаб беэнаб ракьги бугеб. (БетӀергьанас Содомги Гоморраги тӀагӀинабилалде цебе заман букӀана гьеб.)
Цинги ЛутӀица Иорданалъул Расалъи тӀаса бищана ва бакъбаккудехун валагьун ана. Гьедин рикьана гьезул нухал:
Ибрам Ханааналда чӀана, ЛутӀ Расалъиялъул шагьаразда чӀана. ЛутӀица жиндирго чадрал чӀвана Содомалде щвезегӀан.
Содомалъул алкъин абуни, цӀакъ квешлъун букӀана, БЕТӀЕРГЬАНАСЕ рихарабщинаб гьабулеб букӀана гьез.
ЛутӀ нахъе араб мехалъ, БЕТӀЕРГЬАНАС Ибрамида абуна:
«Дуца киса-кибего сверухълъиялде бер щвезабе! Мун валагье шималалъулги къилбаялъулги рахъалде, валагье бакъбаккулги бакътӀерхьулги рахъалде.
Гьеб тӀолабго дуда бихьулебщинаб ракь Дица абадиялъего дуеги дур наслабазеги кьолеб буго.
Ракьул хӀургӀанги гӀемерлъизарила дица дур наслаби: хӀурул къатӀраби рикӀкӀине бажарулеб батани, дур наслуялъул гӀадамалги рикӀкӀине бажарила.
Гьанже гьеб ракьалъухъ валагьизе а, гьелъул гӀеблъухъеги халалъухъеги щва, дуе кьолеб бугелъул Дица гьеб».
Ибрам гьенисан ана Хевроналда гӀагарлъухъе, Мамрел миккил гъутӀби ругеб бакӀалде щвезегӀан, ва гьенив чӀана. Ибрамица гьенибги БЕТӀЕРГЬАНАСЕ къурбан-бакӀ бана.

Доб заманалда Шинаралъул хан Амрафелги, Элласаралъул хан Ариохги, Еламалъул хан Кедорлаомерги, Гойималъул хан ТидгӀалги
рагъулел рукӀана Содомалъул хан БерагӀидаги, Гоморраялъул хан БиршагӀидаги, Адмаялъул хан Шинавидаги, Цевоималъул хан Шемеверидаги, БелагӀалъул (ай, ЦогӀаралъул) ханасдаги данде.
Гьезул киналго боял данде ракӀарун рукӀана Сиддималъул расалъиялда (гьанже гьениб ЦӀамгӀалаб ралъад буго).
АнцӀила кӀиго соналъ Кедорлаомерил лагълъиялда гъоркь рукӀана гьел, амма анцӀила лъабабилеб соналъ гьез дандечӀей гьабизе байбихьана.
АнцӀила ункъабилеб соналъин абуни, жиндир рахъ ккурал ханзабигун цадахъ Кедорлаомерица гъурана Аштерот-Карнайималда рефаимал
Ва мугӀрузул улка Сеиралда чӀарал хориялги гъурана, гӀицӀаб авлахъалъул рагӀалда бугеб Эль-Параналде щвезегӀан гьезда хадурги лъугьун.
Гьениса гьел сверана Эн-Мишпаталде (гьебго Кадеш) ва Хацецон-Тамаралда чӀарал амалекиязулги амориязулги киналго ракьал рахъана.
Гьезда данде рахъана Содомалъул, Гоморраялъул, Адмаялъул, Цевоималъул ва БелагӀалъул (ай, ЦогӀаралъул) ханзаби. Сиддималъул расалъиялда гьез рагъ гьабуна
Еламалъул хан Кедорлаомеридаги, Гойималъул хан ТидгӀалидаги, Шинаралъул хан Амрафелидаги, Элласаралъул хан Ариохидаги данде. Ункъго хан вагъулев вукӀана щугоясда данде.
Сиддималъул расалъиялда рукӀана тӀабигӀияб пицӀил цӀурал гӀемерал гвендал. Содомалъул ва Гоморраялъул ханзаби лъутизе лъугьана. Лъутун унел рукӀарал гьезул гӀемерисел рагъухъаби пицӀил гвендазухъе рортана ва гьенир къан хутӀана, хутӀарал мугӀрузде лъутун ана.
Тушбаби абуни, Содомалъул ва Гоморраялъул тӀолабго бечелъигун хазина-нахърателги хъамал гьабун, гьениса нахъе ана.
Гьез цадахъ вачун ана Содомалда яшав гьабун вукӀарав Ибрамил вацасул вас ЛутӀги ва гьесул кинабго боцӀи-бечелъиги хъамал гьабуна.
Лъутун хвасарлъараздасан цо чи вачӀана жугьутӀав Ибрамихъе ва гьесда кинабго бицана. Мамре абулев амориясул миккил гъутӀбузда аскӀоб чӀел гьабун букӀана гьеб заманалда Ибрамица. Мамрелгун ва гьесул вацал Эшколилгун ва ГӀанерилгун Ибрамил букӀана къотӀи-къаялъулаб бухьен.
Вацасул вас асирлъун вачун ун вукӀин лъайдал, Ибрамица данде ракӀарана жиндирго гӀадамал – гьавураб къоялдасаго гьесул мулклъиялда вукӀарав лъабнусиялда анцӀила микьго рагъде вахъине ярагьунев чи, ва тушбабазда хадув лъугьана. Даналда гӀагарлъухъ,
сардилъ, гьес жиндирго чагӀи къокъаби гьарун рикьана. Цинги гьел тушбабазде тӀаде кӀанцӀана ва тушбаби лъутизаруна: Дамаскалдаса шималалдехун бугеб Ховаялде щвезегӀан лъутизаруна гьел.
Гьес тушбабазухъа кинабго нахъе бахъана. Гьединго лутӀги, гьесул боцӀи-бечелъиги, руччабиги ва цогидал киналго асиралги нахъе рачана.
Кедорлаомерида ва гьесул рахъ ккурал ханзабазда тӀад бергьенлъиги босун, Ибрам нахъвуссун вачӀунеб заманалда, Шаве расалъиялде (ай, Ханасул расалъиялде) гьесда дандчӀвазе вачӀана Содомалъул хан.
Салималъул хан Мелкицедек вачӀана Ибрамида данде чедги чагъирги босун. ТӀадегӀанав Аллагьасе
Ва гьес Ибрамие дугӀа гьабун, абуна:
«Зобги ракьги бижарав ТӀадегӀанав Аллагьасул баракат рещтӀаги Ибрамиде!
Дур тушбаби дур кверде кьурав ТӀадегӀанав Аллагьасе рецц!»
Ибрамица Мелкицедекие кьуна тӀолабго давлаялъул анцӀил бутӀа.
Содомалъул ханас Ибрамида абуна:
«Дир гӀадамал нахъе кье, давла дуего те», – ян.
Ибрамица жаваб кьуна:
«Зобги ракьги бижарав БЕТӀЕРГЬАНАСДА – ТӀадегӀанав Аллагьасда – цере кверал ккун гьедулев вуго дун,
дур бечелъиялдасан цо кун-кваргицин яги хьитал рухьунеб чӀологицин дица диего босиларилан. Дица бечелъизавунин Ибрамилан цо къоялъ дуца абичӀого букӀине.
Дие щибниги хӀажат гьечӀо, дир гӀадамаз кванараб жо хутӀизегӀан. Дида цадахъ рагъарал ГӀанерицаги, Эшколицаги, Мамрецаги босеян абе жидерго бутӀа».

Гьелдаса хадуб, илгьам
«Мун хӀинкъуге, Ибрам,
Дун дуе хъалхъанлъун вукӀина,
Дуе щвезе бугеб шапакъат цӀакъ кӀудияб буго».
Ибрамица абуна:
«Я дир ХӀалкӀолев БЕТӀЕРГЬАН, щиб Дуца дие кьелеб, лъимерго гьечӀев чиясе? Дир ирсилавлъунги гьав Дамаскалдаса Элиезер вукӀина».
Ибрамица жеги абуна:
«Дуца дие наслу кьечӀелъулха, дир къавулъ гьавурав лагъ вукӀина дир ирсилавлъун!» – абун.
Амма БЕТӀЕРГЬАНАСДАСАН гьадинаб калима рещтӀана Ибрамие:
«Гьев вукӀине гьечӀо дур ирсилавлъун,
дурго хьоналдасан лъугьина дуе ирсилав!»
КъватӀивеги вачун, Гьес Ибрамида абуна:
«Зодихъе валагье ва дол цӀваби рикӀкӀе, гьел рикӀкӀине духъа бажарулеб батани!»
Цинги БетӀергьанас абуна:
«ГьедигӀанги гӀемер рукӀина дур наслаби!» – ян.
Ибрам БЕТӀЕРГЬАНАСДА божана ва гьелдалъун БетӀергьанасда бихьана гьев Жиндие ритӀухъав чи вукӀин.
Ибрамида БЕТӀЕРГЬАНАС абуна:
«Дун вуго, гьаб ракь дур мулклъун дуе кьезе, халдеязул Уралдаса мун гьаниве вачарав БЕТӀЕРГЬАН».
«Я дир ХӀалкӀолев Аллагь! – ин абуна Ибрамица. – Гьаб ракь хӀакълъунго дир букӀиналда сундалъун дун божилев?»
БетӀергьанас абуна:
«Гьанире Дида цере раче лъабго сон бараб гӀакаги, лъабго сон бараб цӀцӀеги, лъабго сон бараб лъабго куйги, гьединго рохьил миккиги миккидул тӀинчӀги».
Ибрамица гьедин гьабуна. Гьес хӀайванал кӀихӀи къотӀана ва цояб ракьхъен цогидалда дандбитӀун лъуна
КватӀичӀого чудкал роржун рачӀана, амма Ибрамица аскӀоре къазе риччалел рукӀинчӀо гьел.
Бакъ тӀерхьунеб гӀужалда Ибрамиде цӀакъ бакӀаб макьу рещтӀана. Ва гьале циндаго кутакалда хӀинкъараб бецӀлъукье ккана Ибрам.
Ва БетӀергьанас гьесда абуна:
«Дуда лъан букӀа, ункънусго соналъ дур наслабаз чияр ракьалда лагълъиялдаги зулмуялдаги гъоркь яшав гьабизе буго.
Амма гьел лагълъиялде ккезабураб халкъалъе дица диван къотӀила – гьебмехалъ дур наслабиги гьениса нахъе ина гӀемераб бечелъигун.
Мунин абуни, парахатго ина дурго умумузда аскӀове –
гӀемерал соналги ран, херлъиялде вахиндал ина хабалъе.
Дудасан лъугьарал наслабазул ункъабилеб кьер
Бакъги тӀерхьун дунял бецӀлъарабго, циндаго баккун бачӀана кӀкӀуйдуца бацараб боркьараб къоноги гьелегьараб цӀадулъ босараб сунтурги ва кӀихӀи къотӀарал хӀайваназул ракьхъеназда гьоркьосан ана.
Гьеб къоялъ БЕТӀЕРГЬАНАС Ибрамилгун КъотӀи гьабуна:
«Дур наслабазе кьолеб буго Дица гьаб ракь, Мисриялъул лъарахъа
– кениязул, кенизиязул, кадмониязул,
хитиязул, перизиязул, рефаимазул,
амориязул, ханааниязул, гиргашиязул ва евусиязул тӀолалго ракьал».

Ибрамил лъади Сарайие лъимер гьабулеб букӀинчӀо. Гьажарилан цӀар бугей Мисриялдаса гъараваш йикӀана гьелъул.
Сарайица Ибрамида абуна:
«БЕТӀЕРГЬАНАС дие лъимер кьолеб гьечӀо. Гьай дир гъараваш яче – гьелдасагӀаги дие вас щвезе бегьула
Ибрам Сарайихъ гӀенеккана.
Гьелъ жиндирго гъараваш кьуна Ибрамие – Мисриялдаса Гьажар. Ибрам Ханааналда чӀун анцӀго сон араб заман букӀана гьеб.
Ибрам Гьажарида аскӀов вегана ва гьелъул ургьибе лъимер ккана. Жийго лъимаде йикӀин лъайдал, хважаин хӀакъир гьайизе лъугьана Гьажар.
«Дун хӀакъир гьайиялъе гӀайибияв мун вуго, – ян абуна Сарайица Ибрамида. – Дица дирго гъараваш дуда аскӀой егизе кьуна, гьанже лъимер ургьибе ккедал, гьелъ дун рикӀкӀуней гьечӀо. Биччанте БЕТӀЕРГЬАНАС хӀукму къотӀизе дудаги дидаги гьоркьоб!»
Ва Ибрамица абуна:
«Гьей дур гъараваш йиго, дуего бокьараб гьабе гьелда».
Цинги Сарайица Гьажарие гӀумру къварид гьабуна, ахирги гьелда аскӀоса лъутун ине ккана Гьажар.
ГӀицӀаб авлахъалда, Шуралде унеб нухда, цо иццухъ БЕТӀЕРГЬАНАСУЛ малаикасда ятана Гьажар.
Гьес гьикъана:
«Я Сарайил гъараваш Гьажар, мун киса ячӀуней йигей ва кие уней йигей?» – абун.
Гьелъ жаваб кьуна:
«Дирго хважаин Сарайида аскӀоса лъутун уней йиго дун», – ин.
БЕТӀЕРГЬАНАСУЛ Малаикас абуна:
«Дурго хважаиналда аскӀое тӀадюсса ва гьелъие мутӀигӀлъе».
БЕТӀЕРГЬАНАСУЛ Малаикас жеги абуна:
«Дица дур наслуялъул гӀадамал рикӀкӀун хӀал кӀолареб хӀалалъ гӀемерлъизарила».
«Дур ургьиб лъимер буго, – ян абуна БЕТӀЕРГЬАНАСУЛ Малаикас. – Дуе вас гьавила. ИсмагӀил лъе дуца гьесда цӀар, дур къварилъи БЕТӀЕРГЬАНАСДА рагӀун бугелъул.
ГӀалхул хӀама гӀадав вас вукӀина дур,
киналгогун кьалда вукӀина гьев, киналго гьевгунги кьалда рукӀина».
Вацазулгун кьалда ина гьесул гӀумру.
Жиндехун кӀалъарав БЕТӀЕРГЬАНАСДА Гьажарица лъуна «Эль-Рои
(Гьединлъидал доб гъуялда цӀар буго Беэр-Лахай-Рои
Гьажарица Ибрамие вас гьавуна, ва гьев васасда цӀар ИсмагӀил лъуна Ибрамица.
Гьеб заманалда Ибрамица бан букӀана ункъоялда анлъго сон.

Ибрамица ункъоялда анцӀила ичӀго сон бараб мехалда, илгьам гьабун, БЕТӀЕРГЬАНАС гьесда абуна:
«Дун вуго ХӀалкӀолев Аллагь
Дица КъотӀи гьабила Дидаги дудаги гьоркьоб ва рикӀкӀун хӀалкӀоларелгӀан гӀемерал наслаби кьела дуе».
Ибрам Аллагьасда цеве кӀалагъоркье ккана ва Аллагьас жеги абуна:
«Гьале Дица дургун КъотӀи гьабулеб буго – мун вукӀина гӀемерал халкъазул эменлъун.
Дуда цӀарги Ибрам букӀинаро, Ибрагьим
Кутакалда гӀемерлъизабила Дица дур наслу: дудасан халкъал лъугьина, дур наслуялдасан ханзаби рахъина.
Дица Дидаги дудаги ва дур рукӀинесел наслабаздаги гьоркьоб КъотӀи гьабила. Наслабаз наслабазухъе кьолеб абадияб КъотӀи букӀина гьеб: Дун вуго Аллагь – дурги дур наслабазулги Аллагь!
Дица дуе ва дур наслабазе кьезе буго дуе гьабсагӀат чияраблъун кколеб гьаб ракь – Ханааналъул тӀолабго ракь абадияб мулклъун кьезе буго Дица дур наслабазе ва гьел Дир халкълъун рукӀине руго».
Аллагьас Ибрагьимида абуна:
«Амма дуцаги Дир КъотӀи тӀубазабе – дуцаги дур наслабазул щибаб кьералъги тӀубазабизе ккола гьеб.
Гьаб Дидаги дудаги ва дур наслабаздаги гьоркьоб гьабураб КъотӀи тӀубазабизелъун, нужер киналго бихьиназе суннат гьабизе ккола.
Суннат гьабун, гӀавраталъул рагӀал къотӀе – гьеб букӀине буго Дидаги нужедаги гьоркьоб гьабураб КъотӀиялъул гӀаламатлъун.
Нужер щивав васасе, гьавун микьабилеб къоялъ, суннат гьабизе тӀадаб буго. Гьедин гьабе киналго рачӀунел гӀелазги, дурго рокъов гьавурасе гуребги, дур хьоналдасан лъугьинчӀев, батӀияб халкъалъухъа вичун восарав лагъасеги.
Рокъов гьавурасеги вичун восарасеги чара гьечӀого суннат гьабизе ккола. Гьедин хисулареб мугьру-гӀаламатлъун букӀина Дир абадияб КъотӀи нужер черхалда.
Суннат гьабичӀев, ай гӀавраталъул рагӀал къотӀичӀев бихьинчи халкъалда гьоркьоса тӀагӀинавизе вуго, Дир КъотӀи гьес хвезабуралъухъ».
Цоги гьадин абуна Аллагьас Ибрагьимида:
«Гьанжеялдаса нахъе дур лъадуда цӀар Сарай гуреб, Сара букӀине буго
Дица гьелда баракат лъела ва гьелдасан дуе вас гьавила. Дица гьелда баракат лъела ва гьелдасан халкъал лъугьина. Гьелъул наслуялдасан халкъазул пачазаби рахъина».
Гьебмехалъ Аллагьасда цеве кӀалагъоркье ккарав Ибрагьим жанисанго велъанхъана ва гьес пикру гьабуна: «Нусго сон барав херав чиясдасан лъимер лъугьунебищ? Ункъоялда анцӀго сон барай Сарацаги лъимер кин гьабулеб?» – ин.
Цинги гьес Аллагьасда гьарана:
«ИсмагӀилидагӀаги Дуца баракат лъолебаниха!» – ян.
Аллагьас абуна:
«Дур лъади Сараца гьавизе вуго дуе вас ва дуца гьесие ИсхӀакъ абун цӀарги кьезе буго. Гьесулгун ва гьесул наслабазулгун букӀине буго Дир КъотӀи – абадияб КъотӀи.
ИсмагӀилил рахъалъ дур гьариги Дица къабул гьабуна: гьесдаги баракат лъела Дица ва, гӀемерал лъималги кьун, гьесул наслабазул къадарги цӀикӀкӀинабила. ИсмагӀилидасан вахъина халкъалъул анцӀила кӀиго цевехъан ва кӀудияб халкъалъул эменлъун лъугьина гьев.
Амма Дирго КъотӀи Дица гьабила ИсхӀакъилгун – цо лъагӀалидасан гьабго заманалда Сараца дуе гьавизе вугев васгун».
Ибрагьимида гьединги абун, Аллагь нахъе ана.
Гьебго къоялъ жиндирго вас ИсмагӀилиеги, жиндасан лъугьарал киналго бихьиназеги, ричун росарал жиндирго лагъзадериеги – къавулъ ругелщинал киналго бихьиназе – суннат гьабуна Ибрагьимица. Аллагьас жинде амру гьабунщинаб тӀубазабуна гьес.
Ибрагьимица ункъоялда анцӀила ичӀго сон бан букӀана жиндиего суннат гьабураб заманалда.
Гьесул вас ИсмагӀилил букӀана анцӀила лъабго сон.
ЦохӀо къоялъ суннат гьабуна Ибрагьимиеги, гьесул вас ИсмагӀилиеги,
Ибрагьимил къавулъ гьарурал бихьиназеги, гьединго цогидал халкъазухъа ричун росарал лагъзадериеги.

Бакъ бухӀараб къалъул гӀужалда, Мамрел миккил гъутӀби ругеб бакӀалда, жиндирго чадиралъул рагьдухъ гӀодов чӀун вукӀарав Ибрагьимие загьирлъана БЕТӀЕРГЬАН.
БетӀер борхун валагьидал, Ибрагьимида вихьана лъабго чи. Гьезда дандеги вортун, ракьалда нодо чӀван гӀодовеги къулун,
гьес абуна:
«Я БетӀергьан, бегьулеб батани, дур лагъасда рещтӀинчӀого унге.
Нужер хӀатӀал чуризе гьабсагӀат лъимги бачӀина ва гьаб гъотӀода гъоркь нужеца хӀалхьиги гьабила.
Дицайин абуни, нужее квен-тӀех хӀадурила, сапаралда нужер хӀал дагьлъичӀого букӀине. Дида – нужер лагъасда – аскӀосан унеллъидалха нуж ругел».
«ЛъикӀ буго, – ян абуна гьез гьесда. – Дуцаго абухъе гьабе».
Векерун чадиралда жанивеги ун, Ибрагьимица Сарада абуна:
«Бищунго лъикӀаб ханждал цо къалиги буцун, хехго чед беже».
Цинги гьев векерана жиндирго рехьед бугеб бакӀалде, ва кьарияб тӀаса бищун бечеги бачун, лагъасда лъазабуна, хехго гьебги хъун, гьан хӀадуреян.
Хадуб Ибрагьимица жинцаго босун, гьалбадерида цебе лъуна хӀанги, рахьги, бачил гьанги ва, гьел кванан рахъинегӀан, гъотӀода гъоркь вахъун чӀана.
«Дур лъади Сара кий йигей?» – ян гьикъана гьез Ибрагьимида.
«Гьаний чадиралъуй йиго», – ян жаваб кьуна гьес.
«Дун ичӀго моцӀидасан тӀадвуссина гьаниве, – ян абуна гьезул цояс. – Гьебмехалда дур лъади Сарал вас вукӀине вуго».
Чадиралъул кӀалтӀа, гьесда нахъа чӀун, гӀенеккун йикӀана Сара.
Гьел кӀиялго – Ибрагьимги Сараги – рукӀана церего гӀолохъанлъиялдаса арал, херал чагӀи. Руччабазул хӀайиз бачӀинги къотӀун букӀана Сарал.
Гьединлъидал релъи бачӀун, гьелъ пикру гьабуна: «Гьанже дун тӀуян херлъараб мехалъ гьединаб рохел щвеларищха дие! Дир бетӀергьанчиги херлъун вугелъул», – абун.
Амма БЕТӀЕРГЬАНАС Ибрагьимида абуна:
«Щай дур лъади Сара елъанхъулей йигей, жинца, херай гӀадамалъ, лъимер кин гьабулебиланги абун?
БЕТӀЕРГЬАНАСДА хӀалкӀолареб щибниги жо бугебищ? Дица абураб заманалда, ичӀго моцӀидасан, тӀадвуссине вуго Дун духъе, гьебмехалда Сарал кодов вас вукӀине вуго».
«Дун елъанхъичӀо», – ян гьереси бицана хӀинкъарай Сараца.
«Гуро, – ян абуна Гьес гьелда. – Мун елъанхъана».
Жидерго нухда ине тӀаде рахъана гьел чагӀи. Цинги гъоре расалъуде, Содомалъул рахъалдехун ралагьана. Ибрагьим гьел тӀоритӀизе гьезда цадахъ вилълъана.
Цинги БЕТӀЕРГЬАНАС абуна:
«Дида ракӀалда бугеб жо Ибрагьимидаса балъго гьабилищ Дица?
Ибрагьимидасан лъугьине бугелъулха кӀудияб ва гучаб халкъ. Дунялалъул киналго къавмазе баракатги щвезе бугелъул Ибрагьимидасан.
Дица тӀаса вищана Ибрагьим, БЕТӀЕРГЬАНАСУЛ нухдасан хьвадейилан, ритӀухъго ва хӀалалго гӀумру гьабейилан жиндирго лъималазеги жиндасан лъугьарал наслабазеги гьес амру гьабизе; ва БЕТӀЕРГЬАНАСГИ тӀубазабила Ибрагьимие рагӀи кьун букӀарабщинаб».
Цинги БЕТӀЕРГЬАНАС абуна:
«Содомалъул ва Гоморраялъул халкъалъул квешлъиялъул хӀакъалъулъ кутакал гьаркьал рагӀулел руго Дида – гӀасиял мунагьал гьарулел руго гьез.
Гьеб кинабго Дихъе бачӀараб квешаб ахӀи битӀараб бугищали хал гьабизе гьезухъе рещтӀина Дун. Гьедин бугищ яги гьечӀищали гьелъул хал гьабила».
Содомалъул рахъалдехун сверун ана гьел чагӀи. Амма БЕТӀЕРГЬАН Ибрагьимида аскӀов чӀовухъе вукӀана.
Цинги, Гьесда аскӀовегӀан къан, Ибрагьимица абуна:
«Квешал чагӀазда цадахъго божи-иманалъул чагӀиги хвезарилищха Дуца?
Нагагь гьеб шагьаралда ватани кӀикъоялда анцӀго муъминав чи, гьев кӀикъоялда анцӀгоясе гӀологӀаги гурхӀел-цӀоб гьабичӀого, гьеб шагьар тӀагӀине гьабилищха Дуца?
Гьединаб жо Дуца гьабуларелъулха! Квешазда цадахъ лъикӀал чагӀиги хвезариларо, ритӀараздеги тӀекъаздеги цого жаза рещтӀинабиларо. Гьединаб жо букӀине рес гьечӀо! ТӀолабго дунялалъул Диванчияс ритӀухъаб диван къотӀиларищха».
Цинги БЕТӀЕРГЬАНАС жаваб кьуна:
«Содомалда Дида кӀикъоялда анцӀго муъминчи ватани, гьезие гӀоло Дун гьеб шагьаралда гурхӀила».
Гьебмехалда нахъеги Ибрагьимица абуна:
«Дун Дуда цеве зарра вуго, хӀур вуго, бугониги дир БетӀергьанасда кӀалъазе дица таваккал тӀамила:
кӀикъоялда анцӀго гӀезе щуго камурав муъминчи гьенив ватани, гьев щугояв камунилан, Дуца тӀубараб шагьар пасалъизабилищха?»
Цинги БетӀергьанас абуна:
«КӀикъоялда щуго муъминчи гьенив ватани, Дица гьеб пасалъизабиларо».
Ибрагьимица нахъеги гьикъана:
«Нагагь кӀикъого гурони муъминчи гьенив ватичӀони?»
Цинги БетӀергьанас жаваб кьуна:
«КӀикъого ватаниги, пасалъизабиларо Дица гьеб».
Ибрагьимица абуна:
«Дица абуралда ццин бахъунгеха дир БетӀергьанасул: нагагь гьенив лъеберго гурони муъминчи ватичӀони?»
Цинги БетӀергьанас жаваб кьуна:
«Гьенив лъеберго муъминчи ватани, гьеб шагьаралда Дун гурхӀила».
Ибрагьимица абуна:
«Гьале дица Дир БетӀергьанасда гьикъулеб буго: къого гурони ватичӀони?»
Цинги БетӀергьанас жаваб кьуна:
«Къогоясе гӀологи Дун гурхӀила гьеб шагьаралда».
Ибрагьимица абуна:
«Дир БетӀергьанасул ццин бахъунгеха, ахирисеб нухалъги кӀалъалин: гьенив анцӀго гурони муъминчи ватичӀони?»
Цинги БетӀергьанас жаваб кьуна:
«АнцӀгоясе гӀологи гьеб шагьар тӀагӀинабиларо».
Гьединги абун, БЕТӀЕРГЬАН гьесда цевеса нахъе ана. Ибрагьимги рокъове тӀад вуссана.

КӀиго малаик вачӀана Содомалде маркӀачӀубер рукӀкӀунеб гӀужалда. Шагьаралъул кавабахъ годекӀанив гӀодов чӀун вукӀана ЛутӀ. Гьел рихьидал, тӀадеги вахъун, гьезда данде ана гьев ва гӀодоб гьумер цузегӀан гьезие бетӀер къулана.
Цинги гьес абуна:
«БетӀерчӀахъаял, рилълъа дир – нужер лагъасул – бакӀалде, нужерго хӀатӀалги чуризе хӀалхьиги гьабизе. Радал ине бегьила нужерго нухда».
«Рилълъинаро, – ян абуна гьез. – Гьанир къотӀнорго чӀела ниж къаси».
Амма ЛутӀица тӀаса вичӀичӀого гьаридал, гьел разилъана ва гьевгун цадахъ гьесул рокъоре рилълъана. ЛутӀица, реччеб тӀечӀел панкъалги режун, лъикӀаб гьоболлъи гьабуна гьезие, ва гьел кванана.
Къаси гьел регилалде, шагьаралъул гӀадамаз, гӀолохъабаздаса бахъараб харабазде гӀунтӀун Содомалъул киналго бихьиназ, ункъабго рахъалдасан сверун ккуна ЛутӀил мина.
«Духъе сордо базе рачӀарал гӀадамал кир ругел? – абун ахӀдана гьел. – Гьанире нижехъе кье гьел, гьездасан нижеца лазат босизе!»
Жиндаго хадуб нуцӀаги къан, ЛутӀ къватӀиве вачӀана.
Гьес абуна:
«Те, вацал, гьеб иш! Гьабуге гьеб хъублъи.
Дир кӀиго яс йиго, кӀияйгоги ясгӀадан – гьел кьела дица нужехъе. Нужеего бокьараб гьабе гьезие, амма гьал чагӀазда хъваге, гьал дир къавулъе рачӀарал дир гьалбал ругелъул!»
«ТӀагӀа цевеса! – ян абуна гьез гьесда. – Мун вуго чияр ракьалдаса вачӀарав апараг, гьанже нижеда малълъаризейищ къасд ккараб? Гьезиеялдасаги квешаб гьабила нижеца дуе!»
Гьедин ахӀи-хӀуралда гьел ЛутӀида тӀаделъана ва нуцӀа бекизе лъугьана.
Гьебмехалъ, ЛутӀил кӀиявго гьоболас, къватӀире квералги регьун, рокъове жаниве цӀан ана ЛутӀ ва жанисахун нуцӀа рахана.
Ва рагьдухъе ракӀарун рукӀаралщинал – гӀисинал чӀахӀиял киналго бихьинал – беццлъизаруна гьез; кигӀан балагьаниги рукъалъул каву батулеб букӀинчӀо гьезда.
Цинги кӀиявго чияс ЛутӀида абуна:
«Гьаб шагьаралда цоги щив вугев дур? Дурцал, васал, ясал яги цоги щал ратаниги, киналго гьаниса нахъе раче.
Нижеца гьаб шагьар тӀагӀинабизехъин буго! Гьаб шагьаралъул гӀадамазул гӀорхъолъа араб квешлъиялъул кутакаб хъуй рагӀулеб буго БЕТӀЕРГЬАНАСДА, ва БЕТӀЕРГЬАНАС ниж ритӀун руго гьаб шагьар пасат гьабизе!»
Жиндирго ясал абурал гӀолохъабазухъе вилълъана ЛутӀ ва гьес абуна:
«Хехго гьаб шагьаралдаса нахъе а! БЕТӀЕРГЬАНАС гьалда тӀаде балагь биччазехъин буго!»
Амма гьезда ккана ЛутӀил махсара батилилан.
ХъахӀлъи балеб гӀужалда малаикзаби лъугьана ЛутӀ гӀедегӀизавизе:
«Дурго лъадиги ясалги рачун, хехго гьаниса нахъе а! Гьаб шагьаралъе жаза гьабулеб мехалъ мунгоги хвезе гурин!»
Кингоги ЛутӀ гӀедегӀулев вукӀинчӀо. Амма БЕТӀЕРГЬАН гурхӀана ЛутӀида, гьединлъидал, ккун квералгун, ЛутӀги, гьесул лъадиги, кӀияйго ясги малаикзабаз жидецаго шагьаралдаса къватӀире щвезаруна.
Шагьар тун къватӀире щведал, гьезул цояс ЛутӀида абуна:
«Гьанже лъута, хвасарлъизе гӀамал гьабе! Я нахъе валагьуге, я гьаб расалъиялда кивниги лъалхъуге – мугӀрузде лъута, гурони мунги хвезе вуго!»
«Бажаруларо, дир БетӀергьан! – ин жаваб гьабуна ЛутӀица.
– Дие, дурго лагъасе, лъикӀлъи гьабулеб буго Дуца! Дидехун дур гурхӀел-цӀобги кӀудияб буго! Дуца дир гӀумру хвасар гьабуна! Амма мугӀрузде лъутизе дихъа бажаруларо – гьеб балагь дида хадуб гӀунтӀила, дунги хвела.
Доле цо гӀагардаго бугеб шагьар, дове щвезегӀан векеризе кӀвела дида. Дове векеризин дун, доб гьитӀинабго шагьар бугелъул – дова дунги хвасарлъила!»
«ЛъикӀ буго, – ян абуна малаикас. – Дуе гӀоло гьебги гьабила дица: дуца бицунеб бугеб гьеб гьитӀинаб шагьар хвезабиларо.
Гьа, гьанже хехго векере: мун дове щвезегӀан дица щибго байбихьизе бегьуларин». (Гьединлъидалин гьеб шагьаралда цӀар ЦогӀар
Бакъ баккулеб гӀужалда ЛутӀ ЦогӀаралде щвана.
Цинги БЕТӀЕРГЬАНАСУЛ амруялдалъун Содомалдеги Гоморраялдеги, зобалаздасан цӀад гӀадин, цӀа рекӀараб чӀабатӀ чвахана – БЕТӀЕРГЬАНАСДАСАН бачӀана гьеб.
Ва пасат гьабуна кӀиябго шагьарги, тӀолабго расалъиги, киналго гьенир рукӀарал гӀадамалги, ракьалда бижарабщинабги.
ЛутӀида цадахъ лъутун уней йикӀарай гьесул лъадийин абуни, нахъюссун ялагьана ва гьебсагӀатго цӀамул хӀубиялде сверана.
Радал хехго вахъун, Ибрагьим вилълъана нолъ БЕТӀЕРГЬАНАСДА цеве живго вахъун чӀун вукӀараб бакӀалде.
Содомалдехунги, Гоморраялдехунги ва расалъиялдехунги валагьидал, корохъ гӀадин кӀкӀуйдуца бацун бихьана ракь.
ПалхӀасил, расалъиялъул шагьарал пасат гьарулеб мехалъ, Аллагьасда Ибрагьим ракӀалде щвана. ЛутӀ вукӀарал шагьарал тӀагӀинарулеб мехалъ, Аллагьас ЛутӀ балагьалъукьа ворчӀизавуна.
ЦогӀаралда чӀезе хӀинкъун, кӀияйго ясги ячун, ЛутӀ мугӀрузде ана. Гьенив цо нохъода чӀана ЛутӀ жиндирго ясалгун.
Цо къоялъ кӀудияй ясалъ гьитӀиналда абуна:
«Эмен херлъулев вуго. Гьаб дунялалъул гӀадаталда рекъон нилъгун рукӀине тӀокӀалъ бихьиналги гьечӀо ракьалда.
РачӀа нилъеца, чагъирги гьекъезе кьун, эмен мехтизавизе ва гьесда аскӀор регизе. Гьедин нилъерго инсул наслу тӀагӀине биччаларо нилъеца!»
Гьеб сордоялъ гьез эмен гьекъезавуна. КӀудияй яс гьесда аскӀой егана, амма гьесда щибго бичӀчӀичӀо – кин гьей жинда аскӀой егараялиги, кин нахъе араялиги.
Нахъисеб къоялъ гьелъ яцалда абуна:
«Нолъ дун инсуда аскӀой егана. РачӀа чагъирги кьун, къасиги гьев мехтизавизе, ва мунги егизе гьесда аскӀой. Гьедин нилъерго инсул наслу тӀагӀине биччаларо нилъеца!»
Гьеб сордоялъги гьез эмен гьекъезавуна. Цинги гьитӀинай ясги егана гьесда аскӀой. Амма гьесда щибго бичӀчӀичӀо – кин гьей жинда аскӀой егараялиги, кин нахъе араялиги.
Гьедин жидерго инсудасан ЛутӀил кӀияйго ясалъул ургьибе лъимер ккана.
КӀудиялъе вас гьавуна, гьесда цӀар МогӀав лъуна. Гьесдасан лъугьарал руго дол могӀавиял.
ГьитӀиналъеги вас гьавуна, гьесда цӀар Бен-Амми лъуна. Гьесдасан лъугьарал руго дол аммониял.

Ибрагьим гьениса Негевалде ана ва Кадешалдаги Шуралдаги гьоркьоб бугеб Гераралда яшав гьабун чӀана.
Сара жиндир яц йигилан абуна гьес, гьединлъидал Гераралъул хан Авимелехица Сарада хадур чагӀи ритӀана ва гьей жиндихъего ячана.
Амма цо сордоялъ макьилъ Аллагьас Авимелехида абуна:
«Гьей гӀадан духъего ячаралъухъ мун хвезе вуго. Гьелъул рос вуго».
Авимелех жеги гьелда хъван вукӀинчӀо.
«Я дир БетӀергьан! – абун гьардана гьев. – ГӀайибго гьечӀеб халкъги хвезабилебищха Дуца?
Гьев чияс дида абуна гьей жиндир яц йигилан! Гьелъ жинцагоги абуна гьев жиндир вац вугин! Гьеб ишалъулъ дир намус бацӀцӀадаб буго, дица мунагьги гьабичӀо!»
«БитӀараб буго, – ян абуна Аллагьас макьилъ. – Дида лъала дур намус бацӀцӀадаб букӀин. Гьединлъидал Дица мун мунагьалдаса цӀунана – Дица виччачӀо мун гьелда хъвазе.
Амма гьанже дуца гьей гӀадан росасухъе нахъ юссинае. Гьев авараг вугелъул, гьес дугӀа гьабила мун чӀаго хутӀагийилан. Дуда лъайха: гьей росасухъе нахъе кьечӀони, мунги дур тӀолабго гӀагарлъиги хваликьа рорчӀизе гьечӀо!»
Радал Авимелехица жиндирго чукъа-рахьан данде ахӀана ва ккарабщинаб гьезда бицана. Гьебмехалъ гьел киналго кутакалда хӀинкъана.
Цинги Ибрагьим жиндихъего ахӀана Авимелехица ва гьесда абуна:
«Дуца нижее гьабураб жо щиб? Дица дуе щиб квешлъи гьабун букӀараб, гьедигӀан кӀудияб мунагьалде дунги дир тӀолабго ханлъиги цӀазе ккани? Гьединаб жо гьабизе бегьуларогури!
Щай дуца гьедин гьабураб?» – ин гьикъана Авимелехица Ибрагьимида.
Ибрагьимица жаваб кьуна:
«Дида ракӀалде ккана гьаб ракьалда гӀадамал Аллагьасукьа хӀинкъулел гьечӀин ва лъади сабаблъун дунги чӀвалин.
Гьелда тӀадеги, хӀакъикъаталдаги гьей дир яц ккола, дир инсуе цогидай чӀужуялъ гьаюрай яс йигелъул; гьей дир лъадилъун лъугьана.
Ва, инсул рукъги рехун тун, сапаралде вахъайилан Аллагьас дие амру гьабураб мехалъ, дица гьелда абуна: „Дие лъикӀ букӀине бокьун батани, нилъ кире щваниги, дуца абе дун дур вац вугилан“».
Гьебмехалъ Авимелехица Ибрагьимие гӀиги, гӀачиги, лагъзалги, гъаравашалги сайгъат гьаруна ва Сараги нахъе кьуна.
Гьес Ибрагьимида абуна:
«Гьаб кинабго дир ракь дуда цебе буго: дуего бокьараб бакӀалда яшав гьабе».
Сарада гьес абуна:
«Дица дур вацасе кьолеб буго азарго гӀарцул шекел. Дур ракӀ хвезабиялъухъ рецӀалие ва дур тӀолабго гӀагарлъиялда цее мун намус бацӀцӀадай йикӀин лъазе кьолеб буго гьеб».
Цинги Ибрагьимица Аллагьасде дугӀа гьабуна, ва Аллагьас Авимелехги, гьесул лъадиги, гъаравашалги сахлъизаруна: нахъеги лъимал гьаризе байбихьана гьез.
(Ибрагьимил лъади Сара сабаблъун Авимелехил къавулъ ругел киналго руччаби лъимал гьарулареллъун лъугьинарун рукӀана БЕТӀЕРГЬАНАС.)

Жинцаго рагӀи кьун букӀараб къагӀидаялъ, БЕТӀЕРГЬАНАС Сараде баракат рещтӀинабуна: Жиндирго рагӀи БЕТӀЕРГЬАНАС тӀубазабуна.
Сарал ургьибе лъимер лъугьана ва, Аллагьас абураб болжал щварабго, херав Ибрагьимие гьелъ вас гьавуна.
Сараца гьавурав жиндирго васасда цӀар ИсхӀакъ лъуна Ибрагьимица
ва, гьавун микьабилеб къоялъ, Аллагьасул амруялда рекъон, гьесие суннат гьабуна.
ИсхӀакъ гьавураб мехалъ Ибрагьимица нусго сон бан букӀана.
Гьебмехалда Сараца абуна:
«Релъанхъизе бачӀунеб иш гьабуна дие Аллагьас:
Гьаб хабар рагӀаравщинав чи велъанхъила»
Жеги гьелъ абуна:
«Керен кьун Сараца лъимер хахизабизе бугилан Ибрагьимида абизе лъидаго ракӀалдецин ккелароан. Амма гьале, хераб къоялъ, гьесие дица вас гьавуна!»
Лъимер кӀудияб гӀолеб букӀана. Гьев карандаса тӀураб къоялъ Ибрагьимица кӀудияб сухӀмат гьабуна.
Ибрагьимидасан мисрияй Гьажарица гьавурав вас жиндир вас ИсхӀакъгун васандулев вихьидал,
Сараца Ибрагьимида абуна:
«Гьагъай гъараваш, гъолъул васгун цадахъ, нахъе ячахъе гьаниса! Дир вас ИсхӀакъида бащад гьев гъаравашалъул васги дур ирсилавлъун вукӀине гьечӀо!»
Жиндирго васасул рахъалъ абурал гьел рагӀаби рекӀелъ хӀунсана Ибрагьимида,
амма Аллагьас гьесда абуна:
«Я васасул, яги гьей гъаравашалъул пикрабаз ракӀ къварилъуге дур. Сараца абураб гьабе – ИсхӀакъидасан лъугьине руго дур наслаби.
Амма гъаравашалъул васасдасанги Дица тӀубараб халкъ лъугьинабила. Гьевги дур лъимерлъидалха!»
Нахъисеб къоялъ радал Ибрагьимица Гьажарихъе квенги лъадал цӀураб рахълъенги кьуна. Гьелъул мугъзада гьебги лъун, гьес абуна васги вачун нахъе айилан. Гьажар гьениса ана ва Беэр-Шеваялъул гӀицӀаб авлахъалда нухги къосун хутӀана.
КватӀичӀого рахълъеналъуб букӀараб лъимги лъугӀана. Гьебмехалъ жиндирго васги цо хъархъида гъоркь тун,
доегӀан ана гьей, холев вугев гьев вихьизе бокьичӀого. ЧӀорбутӀалъ речӀчӀулеб чӀорил манзилалъ рикӀкӀадеги ун, гӀодой чӀана ва гӀек-гӀекиялда гӀодана гьей.
Амма Аллагьасда васасул гӀоди рагӀана, ва Аллагьасул малаикас зобалаздасан Гьажариде ахӀана:
«Дуе щиб, Гьажар? Мун хӀинкъуге! Дуца дова тарав вас гӀодулеб гьаракь рагӀана Аллагьасда.
Яхъун гьанже дурго васасда аскӀое а ва гьев, кверги ккун, тӀаде вахъинаве. КӀудияб халкъ лъугьинабизе буго Дица гьесдасан».
Ва Аллагьас Гьажарида бихьизабуна гъуй бугеб бакӀ. АскӀое ун, гьелъ рахълъен цӀезабуна ва васасе гьекъезе лъим кьуна.
Гьелдаса нахъе Аллагьас гьев вас рехун течӀо. Гьев кӀудияв гӀуна, гӀалах-авлахъалда яшав гьабун чӀана, чӀорбутӀалъ чан гьабизе ругьунлъана.
Паран абулеб салул авлахъалда яшав гьабулеб букӀана гьес, Мисриялдаса лъадиги ячана эбелалъ гьесие.
Гьеб заманалда жиндирго бодул цевехъан Пихолгун цадахъ вачӀун, Авимелехица Ибрагьимида абуна:
«Дур кинабго кверрагъариялъулъ Аллагьас дуе кумек гьабулеб буго.
Гьанже мун гьеде я дие, я дир лъималазе, я дир кинабго наслуялъе хиянат гьабиларилан ва дуе дир рагӀи хвечӀеб гӀадин, дие ва мун къабул гьавураб дир улкаялъе дур рагӀиги хвеларилан!»
Ибрагьимица абуна:
«Дун дуе гьедила», – ян.
Амма цин гьес Авимелехие бадибчӀвай гьабуна гьесул чагӀаца жиндир гъуй нахъе бахъанилан.
«Гьеб лъица гьабурабали дида лъаларо, – ян абуна Авимелехица. – Дуца гьелъул рахъалъ дида щибго бицинчӀогури. ТӀоцебе рагӀулеб буго дида гьеб».
Цинги Ибрагьимица Авимелехие сайгъат гьаруна гӀиги гӀачиги ва гьесулгун ракълил къотӀи-къайги гьабуна.
Ибрагьимица анкьго хух батӀа чӀезабун букӀана.
Ва Авимелехица гьикъана:
«Гьаб анкьабго хух дуца батӀа гьабиялъе гӀилла щиб?» – абун.
«Гьелги раче дуего, гьаб гъуй дица бухъараб букӀиналда дур разилъи тасдикъ гьабун», – ин жаваб кьуна Ибрагьимица.
(Гьединлъидал гьез цоцазе гьа бараб къоялдаса нахъе гьеб бакӀалда цӀар лъуна Беэр-Шева абун.)
Гьедин гьеб Беэр-Шеваялда гьез ракълил къотӀи-къай гьабуна, цинги Авимелехги гьесул бодул цевехъан Пихолги рокъоре – пилистимазул ракьалде – тӀадруссун ана.
Ибрагьимица Беэр-Шеваялда тамарискалъул гъветӀ чӀана ва, Абадияв БЕТӀЕРГЬАН Аллагьасде гьардон, дугӀа гьабуна.
Гьелдаса хадубги гӀезегӀан заманаялъ яшав гьабуна Ибрагьимица пилистимазул ракьалда.

Цинги Аллагьас Ибрагьимил хӀалбихьана.
«Ибрагьим!» – ин абуна гьес.
«Гьале дун!» – ин данде жаваб гьабуна Ибрагьимица.
Цинги Аллагьас абуна:
«Гьев цохӀо вугев дурго хирияв вас ИсхӀакъги цадахъ вачун, Мория абулеб ракьалде а. Гьениб Дица бихьизабураб магӀарда тӀубан бухӀулеб къурбаналъе хъве дуца гьев».
Нахъисеб къоялъ радал цудунго вахъун Ибрагьимица хӀама кьолона. КӀиго рагьтӀателги цадахъ вачана, жиндирго вас ИсхӀакъги вачана ва, къурбан бухӀизе цӀулги бичӀун, Аллагьас жинда абураб бакӀалдехун валагьун нухда вахъана Ибрагьим.
Нухда вахъун лъабабилеб къоялъ, цеве валагьидал, Ибрагьимида рикӀкӀадасанго гьеб бакӀ бихьана.
«Гьаб хӀамил тӀалаб гьабун гьанир чӀа нуж, – ин абуна гьес рагьтӀателазда. – Дунги васги Аллагьасе гӀибадаталъе ина ва гьанире нахъ руссина».
Къурбан бухӀизе хӀадурараб цӀул гьес ИсхӀакъил мугъалда лъуна. Цинги цӀаги нусги босана ва, ИсхӀакъги вачун, гьев цевехун ана.
«Дада!» – ян ахӀана ИсхӀакъица Ибрагьимиде.
«Щиб, дир вас?» – ин абуна Ибрагьимица.
Васас гьикъана:
«Нилъехъ цӀаги буго, цӀулги буго, къурбаналъе хъвезе кьегӀер кибха бугеб?»
«Аллагьас бихьизабила, дир вас, Жиндиего къурбаналъе хъвезе кьегӀер киб бугебали!» – ян абуна Ибрагьимица.
Жеги церехун ана гьел кӀиялго.
Аллагьас жинда абун букӀараб бакӀалде щведал, Ибрагьимица къурбаналъе бакӀ къачӀана ва гьениб цӀул рекъезабуна. Цинги гьес ИсхӀакъ вухьана ва, къурбаналъе къачӀараб бакӀалда цӀулада тӀад гьевги лъун,
вас хъвезе нус кодобе босана.
Амма цинтӀаго зобалаздасан БЕТӀЕРГЬАНАСУЛ Малаикас гьесде ахӀана:
«Ибрагьим! Ибрагьим!»
«Гьале дун!» – илан жаваб кьуна гьес.
«Васасде квер борхуге, – ян абуна малаикас, – щибго гьабуге гьесие! Гьанже Дида лъана мун Аллагьасукьа хӀинкъулев чи вукӀин. ЦохӀо вугев дурго вас Дие кьезе барахщичӀо мун!»
Цинги цеве валагьидал, Ибрагьимида бихьана гьениб хъархъазулъ лълъурдулги къан хутӀараб куй. АскӀове ун, гьес куй цебе бачана ва васасул бакӀалда тӀубан бухӀулеб къурбаналъе гьеб хъуна.
Гьеб иш ккараб бакӀалда цӀар «БЕТӀЕРГЬАНАС Кьела»
(Гьелдасан бачӀараб буго: «БЕТӀЕРГЬАНАСУЛ МагӀарда сабаб батила», – ян абиги).
Зобалаздасан кӀиабизеги БЕТӀЕРГЬАНАСУЛ Малаикас Ибрагьимиде ахӀана.
Ва Гьес абуна:
«Дуца гьедин гьабуралъухъ, цохӀо вугев вас кьезе мун барахщичӀелъул, Дирго ЦӀаралдалъун гьедулев вуго Дун,
Дица дуде баракат рещтӀинабила! Дица дуе гӀемерал наслаби кьела – зодихъ цӀвабигӀанги, ралъдал рагӀалда салигӀанги цӀикӀкӀинабила гьезул къадар. Ва дур наслабаз тушбабазул шагьарал кверде росила.
Мун Дие мутӀигӀлъаралъухъ дунялалъул киналго халкъазе баракат щвела гьездасан».
Цинги рагьтӀателал тун рукӀараб бакӀалде тӀад вуссана Ибрагьим ва гьелгун цадахъ Беэр-Шеваялде ана. Беэр-Шеваялда яшав гьабун чӀана Ибрагьим.
Цо заманалдасан Ибрагьимида лъана жиндир вац Нахорилги рукӀин гьесул лъади Милкаца гьарурал васал:
ГӀуцги (тӀоцевесев вас), гьесда хадусев Бузги, Кемуэлги (гьев ккола Арамил эмен),
Кеседги, ХӀазоги, Пилдашги, Идлафги, Бетуэлги.
Бетуэлие гьаюна яс Ривка.
Гьев микьавго вас гьавуна Милкаца Ибрагьимил вац Нахорие.
Гьезда тӀадеги, Реума абун цӀар бугей Нахорил гъаравашалъги гьесие гьаруна Тевах, Гахам, Тахаш ва МагӀаха абурал лъимал.

Сараца бана нусиялда къоло анкьго сон.
Гьей хвана Кирят-АрбагӀалда (Хевроналда), ханааниязул ракьалда. Гьениб Сарахъ магӀу тӀуна Ибрагьимица, гьелъул жаназаялде къулун гӀек-гӀекиялда гӀодана гьев.
Цинги лъадул жаназаялда аскӀоса вахъун ун, гьев хитиязда кӀалъана:
«Дун вуго къватӀиб ракьалдаса гочун вачӀарав апараг, нужеда гьоркьоб гӀумру гьабизе рес щварав чи. Дир хварай лъади юкъизе бакӀ кье дие нужер ракьалда».
Хитияз Ибрагьимие жаваб кьуна:
«ГӀенекке, бетӀерчӀахъад! Мун вуго къадруяв, Аллагьасе хирияв чи, – ян абуна хитияз. – Нижер хабалазул бищунго лъикӀаб бакӀ тӀаса бище ва гьений юкъе дурго лъади: бокьарав чияс изну кьела дуе жиндирго тухумалъул хабалалъ гьелъие бакӀ гьабизе».
Гьеб ракьалъул гӀадамазе, ай хитиязе бетӀерги къулун,
Ибрагьимица абуна:
«Дир хварай лъади гьаний юкъизе нужер изну бугеб батани, дир гьари къабул гьабун, Цохарил вас Эфронида абе,
гьесул хурул рагӀалда бугеб Махпелаялъул нохъо дие кьейилан. Нужги нугӀзаллъун рукӀаго, дица гьеб бичун босила гӀураб багьаги кьун, хабалазе букӀине».
Шагьаралъул кавудухъе годекӀанире ракӀарарал хитиязда гьоркьов гӀодов чӀун вукӀана живго Эфронги ва, киназдаго рагӀун, гьес Ибрагьимида абуна:
«Бичун кьеларо, дир бетӀерчӀахъад. ГӀенекке дихъ, гьеб хурги нохъоги чӀобого кьолеб буго дица дуе. Гьал дир ракьцоязда цебесан дица дуе кьолеб буго гьеб, гьений дурго хварай лъади юкъизе».
Гьеб ракьалъул гӀадамазе нахъеги бетӀерги къулун,
Ибрагьимица киназдаго рагӀун Эфронида абуна:
«Гьарула дуда, гьеб хурухъ кколеб гӀарац босе дихъа, цинги дица дир хварай лъади юкъила гьений».
Гьебмехалъ Эфроница абуна:
«ГӀенекке, бетӀерчӀахъад! Гьеб хурул багьа буго ункънусго шекел гӀарцул. КӀудияб багьайищ гьеб бугеб дуеги диеги?! Дурго хварай лъади юкъе гьений».
Эфроница абураб багьаялда рекъана Ибрагьим ва, хитиялги нугӀлъиялъе чӀезарун, гьес бихьизабураб къадаралда, базаргабазда гьоркьоб билълъанхъараб бакӀлъиялъул ункънусго шекел гӀарцул кьуна гьесие.
Гьедин Мамреялъул бакъбаккул рахъалда Махпелаялда бугеб хурулги, гьелдаго цадахъ нохъодулги ва гьеб хурир ругелщинал гъутӀбузулги
бетӀергьанлъун вахъана Ибрагьим. Гьелъие нугӀзаллъунги рукӀана шагьаралъул кавудухъ годекӀанире ракӀарарал хитиял.
Цинги Ибрагьимица жиндирго лъади Сара юкъана ханааниязул ракьалда, Мамреялда (гьанже гьелда Хевронилан абула) гӀагарлъухъ Махпелаялъул хуриб бугеб нохъода.
Гьеб хурги нохъоги, хабалазе бакӀ хӀисабалда, хитиязухъан Ибрагьимил бетӀергьанлъиялде бачӀана.

Ибрагьим цӀакъго херлъун вукӀана. Ва сундулъго БЕТӀЕРГЬАНАСУЛ баракатги насиблъун букӀана гьесие.
Цинги Ибрагьимица жиндирго рукъалъул ишги магӀишатги тӀадкъарав кӀудияв лагъасда абуна:
«Гьаб дир мачӀалда кверги лъун
зобалазулги ракьалъулги БЕТӀЕРГЬАН Аллагьасул цӀарги рехсон, гьеде мун, дуца дир васасе гьаб ракьалъул ханааниязда гьоркьоса яс ячинарилан.
Мун а дир улкаялде, дир гӀагарал чагӀазухъе, ва гьениса яче ИсхӀакъие лъади».
Лагъас гьикъана:
«Дида цадахъ гьание, гьаб ракьалде ячӀине дояса ясалъе бокьичӀони, щиб гьабилеб? Гьебмехалъ дица дур вас доб мун нахъе гочараб улкаялде щвезавизе кколевищ?» – абун.
«Ворегиха щвезавуге! – ян жаваб кьуна гьесие Ибрагьимица. – Дир вас дове вачунге дуца!
Дирго инсул рукъги рехун тун, дун чияр ракьалде вачарав Зобалазул БЕТӀЕРГЬАН Аллагь кӀалъана дунгун ва гьев гьедана гьаб ракь дир наслуялъе кьелилан. Гьес Жиндирго малаик витӀила дуда цеве-цеве, дир васасе лъадиги ячун вачӀине дуе кумекалъе.
Дуда цадахъ ячӀине ясалъе бокьичӀони, дур гьедиялдаса мун эркенлъила, амма дир вас дуца дове вачунге!»
Жиндирго хважаинасул мачӀалда кверги лъун, лагъ гьедана гьедин гьабилилан.
Цинги жиндирго хважаинасул варанабазда гьоркьоса анцӀго вараниги бачун, хири-хириял сайигъаталги росун, гьев сапаралде вахъана Арам-Нагьараималде, Нахор вугеб шагьаралде.
БакътӀерхьул гӀуж букӀана шагьаралда гӀагарлъухъ гъуялда аскӀор гьес жиндирго варанаби чӀезарураб мехалда. Гьеб букӀана шагьаралдаса руччаби лъеде рачӀунеб гӀуж.
Цинги Ибрагьимил лагъас дугӀа гьабуна:
«Я БЕТӀЕРГЬАН, дир хважаин Ибрагьимил Аллагь! Гьарула Дуда, жакъа дие икъбал насиб гьабе ва дир хважаинасул рекӀел мурад тӀубазабе!
Гьале дун гьанив, гъуялда аскӀов, шагьаралдаса ясал лъадаре рачӀунеб бакӀалда вахъун чӀела.
Дица гьание ячӀарай ясалда абуни дур гӀертӀиниса лъим кьейилан ва гьелъ гьекъейин, дур варанабиги гьекъезарилин жинцаян жаваб кьуни, гьелдалъун бичӀчӀила дида Дуца дурго лагъ ИсхӀакъие бахӀарай тӀаса йищараблъи. Гьебмехалда дида бихьила Дуца рахӀму-цӀоб лъун букӀин дир хважаинасда!»
Гьел рагӀаби кӀалдиса къватӀире рачӀиналде, гӀеретӀги гъажилда бан, лъадал цӀезе ячӀана Милкалги Ибрагьимил вац Нахорилги вас Бетуэлил яс Ривка.
Гьей йикӀана цӀакъ берцинай, жеги росасе инчӀей яс. Гъуялъухъе ун, гӀеретӀ цӀуна гьелъ. Гьей нахъюссун унаго,
хадувги векерун, Ибрагьимил лагъас абуна:
«Бегьулеб батани, дие гьекъезе лъим кье дур гӀертӀиниса!» – ян.
«Гьекъе, хӀурматияв», – ин жаваб кьуна гьелъ.
Ва гьебсагӀатго гъажилдаса гӀеретӀги бахъун, Ибрагьимил лагъасе гьекъезе лъим кьуна.
Цинги гьелъ абуна:
«ГьабсагӀат дица дур варанабазеги баччила лъим, гӀорцӀизегӀан гьекъезе».
БоцӀи гьекъезе лъураб росонибе хехго гӀеретӀги чӀехьон, нахъеги гъуялъухъе екерана гьей – гьедин лъим баччана киналго варанаби гӀорцӀизегӀан.
ВуцӀцӀун чӀун, гьелъухъ валагьун вукӀана лагъ, Аллагьас гьесул сапаралда баракат лъун букӀиналда ракӀчӀезегӀан.
Варанаби гьекъон рахъараб мехалда гьес гьелъие кьуна, бащдаб шекелалъул
Гьес гьелда гьикъана:
«Мун лъил яс кколей? Дур инсул къайи-свериялда нижее сордо базе бакӀ гьечӀодай?» – абун.
Гьелъ жаваб кьуна:
«Милкалги Нахорилги вас Бетуэлил яс йиго дун».
Гьелъ тӀадеги жубана:
«Нижер гӀемераб наккуги буго варанаби тӀад регизе, гьезие кьезе кӀалцӀи-херги буго; нужее сордо базе бакӀги букӀина».
Цинги накабаздеги ккун, гӀодоб нодоги чӀван, БЕТӀЕРГЬАНАСЕ рецц гьабуна гьев чияс.
Ва гьес абуна:
«ЦӀоб гӀатӀидав ва рагӀи холарев вуго дир хважаин Ибрагьимил БЕТӀЕРГЬАН Аллагь! Гьес дир хважаин рехун течӀо! БЕТӀЕРГЬАНАС дун вачана битӀахъе дир хважаинасул вацасул рокъове!»
Екерун рокъоеги ун, Ривкаца эбелалда бицана кинабго ккара-таралъул хӀакъалъулъ.
Лаван абун цӀар бугев вац вукӀана Ривкал. Гьев гъуялъухъе векерана нухлуласда аскӀове.
Яцалъул кӀиликӀги курхьабиги рихьидал ва гьес Ривкада абурабги рагӀидал, Лаван гьев чиясухъе гӀедегӀана. Ибрагьимил лагъ, жиндирго варанабигун, жеги гъуялда аскӀовго чӀун вукӀана.
Гьесда Лаваница абуна:
«ЛъикӀ щварав, БЕТӀЕРГЬАНАСУЛ баракат рещтӀарав! Гьанив вахъун чӀун щибулев мун? Дица дуе рукъги дур варанабазе бакӀги къачӀан буго».
Гьебмехалъ Ибрагьимил лагъ гьесул бакӀалде вилълъана. Варанабаздаса къайи бахъана, гьезие наккуги кӀалцӀи-херги бачӀана. Гьоболасеги гьесда цадахъ рукӀаразеги хӀатӀал чуризе лъимги бачӀана.
Хадуб гьезда цебе квен лъуна, амма лагъас абуна:
«Гьаниве дун щай витӀаравали бицун бахъинегӀан кваналаро дун».
«Бицеха», – ян абуна гьесда Лаваница.
Гьес абуна:
«Дун вуго Ибрагьимил лагъ.
БЕТӀЕРГЬАНАС кӀудияб баракат лъун буго дир хважаинасда ва гьесие кьун буго гӀемераб бечелъи: гӀиги, гӀачиги, гӀарац-меседги, лагъзалги, гъаравашалги, варанабиги, хӀамулги.
Дир хважаинасул лъади Сараца гьесие вас гьавуна херлъараб мехалъ, ва жиндирго бугебщинаб хазина-бечелъи дир хважаинас гьев васасе кьезе амру гьабуна.
Дир хважаинас дун гьедизавуна, дица гьесул васасе доб ханааниязул ракьалдаса гӀадан ячинарилан
ва гьесул ватӀаналде, гьесул гӀагарлъиялъухъе ун, гьениса гьесул васасе бахӀарайги ячун вачӀинилан.
Дица дирго хважаинасда цӀехана, гьениса ясалъе дида цадахъ ячӀине бокьичӀони, щиб гьабилебилан.
Гьес дие жаваб кьуна: „Дун божарав дир БЕТӀЕРГЬАНАС дуда цадахъ Жиндирго малаик витӀила ва Гьес дур сапаралда баракат лъезабила, дир тухумалдаса, дир инсул кьолбодаса ясги дир васасе ячун мун вачӀине.
Мун дир гӀагарал чагӀазухъеги щун, гьез дуда цадахъ яс йитӀизе инкар гьабуни, мун дурго гьаялдаса эркенлъила“, – ян.
Жакъа гъуялда аскӀове щведал, дица дугӀа гьабуна: „Я БЕТӀЕРГЬАН, дир хважаин Ибрагьимил Аллагь, гьарула Дуда, дир гьаб сапаралда баракат лъе!
Гьале дун гьаб гъуялда аскӀов вахъун чӀела. Лъадал гӀеретӀ цӀезе гьание яс ячӀараб мехалда, дица гьелда абила дур гӀертӀиниса лъим гьекъезе кьейилан.
Гьелъ дие жаваб кьуни: ‘Гьекъе, дур варанабазеги баччила дица лъим’, – абун, гьелъул магӀна букӀина БЕТӀЕРГЬАНАС гьей яс тӀаса йищун йикӀин дир хважаинасул васасе лъадилъун ячине“.
Гьедин дугӀа гьабун бахъиналдего, гъажилда гӀеретӀги лъун ячӀана Ривка. Гъуялъухъеги ун, гьелъ гӀеретӀ лъадал цӀедал, гьекъезе лъим кьейилан гьарана дица гьелда.
„Гьекъе, дур варанабазеги баччила дица лъим“, – ин абуна гьелъ, гьебсагӀат гъажилдаса босун гӀеретӀги дихъе кьун. Дица лъим гьекъон бахъиндал, варанабазеги баччана гьелъ лъим.
Мун лъил ясилан гьикъидал, гьелъ жаваб кьуна: „Милкалги Нахорилги вас Бетуэлил яс йиго“, – ян. Гьебмехалда дица гьелъие магӀарзукъалазда базе кӀиликӀги кверазда ххезе курхьабиги кьуна.
Цинги дица БЕТӀЕРГЬАНАСЕ сужда гьабуна ва БЕТӀЕРГЬАНАСЕ – дир хважаин Ибрагьимил Аллагьасе – рецц-бакъ гьабуна, хважаинасул васасе гьесул кьолбодаса яс ячине Гьес дун битӀахъе гьаниве тӀовитӀаралъухъ.
Гьанже нужеца щиб абилеб? Нужее къабуллъилищ дир хважаинасул гьари тӀубазабизе? Дица щиб гьабилебали лъазе, жаваб кьеха гьанже нужеца».
Лаваницаги Бетуэлицаги жаваб кьуна:
«Гьеб БЕТӀЕРГЬАНАСДАСАН лъугьараб иш буго: я квешаб яги лъикӀаб бицун гьелда тӀад кӀалъазе бакӀ гьечӀо нижее.
Гьале Ривка – яче гьей дудаго цадахъ. БЕТӀЕРГЬАНАСЕ бокьухъе букӀине биччанте гьеб иш ва дур хважаинасул васас гьей лъадилъун ячине йиччанте».
Гьеб рагӀидал, Ибрагьимил лагъас БЕТӀЕРГЬАНАСЕ нодо чӀван, сужда гьабуна.
Цинги гьес къватӀире рахъана Ривкае ритӀарал меседилги гӀарцулги тӀагӀелал, ретӀел-кун, гьединго гьелъул вацасеги эбелалъеги ритӀарал хириял сайгъатал.
Цинги гьевги гьесда цадахъ рукӀаралги квана-гьекъана ва кьижизе регана. Радал тӀаде рахъиндал, Ибрагьимил лагъас абуна:
«Дирго хважаинасухъе тӀад вуссине изну кье дие», – ян.
Ривкал вацасги эбелалъги абуна:
«Йиччанте анцӀго къоялъги гьей нижеда аскӀой чӀезе. Цинги нуж гьейгун цадахъ нухда ритӀила».
«Гьанив чӀун заман инабуге дир. БЕТӀЕРГЬАНАС дир сапаралда баракат лъун букӀаго, виччанте дун дирго хважаинасухъе нахъ вуссине!» – ян абуна Ибрагьимил лагъас
«Дой ахӀизин, долъ щиб абулищали цӀехезе», – ян абуна гьез.
Гьез Ривка ахӀана ва гьелда гьикъана:
«Гьав чиясда цадахъ ине рази йигищ мун?» – ин.
Гьелъ жаваб кьуна:
«Рази йиго», – ян.
Гьебмехалда Ривкаги, гьелъул рахьдал эбелги, Ибрагьимил лагъги, гьесда цадахъ рукӀарал чагӀиги нухарегӀизе хӀадурлъана гьел.
Гьезулгун къо-лъикӀ гьабулелъул, Ривкада баракат лъегиян гьадинаб дугӀа гьабуна гьез:
«Я нижер яц, гӀемерал наслаби лъугьаги дудасан ва
аза-азар, анцӀаза-азар чи гӀеги гьезул!
Дур лъималаз кверде росаги
тушбабазул шагьарал!»
Ривкаги гьелъул гъаравашалги варанабазда рекӀана ва Ибрагьимил лагъасда цадахъ къватӀире рахъана. Гьедин, Ривкаги ячун, рокъове къокъана гьев.
ИсхӀакъ Беэр-Лахай-Роиялдаса (доб заманалда гьев Негевалда яшав гьабун вукӀана) рокъове тӀадвуссараб гӀуж букӀана гьеб.
БакътӀерхьул гӀужалъ гьев магъилъе ана ургъизе ва дугӀа гьабизе. БетӀер борхидал, рикӀкӀадасанго варанабазул къапила бачӀунеб бихьана гьесда.
Ривкадаги вихьана ИсхӀакъ. Гьеб параялъго вараниялдаса гъоркьеги рещтӀун,
гьелъ Ибрагьимил лагъасда гьикъана:
«Нилъеда данде вачӀунев вугев гьадав чи щив?» – ан.
«Дов дир хважаин вуго», – ян абуна лагъас.
Гьебмехалда Ривкаца чадраялъ гьумер бахчана.
Лагъас ИсхӀакъида бицана сапаралда ккара-таралъул хӀакъалъулъ.
Цинги ИсхӀакъица Ривка ячана жиндирго эбел Сарал букӀараб чадиралъуе, ва Ривка гьесул лъадилъун лъугьана. ИсхӀакъие йокьана Ривка ва хварай эбелалъухъ рухӀел гӀодоцана.

Ибрагьимица цоги чӀужу ячана – гьелда цӀар Кетура букӀана.
Гьелъ гьесие гьаруна васал: Зимран, Йокшан, Медан, Мидян, Ишбакъ ва ШуахӀ.
Йокшание гьаруна Шева ва Дедан. Деданил наслуялъул ккола ашуриял, летушиял ва леумиял.
Мидянил васал ккола: ГӀефа, ГӀефер, Енох, Авида ва Элдага. Гьел киналго руго Кетурал наслаби.
Жиндирго тӀолабго бечелъи Ибрагьимица ИсхӀакъие кьуна.
Ибрагьимица, живго чӀаго вугеб мехалдаго, бечедал сайгъаталги кьун, бакъбаккудехун ругел ракьазде ритӀана гъаравашаз гьарурал васал, ИсхӀакъидаса рикӀкӀад гьарун.
Ибрагьимица кинабниги нусиялда лъабкъоялда анцӀила щуго сон бана.
ЦӀакъго херлъараб мехалда, гӀумруялъул соназдасаги гӀорцӀун, жиндирго умумузда хадув ана Ибрагьим.
Гьесул васаз – ИсхӀакъицаги ИсмагӀилицаги – гьев вукъана Мамреялда гӀагарлъухъ Махпелаялъул хуриб бугеб нохъода, ай Цохарил вас хитияв Эфронил ракьалда.
Ибрагьимица хитиязухъа босун букӀана гьеб хур. Гьенир рукъун руго Ибрагьимги Сараги.
Ибрагьим хун хадуб, гьесул вас ИсхӀакъиде баракат рещтӀинабуна БЕТӀЕРГЬАНАС. ИсхӀакъица яшав гьабулеб букӀана Беэр-Лахай-Роиялда гӀагарлъухъ.
Гьале Сарал гъараваш Мисриялдаса Гьажарица Ибрагьимие гьавурав вас ИсмагӀилилги гьесул наслуялъулги къиса.
ЦӀикӀкӀарасдасан байбихьун ИсмагӀилил васазул цӀарал: Невайот (ИсмагӀилие тӀоцеве гьавурав), Кедар, Адбеэл, Мивсам,
Мишма, Дума, Масса,
ХӀадад, Тема, Етур, Нафиш ва Кедма.
Гьел руго ИсмагӀилил васал – анцӀила кӀиго къавмалъул анцӀила кӀиго бетӀер. ИсмагӀилил васазул цӀарал лъун руго гьел чӀун рукӀарал бакӀазда ва росабазда.
Кинабниги нусиялда лъебералда анкьго сонги бан, ИсмагӀил хвана ва жиндирго умумузда хадув ана.
Гьесдасан лъугьарал наслаби чӀана ХӀавилаялдаса бахъараб Шуралде щвезегӀан ругел ракьазда. Гьеб Шур буго Мисриялдаса бакъбаккул рахъалдехун, Ассириялде унеб нухда. Жидерго киналго вацазулгун тушманлъиялда рукӀана гьел.
Гьале Ибрагьимил вас ИсхӀакъилги гьесул наслабазулги къиса.
Ибрагьимие гьавуна вас ИсхӀакъ.
КӀикъого сон бараб мехалда, ИсхӀакъица лъадилъун ячана Паддан-Арамалдаса арамеяв Бетуэлил яс Ривка. Гьей йикӀана арамеяв Лаванил яц.
ИсхӀакъил лъадуе лъимер гьабулеб букӀинчӀо. Жиндир лъадуда гурхӀаян гьардана ИсхӀакъ БЕТӀЕРГЬАНАСДА. Ва БЕТӀЕРГЬАНАС гьесул гьари къабул гьабуна: Ривкал ургьибе лъимер лъугьана.
Гьелъул ургьир лъимал цоцада тенкезе лъугьана.
«ВахӀ, – ин абуна Ривкаца, – гьадин букӀине батани, щай дие гьаб къваригӀараб?»
Цинги гьелда бан БЕТӀЕРГЬАНАСУЛ амру лъазе дугӀа гьабуна гьелъ.
БЕТӀЕРГЬАНАС гьелда абуна:
«КӀиго халкъ буго дур ургьиб,
кӀиго къавм бачӀина дур чохьониса къватӀибе.
Цояб къавм цоялдаса къуватаб букӀина,
кӀудиявав вукӀина гьитӀинасул лагълъун».
Лъимер гьабизе заман щведал, гьелъул ургьиб кӀиго лъимер букӀин загьирлъана.
ТӀоцеве гьавуна багӀарккараб кьералъул, кӀургӀараб расуца тӀубанго черх бацарав вас. Гьесда цӀар лъуна ГӀисав
ГӀисавил хӀатӀил эгъеги къан ккун, гьесдаго хадув цогидавги вачӀана. Гьесда цӀар лъуна Якъуб
Васал кӀудиял гӀуна. ГӀисав лъугьана гьунар бугев чанахъан, мегъ-ракьалъул чи. Якъуб вукӀана рокъов вукӀине бокьулев, парахатав чи.
Гьезул эмен ИсхӀакъие чанил гьан бокьулаан, гьединлъидал гьесие ГӀисавги вокьулаан. Амма Ривкае Якъуб вокьулаан.
Цо нухалда Якъуб чурпа гьабулев вугеб мехалда, чанаса вуссун вачӀана свакан тату хварав ГӀисав.
«Дун вакъуца холев вугин, гьеле гьеб дур багӀараб чурпа кье дие кваназе», – ян абуна гьес Якъубида. (Гьединлъидалин гьесда Эдом
«ТӀоцеве гьавурасул ихтияр дие бичани, кьела», – ян абуна Якъубица.
«ТӀоцеве гьавурав вукӀиналъул пайда щиб дие, дун вакъуца хвезехъин вугеб мехалъ», – ин абуна ГӀисавица.
«Гьедин батани гьедеха!» – ян абуна Якъубица.
ГӀисав гьедана тӀоцеве гьавурасул даража Якъубие бичанилан.
Гьебмехалъ Якъубицаги гьесие чедги хилъалодул чурпаги кьуна. Гьев кванана, гьекъана, цинги тӀаде вахъун, нахъе ана. Гьедин щибго къимат гьабичӀого тана ГӀисавица тӀоцеве гьавиялъул даража.

Улкаялда гьанжеги ракъул заман бачӀана (цебе доб Ибрагьимил заманалдаго гӀадин). Гьединлъидал пилистимазул хан Авимелехихъе Гераралде ана ИсхӀакъ.
Гьенив БЕТӀЕРГЬАН загьирлъана ИсхӀакъие ва Гьес абуна:
«Мун Мисриялде унге, Дица дуда бихьизабураб ракьалда чӀа.
Гьенив мун лъикӀ вукӀина, Дица дуе кумек гьабила ва дуде баракатги рещтӀинабила. Гьал киналго ракьал дуеги дур наслабазеги кьелилан дур эмен Ибрагьимие гьедараб гьаги Дица тӀубазабила.
Дица дур наслабазул гӀадамал зодихъ цӀвабигӀанги гӀемерлъизарила, ва гьезие кьела гьал киналго ракьал. Дунялалъул тӀолалго халкъазе баракат щвезе буго дур наслуялдасан,
– дур эмен Ибрагьим дихъ гӀенеккаралъухъ ва дир амрабиги, тӀадкъаялги, къануналги, хӀукмабиги гьес тӀуразаруралъухъ».
Цинги ИсхӀакъ Гераралда чӀана.
Гьеб бакӀалъул гӀадамаз Ривка щийилан гьикъидал, гьай дир яц йигилан абуна гьес. Берцинай Ривка сабаблъун живго чӀвалилан, гьей жиндир лъади йигилан абизе хӀинкъана гьев.
Гьедин ана лъикӀаланго заман. Цо нухалда пилистимазул хан Авимелехида гордухъан бихьана ИсхӀакъица Ривка еэдулей.
Цинги гьес ИсхӀакъ жиндихъего ахӀана ва гьесда кӀалъана:
«Дур лъади йикӀун йигогури гьай! Щайха цинги дуца гьей дур яц йигилан абураб?»
ИсхӀакъица жаваб кьуна:
«Гьей сабаблъун дунго чӀвалилан хӀинкъана дун», – ин.
«Дуца нижее гьабулеб бугеб щиб? – ан абуна Авимелехица. – Нижер цонигияв дур лъадуда аскӀов вегаравани, щиб гьабилеб букӀараб? КӀудияб мунагьалде ккелароанищ ниж?!»
Ва Авимелехица жиндирго халкъалда лъазабуна:
«Гьав чиясда яги гьасул лъадуда хъварав чи чӀвазе вуго», – ян.
Гьенир хурзал рекьизе байбихьана ИсхӀакъица. БЕТӀЕРГЬАНАС кӀудияб баракат лъуна гьесда: нусго нухалъ цӀикӀкӀараб бачӀин щвана гьесие гьеб соналъ.
ИсхӀакъ бечелъулевго бечелъулев вукӀана. Ахирги кутакалда бечедав чи лъугьана гьесул:
гьанже гьесул рукӀана гӀиял рехъабиги, гӀачиязул рехьедалги, гӀемерал лагъзалги. Гьединлъидал Пилистимазул гьесде жахӀда ккезе байбихьана.
Ва Ибрагьимил заманалдаго гьесул лагъзадерица рухъун рукӀарал киналго гъуял рацизаруна гьез.
Авимелехицаги ИсхӀакъида абуна:
«Нахъе а нижер ракьалдаса. Нижеда дандеккун, гӀемерго къуватавлъун лъугьана мун гьанже».
Гьениса нахъе ун, ИсхӀакъица Герар абулеб расалъиялда чадрал чӀвана ва гьенив чӀана.
Ибрагьимил заманалдаго рухъун рукӀарал ва, Ибрагьим хун хадуб, пилистимаз жанибе ракь бан рацарал гъуял цӀидасан рухъана гьес. Кидаялиго Ибрагьимица гьезда лъун рукӀарал цӀаралги цӀидасан лъуна гьес гьел гъуязда.
Цо нухалда гьесул лагъзал рукӀана расалъиялда лъим балагьизе ракь бухъулел ва гьезда гьениб ицц батана.
Амма, тӀаде рачӀун, Гераралъул гӀухьби ИсхӀакъил гӀухьбигун дагӀбадизе лъугьана гьеб жидер лъим бугилан. Гьеб гъуй сабаблъун дагӀба ккедал, Эсек
Цоги гъуй бухъана ИсхӀакъил лагъзадерица, амма гьеб сабаблъунги ккана питна ва гьелда цӀарги Ситна
Гьебмехалда ИсхӀакъ гьеб бакӀалдаса дагьавги довегӀан гочана ва цоги гъуй бухъана. Гьаб нухалъ щибго дагӀба-къец ккечӀо.
«Гьаб ракьалда нилъ гӀемерлъизе, ахирги БЕТӀЕРГЬАНАС гӀатӀилъи кьуна нилъее», – янги абун, ИсхӀакъица гьеб гъуялда цӀар лъуна Реховот
Цинги ИсхӀакъ Беэр-Шеваялде тӀад вуссана.
Гьениве щвараб сордоялъго, илгьам лъугьун, БЕТӀЕРГЬАНАС гьесда абуна:
«Дун вуго дур эмен Ибрагьимил Аллагь. Мун хӀинкъуге, Дица кидаго кумек гьабизе буго дуе. Дир лагъ Ибрагьимие гӀоло Дица дуда баракат лъела ва дур наслуги цӀикӀкӀинабила».
Гьениб къурбаналъе бакӀги бан, Аллагьасе дугӀаги гьабун, ИсхӀакъица жиндирго чадрал чӀвана, гьесул лагъзалги гъуй бухъизе лъугьана.
Гьеб заманалда Авимелех вачӀана Гераралдаса ИсхӀакъихъе, жиндирго вазир Ахузатгун ва бодул цевехъан Пиколгун цадахъ.
ИсхӀакъица гьезда абуна:
«Нуж щиб къваригӀун рачӀарал? Нужее вокьичӀого, нахъе къотӀанагури дун нужеца!» – ян.
Гьез абуна:
«Нижеда бихьулеб буго БЕТӀЕРГЬАНАС дуе кумек гьабулеб букӀин. Гьединлъидал нижее бокьун буго нилъеца цоцае рагӀи кьезе ва дудаги нижедаги гьоркьоб ракълилаб къотӀи-къай букӀине. РачӀа къотӀи гьабизе,
дуца нижее квешлъи гьабиларилан. Нижецаги дуе, лъикӀлъи гурони, щибго квешлъи гьабичӀо, ва парахат нахъе ине ресги кьуна дуе. Гьанже БЕТӀЕРГЬАНАС дуде баракат рещтӀинабун буго!»
Гьебмехалъ ИсхӀакъица гьезие кӀудияб квана-гьекъей гьабуна.
Нахъисеб къоялъ радалго тӀадеги рахъун, гьез цоцазе гьаял гьедана. Цинги ИсхӀакъица гьалбал нухарегӀана, гьелги парахатго нахъруссун ана.
Гьебго къоялъ, гъуй бухъулел лагъзаз ИсхӀакъида лъазабуна лъим батанилан.
ИсхӀакъица гьеб гъуялда цӀар лъуна Шива
КӀикъого сон бараб мехалда ГӀисавица лъудби рачана: хитияв Беэрил яс Егьудит ва хитияв Элонил яс Басемат.
ИсхӀакъиеги Ривкаеги гӀемераб ракӀбакъвай букӀана гьел сабаблъун.

Херлъунги беццлъунги вугев ИсхӀакъица цо къоялъ кӀудияв вас жиндаго аскӀове ахӀана:
«Я дир вас!» – ин ахӀана гьес.
«Дун гьанив вуго, дада», – ян жаваб кьуна ГӀисавица.
ИсхӀакъица абуна:
«Дун гьанже херлъун вуго, хвезе чан къо хутӀун бугебалиги лъаларо.
Босе дурго ярагъги – чӀорбутӀги чӀоралги – ва чанаве а.
Чанил гьанги босун вачӀун, гьелъул квен гьабе дие бокьулеб къагӀидаялъ. Гьебги кванан, дунго хвелалде цебе дица дуе дугӀа гьабила, БЕТӀЕРГЬАНАСУЛ баракат дуде рещтӀине
Ривкада рагӀана ИсхӀакъица жиндирго вас ГӀисавида абурал гьел рагӀаби. ГӀисав чанаве аравго,
гьелъ Якъубида абуна:
«Дида рагӀана дур инсуца ГӀисавида абулеб:
„Чанил гьанги босун вачӀун, дие бокьулеб къагӀидаялъ гьелъул квен гьабе. Гьеб гьанги кванан, дунго хвелалде цебе дица дуе дугӀа гьабила, БЕТӀЕРГЬАНАСУЛ баракат дуде рещтӀине“, – ян.
Гьанже, дир вас, мун мухӀканго дихъ гӀенекке ва дица малъараб гьабе.
Векерун ун, рехъалъа тӀаса бищун, кӀиго лъикӀаб бурутӀги бачун вачӀа. Дица гьезул гьанал, дур инсуе бокьулеб къагӀидаялъ, тӀагӀамаб квен гьабила.
Гьебги босун мун инсухъе ина, гьес, гьебги кванан, дуе дугӀа гьабизе ва живго хвелалде цебе баракатги дуе кьезе».
Амма ИсхӀакъица Ривкада абуна:
«Дир вац вуго расул цӀурав чи. Дирин абуни, цӀвакараб тӀом буго.
Нагагь инсуца дида квер хъвани, щиб гьабилеб? Дица гьев гуккулев вукӀин тӀатани, гьес дие баракат кьеларо, нагӀана кьела».
Амма эбелалъ абуна:
«Гьеб нагӀана дица дидаго тӀаде босила, дир вас. Мунин абуни, дихъ гӀенекке. БуртӀал рачине а».
Якъубица буртӀал рачун рачӀана. Ривкаца ИсхӀакъие бокьулеб къагӀидаялъ тӀагӀамаб квен хӀадурана.
Цинги гьелъ къавулъ батараб жиндирго цӀикӀкӀарав вас ГӀисавил бищунго лъикӀаб ретӀел гьитӀинав вас Якъубида ретӀинабуна.
Гьесул квералги габурги буртӀазул цӀакаца рацизаруна.
Цинги бухӀилаго квенги чедги Якъубихъе кьуна.
«Дада», – ян абуна гьес, инсуда тӀадеги ун.
«Я дир вас! – ин абуна ИсхӀакъица. – Мун кинавав?»
«Дун ГӀисав вуго, дуе тӀоцеве гьавурав, – ин жаваб кьуна Якъубица инсуе. – Дуца абурабщинаб гьабуна дица. ТӀаде ворхун, гӀодов чӀа, чанил гьан кваназе ва дие баракатги кьезе».
ИсхӀакъица гьикъана:
«Я дир вас, гьедигӀан хехго чан кин духъе щвараб?»
Гьес жаваб кьуна:
«БЕТӀЕРГЬАНАС – дур Аллагьас – квербакъана дие», – ян.
«Гьаниве аскӀовегӀан вачӀа, дир вас, – ин абуна ИсхӀакъица. – ХӀакълъунго мун ГӀисав вугищали цо квер квашилин дуда».
Якъуб инсуда аскӀове ана ва гьес, гьасда кверги кващун, абуна:
«Гьаракь Якъубил буго, кверал ГӀисавил руго», – ян.
ГӀисавилго гӀадин, гьесул квералги расул цӀун ратидал, ИсхӀакъида лъачӀо гьев Якъуб вукӀин ва гьесие дугӀа гьабизе лъугьана.
«Мун дир вас ГӀисавищха?» – ян гьикъана гьес Якъубида.
«У, дир дада», – ян абуна гьас.
ИсхӀакъица абуна:
«Дуца бачӀараб чанил гьан кье, дир вас, кваназе, хадуб дица дуе баракат кьолеб дугӀа гьабила».
Якъубица инсуда цебе лъуна квенги чагъирги. Квана-гьекъон вахъараб мехалда,
ИсхӀакъица абуна:
«АскӀове вачӀун, убач гьабе, дир вас, дида».
Инсуда аскӀовегӀанги къан, убач гьабуна Якъубица. Гьесул ратӀлидасан махӀ чӀвайдал, гьесие баракат кьун, ИсхӀакъица гьадин абуна:
«БЕТӀЕРГЬАНАС баракат лъураб
мегӀер-гӀалахалъул махӀ буго дир васасдасан.
Аллагьас дуе гьарзаго кьеги
зобалаздасан рогьалил щубги ракьалдасан нигӀматалги.
Дур хурул бачӀин цӀикӀкӀаги, чагъирги гӀемерлъаги.
Биччанте халкъаз дуй хъулухъ гьабизе,
къавмазги биччанте дуе бетӀер къулизе.
Вацазда тӀадги мун хан вукӀина:
дур эбелалъул наслабаз бетӀер къулила дуе.
Дуе нагӀана кьуразе нагӀана щвела,
дуда баракат лъегиян абуразда баракатги лъела».
ИсхӀакъица баракатги кьун, Якъуб ИсхӀакъида аскӀоса къватӀиве лъугьаравго, чанаса вуссун тӀаде щвана гьесул вац ГӀисав.
Инсуе бокьулеб квен гьабуна гьесги ва, гьебги босун вачӀун, инсуда абуна:
«ТӀаде ворха, дир дада, дица бачӀараб чанил гьан кваназе, ва дида баракат лъолеб дугӀаги гьабизе».
«Мун щив?» – ан гьикъана ИсхӀакъица.
«Дун вуго дур вас, дуе тӀоцеве гьавурав вас ГӀисав», – абун жаваб кьуна гьас.
Гъаргъар щун сородана цинги ИсхӀакъ ва гьес абуна:
«Чанил гьан дида кваназабурав дов чи щивха кколев, гьедин батани? Мун вачӀиналде цебе дица гьесие баракатги кьун, гьабунагури дугӀа! Гьесда тӀад букӀина гьанже гьеб баракат!»
Гьел рагӀаби рагӀидал, чара бухӀун ахӀдезе лъугьана ГӀисав. Цинги гьес инсуда гьарана:
«Диеги баракат кьеха, дир дада, диеги баракат кьеха!» – абун.
Амма гьес жаваб кьуна:
«Дур вацас вачӀун махсароде ккуна дун, ва гьес бахъун ана дуе кьезе кколеб букӀараб баракат».
ГӀисавица абуна:
«ЧӀалгӀаде гуро досда Якъубилан абулеб – кӀицӀулго гуккана дос дун!
Цинги ГӀисавица инсуда абуна: «Дие кьезе баракатгойищха дур хутӀичӀеб?» – ин.
ИсхӀакъица жаваб кьуна:
«Дуда тӀад ханлъун гьавуна дица дов, кинабго гӀагарлъиги досул лагъзаллъун гьаруна, хурул бачӀинги чагъирги досие насиблъизе гьабуна. Гьанже дица дуе щибха кьелеб, дир вас?»
«ЦохӀо баракатищха, дир дада, дур букӀараб? Диеги кьеха, дада, баракат!» – инги абун, ГӀисав гӀек-гӀекиялда гӀодана.
Ва ИсхӀакъица абуна:
«ЛъикӀаб тӀорщел бижулел хурзабаздасаги
зодисан рещтӀунеб рогьалил щубалдасаги
рикӀкӀад рукӀина дуца яшав гьабулел бакӀал.
Дур бетӀербахъиги хвалчадалъун букӀина,
дурго вацасе лагълъун вукӀина мун.
Амма мун гьесда данде къеркьела,
ва гьесул рукьги тӀаса рехун, эркенлъи щвела».
Инсул баракат гьесие щвеялъ, Якъубида кутакалда ццин бахъун вукӀана ГӀисав.
«Инсухъ чӀегӀер барал къоял рачӀиндал, чӀван рехила дица дирго вац Якъуб», – абун пикрабазда вукӀана гьев.
Амма Ривкада лъана гьелъул кӀудияв васасул ракӀалда бугеб къасд. ГьитӀинав вас Якъубги аскӀове ахӀун, гьелъ абуна:
«Мун чӀвазе къасд буго дур вац ГӀисавил.
Дица малъараб гьабе, дир вас. Дир вац Лаванихъе Харраналде лъута мун.
Дур вацасул ццин гӀодобуссинегӀан,
дуде бугеб гьесул гьалагаб ццин чучизегӀан ва дуца гьесие гьабураб хӀилла-макру гьесда кӀочон тезегӀан дова чӀа. Хадуб дица дуда хадув чи витӀила мун доваса нахъе вачине. Гурони, цого къоялъ кӀиявго васасдаса ятӀалъараб къо бачӀинехъин буго дида тӀаде».
Ривкаца ИсхӀакъида абуна:
«Гьал хитиязул ясаз дунял рихинабун буго дида. Гьанже гьаздаго релълъарай хитияй Якъубицаги ячани, гӀумруго щай дие?»

ИсхӀакъица Якъуб аскӀове ахӀана ва, гьесие баракатги гьарун, гьадинаб насихӀат гьабуна:
«Ханааниязул яс ячунге дуца.
Паддан-Арамалде а дурго эбелалъул инсул улкаялде ва эбелалъул вац Лаванил ясаздасан цояй яче лъадилъун.
ХӀалкӀолев
Ибрагьимие щвараб баракат дудеги дур наслабаздеги рещтӀинабеги Аллагьас, жакъа мун апараг хӀисабалда хьвадулев вугеб ва Аллагьас Ибрагьимие сайгъат гьабураб гьаб ракь дур мулклъун лъугьине».
Хадуб ИсхӀакъица васасулгун къо-лъикӀ гьабуна ва Якъуб Паддан-Арамалде Лаванихъе ана. Гьев Лаван вукӀана Якъубилги ГӀисавилги эбел Ривкал вац арамеяв Бетуэлил вас.
ГӀисавида лъана, баракаталъул дугӀаги гьабун, ИсхӀакъица Якъуб лъади ячине Паддан-Арамалде витӀаравлъи. Гьединго рагӀана, баракат лъеянги гьарун, гьес Якъубида лъазабураблъи ханааниязул яс лъадилъун ячунгейилан
ва Якъуб, инсуцаги эбелалъги малъараб гьабун, Паддан-Арамалде ун вукӀинги.
Гьебмехалда, ханаанияздасан рачарал нусал инсуе рекӀее гӀолел гьечӀолъиги бичӀчӀун,
ГӀисав исмагӀилилазухъе ана ва гьениса жиндиего ячана МахӀалат абулей цоги лъади. Гьей йикӀана Ибрагьимил вас ИсмагӀилил яс ва Невайотил яц.
Беэр-Шеваялдаса ун, Якъуб Харраналдехун валагьун сапаралде вахъана.
Цо пуланаб бакӀалде щвараб мехалда, маркӀачӀубер рукӀкӀунеб букӀун, сордо базе рещтӀана гьев ва, къаданиб гамачӀги лъун, вегана.
Гьеб бакӀалда макьу бихьана Якъубида: Макьилъ цо мали бихьана гьесда зодибги гӀодобги цураб, ва Аллагьасул малаикзаби рукӀана гьенисан цоял гъоркье рещтӀунел, цогиял тӀаде рахунел.
Гьеб малиялъул тӀогьив чӀун вукӀана БЕТӀЕРГЬАН ва Гьес Якъубида абуна:
«Дун вуго БЕТӀЕРГЬАН – дур кӀудияв эмен Ибрагьимилги дур эмен ИсхӀакъилги Аллагь. Мун тӀад вегун вугеб гьеб кинабго ракь дуеги дур наслабазеги сайгъат гьабулеб буго Дица.
СалигӀан гӀемер рукӀине руго дур наслаби, ва гьел чӀезе руго бакътӀерхьудехунги, бакъбаккудехунги, шималалдехунги, къилбаялдехунги. Киналго халкъазе баракат щвезе буго дудасан ва дур наслуялдасан.
Дуда кӀочонге Дун мунгун вукӀин. Киве кканиги, Дица цӀунила мун ва гьаб ракьалде тӀад вуссинавила. Дица мун рехун теларо: дуе кьураб рагӀи тӀубазабила».
Макьидаса вигьиндал, Якъубица абуна:
– «ХӀакълъунго БЕТӀЕРГЬАН вуго гьаб бакӀалда: дидани лъачӀо гьеб!»
Кутакаб хӀинкъи рекӀелъе лъугьарав Якъубица абуна:
«КигӀан хӀинкъараб бакӀха гьаб бугеб! Аллагьасул рукъ бугогури гьаб! Зобалазул каву бугогури гьаниб!»
Радал тӀаде вахъиндал, гьеб бакӀалда бахъун чӀезабуна Якъубица къаси жиндирго къаданиб лъун букӀараб гамачӀ ва гьелда тӀаде зайтуналъул нах тӀуна
Бет-Эл абун лъуна гьес гьеб бакӀалда цӀар
Цинги Якъубица, Аллагьасда цебе назру гьабун, гьадин абуна:
«Гьаб сапаралда дие кваназе квенги кьун, ретӀине парталги кьун, Аллагьас дун цӀунани
ва сах-саламатго дун дирго инсул рокъовеги тӀадвуссани, гӀумруялъго БЕТӀЕРГЬАН Аллагьасе гӀибадат гьабила дица.
Гьаб гамачӀ эхетараб бакӀги Аллагьасул Рукълъун лъугьина. Ва Аллагьас дие кьунщиналъул анцӀил бутӀа дица Аллагьасеги кьела».

Цинги Якъуб жиндирго нухда ана. Машрикъалъул халкъазул ракьалде щведал,
авлахъалда цо гъуй бихьана гьесда, гьелда аскӀоб гӀиял лъабго рехъенги бугоан (гьеб бугоан боцӀи гьекъолеб бакӀ). Гъуялъул кӀалтӀуялда тӀад кӀудияб гамачӀ лъун букӀана.
Киналго рехъаби гьенире ракӀарараб мехалда гӀухьбуз гамачӀ нахъе хъурщизабулаан ва, гӀиги гьекъезабун, нахъеги гъуялъул кӀалтӀу бацулаан.
«Нуж киса, вацал?» – абун гьикъана Якъубица гӀухьбузда.
Харраналдаса ругилан жаваб кьуна гьез.
«Нахорил васасул вас Лаван лъалищ нужеда?» – ян гьикъана гьес.
Лъалилан жаваб кьуна гьез.
«Гьев кинха вугев?» – ин гьикъана Якъубица.
«ЛъикӀ вуго, – ян жаваб кьуна гьез. – Доле досул яс Рахел ячӀуней йиго гӀи гьекъезабизе».
«Бакъ тӀерхьинегӀан жеги гӀезегӀан заман бугогури, – ян абуна Якъубица гӀухьбузда. – ГӀи данде бакӀаризе заман щун гьечӀо. ГӀи гьекъезабе ва нахъеги гӀалахалде раче рехъаби».
Амма гьез абуна:
«Киналго рехъаби данделъичӀого, гӀи гьекъезабун бажаруларо. Гьебмехалда нахъе хъурщизабила гъуялъул кӀалтӀа бугеб гамачӀ. Цинги нижеца гӀиги гьекъезабила».
Гьедин гаргадулел гьел ругеб мехалда, Рахел тӀаде щвана, инсул гӀиял рехъенги бачун. ГӀиявехьлъи гьабулеб букӀана гьелъ.
ИмгӀал Лаванил гӀиял рехъенги бачун Рахел ячӀуней йихьидал, Якъуб гъуялъухъе ана ва, гамачӀги нахъе хъурщизабун, гьелъул гӀи гьекъезабуна.
Цинги, гьелда убачги гьабун, гӀек-гӀекиялда гӀодана Якъуб,
жив дур инсул яц Ривкал вас вугиланги абун. Гьеб инсуда бицине екерун ана Рахел.
Яцалъул вас вачӀун вугилан рагӀидал, Лаван векерана гьоболасда дандчӀвазе; каранде къан, гьесда къочардана ва гьев рокъове вачана. Цинги Якъубица гьесда кинабго ккара-тараб бицана.
Лаваница абуна:
«ХӀакълъунго мун дир гӀагарав чи вуго!» – ян.
Гьедин Якъубица Лаванил бакӀалда моцӀ бана.
Цинги Лаваница гьесда абуна:
«Мун дир гӀагарав чи вугинги абун, чӀового хӀалтӀизавизе бегьиларо. Бице дида, кинаб мухь дуе кьелеб?»
Лаванил йикӀана кӀиго яс: кӀудиялда цӀар букӀана Лея, гьитӀиналда – Рахел.
Леял берал цодагьал загӀипал рукӀана. Рахелин абуни, лага-чорхолъанги гьайбатай гьумерги берцинай яс йикӀана.
Якъубил Рахелихъ рокьи ккана. Гьес Лаванида абуна:
«Дур гьитӀинай яс Рахел дие кьуни, дун анкьго соналъ хӀалтӀила дуда цеве», – ян.
«ЛъикӀ буго, – ян абуна Лаваница. – Чияе кьеялдаса гьей дуе кьей лъикӀ. Гьанив чӀа дурго».
Рахелие гӀоло анкьго соналъ хӀалтӀана гьесда цеве Якъуб, амма гьеб анкьабго сон кин арабали лъачӀого ана – гьей йокьулей йикӀиндалха гьесие.
Гьале ахирги гьес Лаванида абуна:
«Дир хӀалтӀул сонал ахиралде щвана, гьанже кье дие дир бахӀарай», – ян.
Гьебмехалъ Лаваница киналго росуцоялги ахӀун, бертин гьабуна.
Амма сордо рукӀкӀараб мехалъ, гьес ячун жиндирго яс Лея щвезаюна Якъубихъе, ва Якъуб гьелда аскӀов вегана.
(Леяе рагьтӀател хӀисабалда Лаваница кьуна жиндирго гъараваш Зилпа.)
Сордо рогьана – гьале Якъубида цее йиго Лея!
«Дуца дие гьабураб щиб? Рахелие гӀоло гуревищ дун дуда цеве хӀалтӀарав? Щай дуца дун гуккарав?» – ин абуна Якъубица Лаванида.
«КӀудияйги рокъой тун, гьитӀинай яс росасе кьолеб гӀадат гьечӀо нижер рахъалда, – ян абуна Лаваница. –
Гьаб бертадул анкь арабго, гьитӀинайги кьела нижеца дуе, мун жеги анкьго соналъги дида цеве хӀалтӀани».
Якъубица гьес абухъе гьабуна. Бертадул анкь арабго, Лаваница гьесие жиндирго яс Рахелги кьуна.
(Гьелъие рагьтӀателлъун гьес кьуна жиндирго гъараваш Билгьа.)
Якъуб Рахелида аскӀов вегана ва Леядаса цӀикӀкӀун йокьана гьесие гьей. Жеги анкьго соналъги Лаванида цеве хӀалтӀана Якъуб.
Лея йокьулей гьечӀолъиги бихьун, БЕТӀЕРГЬАНАС гьелъул ургьибе лъимер ккезабуна, Рахелин абуни, лъимер лъугьунарейлъун гьаюна.
Леял ургьибе лъимер лъугьана, гьелъ вас гьавуна ва гьесда цӀар Рувим
«Дир пашманлъи БЕТӀЕРГЬАНАСДА бихьана, – ян абуна гьелъ. – Гьанжени дун росасе йокьила».
Гьелъул ургьибе нахъеги лъимер ккана – цоги вас гьавуна.
«Дун йокьулей гьечӀолъи рагӀана БЕТӀЕРГЬАНАСДА, – ян абуна гьелъ. – Цоги вас кьуна дие!»
Цинги гьев васасда цӀар Шимеон лъуна
Нахъеги лъимер ккана гьелъул ургьибе, гьаб нухалъги вас гьавуна.
«Гьанжени дидехун хурхен щулалъила дир росасул, – ин абуна гьелъ. – Дица гьесие лъабго вас гьавидалха!»
Цинги гьев васасда цӀар Левий лъуна
Цоги нухалъ ккана гьелъул ургьибе лъимер – гьанжеги вас гьавуна.
«Гьанже дица БЕТӀЕРГЬАНАСЕ рецц гьабила, – ян абуна гьелъ ва васасда цӀар Ягьуда лъуна

Якъубие жинцаго лъимер гьабизе бажарулеб гьечӀолъи бихьун, яцалдехун бугеб жахӀдаялъ кверде йосун йикӀана Рахел.
«Дие лъимал кье яги дун хвела», – ян абуна гьелъ Якъубида.
Якъубил гьелда ццин бахъана ва гьес абуна:
«Дун Аллагьищ вугев? Гьеслъидал дуе лъимал кьолел гьечӀел!» – ин.
Гьебмехалъ гьелъ абуна:
«Гьале дир гъараваш Билгьа. Биччанте гьелъ, дир накабазда лъезе, лъимер гьабизе. Цинги гьелдасан ккаралгӀаги лъимал рукӀина дир!»
Гьедин Рахелица гьесие кьуна жиндирго гъараваш Билгьа. Якъубица гьейгун бусен гӀахьал гьабизе байбихьана;
гьелъул ургьибе лъимер ккана ва гьелъ вас гьавуна.
«Аллагьас хӀукму къотӀана, – ян абуна Рахелица. – Дир гьари-дугӀа къабул гьабун, вас кьуна дие».
Гьединлъидал гьелъ васасда цӀар Дан лъуна
Рахелил гъараваш Билгьал ургьибе нахъеги лъимер ккана ва Якъубие гьелъ цоги вас гьавуна.
«Дирго яцалда данде кутакалда къеркьана дун ва ахирги бергьана», – ян абуна Рахелица.
Ва гьелъ васасда цӀар Нафтали лъуна
Гьеб заманалда, жиндир тӀокӀаб лъимер букӀунариланги ккун, Леяца Якъубие жиндирго гъараваш Зилпа кьуна.
Зилпацаги кватӀичӀого Якъубие вас гьавуна.
«Икъбал ккана!» – ян абуна Леяца.
Ва гьелъ васасда цӀар Гад лъуна
Зилпаца Якъубие кӀиабилевги вас гьавуна.
«ТалихӀ ккана! – ян абуна Леяца. – ТалихӀайилан абила дида руччабаз!»
Ва гьелъ васасда цӀар Ашер лъуна
Цо нухалда, ролъ лъилъулеб гӀужалда, Рувимида хурир ратана мандрагораби
«Дур васасда ратарал мандрагораби кье дие», – ян.
«Дир рос дуца дида кодоса вахъарав гӀун гьечӀищ дуе? Дир васасда ратарал мандрагорабигийищ дуе гьанже къваригӀун ругел?» – ин абуна Леяца.
«Гьел мандрагораби дие кьуни, дица къаси рос дуда аскӀове виччала», – ян абуна Рахелица.
Къаси Якъуб рокъове вачӀунеб мехалда, гьесда данде ана Лея ва гьелъ абуна:
«Дихъе вилълъа. Дир васасда ратарал мандрагорабазухъ хисун босана дица яцалъухъа къаси сордо».
Гьеб сордо Якъубица Леяда аскӀоб бана.
Аллагьас къабул гьабуна гьелъул гьари: гьанжеги гьелъул ургьибе лъимер ккана ва гьелъ Якъубие щуабилевги вас гьавуна.
«Росасе дица дирго гъараваш кьедал, Аллагьас дие шапакъат кьуна», – ян абуна Леяца.
Гьединлъидал гьелъ васасда цӀар Иссахар лъуна
Нахъеги Леял ургьибе лъимер ккана ва гьелъ Якъубие анлъабилев вас гьавуна.
«Аллагьас кӀудияб баракат кьуна дие. Гьанжени росас кӀодо гьайила дун, дица гьесие анлъго вас гьавидалха!» – ян абуна гьелъ.
Ва гьелъ васасда цӀар Зевулун лъуна
Хадуб Леяе ясги гьаюна ва гьелда цӀар Дина лъуна.
Рахелидаги гурхӀана Аллагь ва гьелъул гьари къабул гьабуна – ургьибе лъимер кколейлъун гьаюна гьейги.
Гьелъул ургьибе лъимер лъугьана ва гьелъ вас гьавуна. Цинги Рахелица абуна:
«Аллагьас рогьо-нич тӀаса босана дидаса», – ян.
«БетӀергьанас дие цоги вас кьеги!» – янги абун, гьелъ васасда цӀар Юсуп
Юсуп гьавураб мехалда Якъубица Лаванида абуна:
«Дирго лъималги ва жидее гӀоло дун дуда цеве хӀалтӀарал лъудбиги рачун, рокъове – дирго ватӀаналде – тӀад вуссине изну кье дие. Дудаго лъалаха кигӀан гӀемер дун дуда цеве хӀалтӀаравали».
Лаваница абуна: «Бегьулеб батани, дихъ гӀенекке. Дуе гӀоло диеги БЕТӀЕРГЬАНАСУЛ баракат щун букӀин бичӀчӀана дида.
Дие хӀалтӀаралъухъ дуего бокьараб мухь абе ва дица кьела гьеб», – ин.
Якъубица абуна:
«Дудаго лъала кин дун дуда цеве хӀалтӀаравали, дица хьихьун дур рехъаби кигӀан кӀодолъаралали.
ГӀемераб гӀи букӀинчӀо дур дун гьаниве вачӀараб мехалда. Гьанже гьезул гӀемерлъи бихьулищ! Гьеле гьедин баракат лъуна БЕТӀЕРГЬАНАС дуда дун вачӀаралдаса нахъе. Дирго хъизан-лъималазе дун кида хӀалтӀизе вугев?»
Лаваница гьикъана: «Кинаб ужра-мухьха дуе бокьун бугеб?» – ин.
Якъубица жаваб кьуна:
«Дудасан дие щибниги хӀажат гьечӀо. Гьадинаб къотӀиялда мун разилъани, дица гьанжеялдаса нахъеги хьихьила дур гӀи ва гьелъул тӀалабги гьабила.
РачӀа жакъа нилъ рилълъинин рехъаби рихьизе. Дуца гьениса нахъе раче киналго тӀанкӀал ругелги, чаралги, чӀегӀералги гӀиял ва гьединго тӀанкӀал ругелги чаралги цӀцӀани. Хадубккун гьединаб тайпаялъул гӀи-цӀани дие мухьалъе рукӀине риччанте.
Дир ракӀбацӀцӀалъи лъазе бигьа букӀина дуе: гьанжеялдаса хадуб дие мухьдахъ кьуразда гьоркьоб тӀанкӀал ругелги чаралги гурони цӀцӀани яги чӀегӀераб кьер гьечӀеб гӀи батани, гьел дур рикъараллъун рикӀкӀине бегьила дуца».
«Гьеб къотӀиялда дун рази вуго, – ян абуна Лаваница. – Дуца абухъе букӀине биччанте».
Гьебго къоялъ Лаваница рехъалъа ратӀа гьаруна киналго тӀанкӀал ругелги чаралги дугӀби, киналго тӀанкӀал ругелги чаралги (ай хъахӀчарал) цӀцӀани, киналго чӀегӀерал гӀиял. Рачун жиндирго лъималазухъе кьуна гьес гьел.
Ва Якъубил къайи чӀвараб бакӀалдаса лъабго къойил нухалъ рикӀкӀадегӀан ана гьел. Лаванил цогидал гӀи-цӀани хьихьун Якъубги хутӀана.
Бигьародул, миндалалъул, чинаридул гъутӀбузул цӀи кӀанцӀарал чӀорал къотӀана Якъубица ва гьезда тӀаса хъал бахъана, чӀалал гьарун, бакӀбакӀалдаса хъахӀаб цӀул баккизегӀан.
Гьел чӀорал гьес лъуна боцӀи гьекъолеб бакӀалда – рехъен гьекъезе бачӀараб мехалда, куйдукье яги дагӀникье ине къачӀарал гӀи-цӀаназда гьел рихьулеб куцалда.
Куйдукье яги дагӀникье ине къачӀарал гӀи-цӀани гьел чӀалал гьарун хъал тӀаса бахъарал чӀоразухъ ралагьулаан, ва гьезие гьарулаан тӀанкӀал ругел ва чарал кьагӀи-буртӀал.
Якъубица ратӀа гьарулаан чаралги чӀегӀералги гӀи-цӀани ва Лаванил гӀи-цӀаназдаса батӀаго хьихьулаан. Гьединаб хӀалалда Якъубил живго бетӀергьанал рехъаби гӀолел рукӀана.
Кьариял ва чӀахӀиял гӀи-цӀани куйдукье яги дагӀникье унеб заманалда, Якъубица гьел чӀорал лъим гьекъолеб бакӀалда лъолаан, гьезда рихьулеб бакӀалда, гьел чӀоразда аскӀор гьел тӀаде кӀанцӀизе.
ХӀалакъал-къадаразде кӀанцӀулеб заманалда гьес чӀорал нахъе росулаан. Гьедин хӀалакъаб-къадараб гӀи Лавание унаан, кьарияб-чӀахӀияб гӀи Якъубие щолаан.
Кутакалда бечедав чи лъугьана Якъуб. Гьанже гьесул рукӀана гӀиязулги цӀцӀаназулги рехъаби, гъаравашал ва лагъзал, варанаби ва хӀамул.

Жиндир хӀакъалъулъ Лаванил васаз гьадин абулеб букӀин рагӀана Якъубида:
«Нилъер инсул букӀарабщинаб бечелъи кверде босанагури Якъубица. Инсул боцӀи-рикъзиялдалъун бечелъарав чи вуго дов!»
Якъубида жиндагоги бихьулеб букӀана доб цебе гӀадаб гьуинлъи-гьоркьоблъи Лаванил жиндехун гьечӀеблъи.
Цинги БЕТӀЕРГЬАНАС Якъубида абуна:
«Дурго умумузул ракьалде ва дурго гӀагарлъиялъухъе тӀад вусса: Дица дуе кумек гьабила».
Якъубица Рахелидеги Леядеги ругьел битӀана рехъаби кваналеб гӀалахалде рачӀайилан.
Цинги гьес гьезда абуна:
«Нужер эмен гьанже дихъ цеве гӀадин валагьулев гьечӀевлъи бихьулеб буго дида. Амма дир инсуца гӀибадат гьабулев Аллагьас дун рехун течӀо.
Нужеда лъала, рухӀги жанги кьун хӀалтӀана дун нужер инсуда цеве,
амма гьес дун гуккана, ва дие бихьизабураб мухьги чамалиго нухалъ хисизабуна. ГӀицӀго Аллагьас биччачӀо гьес дие квешлъи гьабизе.
Нужер инсуца дида абуни тӀанкӀал ругел дуе мухьалъе кьелилан, кинабго тӀинчӀ тӀанкӀал ругеб лъугьунаан. Чаралщинал дуе мухьалъе кьелилан гьес абураб мехалда, кинабго тӀинчӀ чараб лъугьунаан.
Гьеле гьедин, нужер инсухъаги рахъун, Аллагьас дие кьуна рехъаби.
Цо нухалда гӀи данде биччараб заманалда макьу бихьана дида. Гьеб макьилъ цӀцӀаналъе риччарал киналго дугӀби тӀанкӀал ругел яги чарал рукӀана.
„Якъуб“, – ин ахӀана макьилъ Аллагьасул малаикас диде. „Я“, – абун жаваб кьуна дица.
Цинги гьес дида абуна:
„Рихьулищ, цӀцӀаназде кӀанцӀулел ругел киналго дугӀби руго, я тӀанкӀал ругел, яги чарал. Дида бихьулеб буго Лаваница дуе гьабурабщинаб!
Дун вуго, доба Бет-Эелалда эхетараб ганчӀиде зайтуналъул нахги тӀун, мун Дие гьедарав Аллагь. Гьанже гьаб улкаялдаса нахъе а мун – дурго гӀагараб ракьалде тӀадвусса“, – ян».
Гьебмехалъ Рахелицаги Леяцаги Якъубида абуна:
«Инсул мулкалдасан нижее кинабгӀаги бутӀа бугебищ?
Чияр чагӀаздехун гӀадаб гуребищ гьесул нижедехун бербалагьи бугеб? Гьес ричана ниж ва нижее кьезе кколеб букӀарабги жинцаго кванана.
Гьайгьай, Аллагьас нижер инсухъа бахъарабщинаб боцӀи-бечелъиялъул бетӀергьаби руго нилъги нилъер лъималги. Гьединлъидал, Аллагьас дуда абухъе гьабе».
Якъубица лъималги лъудбиги варанабазда рекӀинаруна ва,
жиндирго Паддан-Арамалда щвараб кинабго бечелъиги бакӀа-бахарун, гӀи-боцӀул рехъабиги цере къотӀун, жиндирго эмен ИсхӀакъихъе Ханааналде ине, нухда вахъана.
Гьеб заманалда Лаван рокъов вукӀинчӀо, гӀи къунцӀизе ун вукӀана. Рахелицайин абуни, инсул рукӀарал рукъалъул аллагьзаби рикъана.
Гьедин арамеяв Лаванги тохлъизавун, щибниги гьесдаги абичӀого, ана Якъуб,
жиндиего щвараб кинабго боцӀи-рикъзиги босун. Ефрат гӀорги бахун, ГилгӀадалъул мугӀруздехун валагьун къокъана гьев.
Лъабабилеб къоялъ Лаванихъе хабар щвана Якъуб нахъе ун вугилан.
Жиндирго гӀагарал чагӀиги рачун, Лаван Якъубида хадув лъугьана ва анкьго къоялдасан, ГилгӀадалъул мугӀрузда, гьесда хадув гӀунтӀана.
Гьеб сордоялъ макьилъ Аллагьас арамеяв Лаванида абуна:
«Воре, дуца Якъубида, я лъикӀаб, я квешаб – щибниги абуге!» – ян.
Лаван гьанже Якъуб вугеб бакӀалде гӀагарлъун вукӀана. Якъуб ГилгӀадалъул мугӀрузда рещтӀун вукӀана. Гьесда гӀагарлъухъ Лаванги чӀана жиндирго чагӀигун цадахъ.
Лаваница Якъубиде ахӀана:
«Дуца гьабураб щиб? Дуца гукканагури дун! Рагъда асирлъуде росарал чагӀи гӀадин, дир ясал хъамулел руго дуца.
Дидаса балъго щай мун арав, щибниги дида цӀарги бахъичӀого? КӀудияб рохалида, жергъен кӀутӀун, бакънал рачун, аваданал кучӀдулги ахӀулаго тӀовитӀилаангури дица мун.
Дир ясазулгун ва гьезул лъималазулгун къо-лъикӀ гьабизецин рес кьечӀо дуца дие! ГӀантаб жойин дуца гьабураб.
Дица гьелъухъ лъикӀго рецӀел босилаан дудаса, амма нолъ дур инсул Аллагьас абуна дида: „Воре, дуца Якъубие щибниги гьабуге!“ – ян.
Гьа, гьанже ун вуго мун, – ин кӀалъана нахъеги Лаван. – Мун дида аскӀоса нахъе ун ватизе бегьула дурго инсул рокъобе ракӀщун букӀун. Амма дир аллагьзаби щай рикъарал дуца?»
«ХӀинкъун вукӀана дун, дуца хӀал гьабун дурго ясал дихъа нахъе рачинилан ракӀалдеги ккун, – ин жаваб кьуна Лавание Якъубица.
– Амма дур аллагьзаби кодор ратарав чиясе гӀумру букӀине гьечӀо! НугӀлъиялъе гьел нилъер гӀагарал чагӀиги чӀезарун, чӀухь бай дир гьаниб бугебщиналъул: мун бетӀергьанаб жо батани, нахъе босе!»
(Якъубида лъалеб букӀинчӀо гьел аллагьзаби Рахелица рикъун рукӀин.)
Лаваница чӀухь бана Якъубил, Леял ва кӀияйго гъаравашалъул чадразухъ, амма щибниги батичӀо гьениб. Леял чадиралъуса Рахелил чадиралъуве вилълъана гьев.
Рахелица гьел рукъалъул аллагьзаби варанидул кьолода жанир рахчана, жийгоги гьелда тӀад гӀодой чӀана. Инсуца гьелъул чадиралъубги чӀухь бана, амма щибго батичӀо.
Рахелица гьесда абуна:
«Дур дида ццин бахъуге, дир эмен. Дуда цее яхъун чӀезе бегьулеб хӀал гьечӀо дир: руччабазул букӀунеб гӀузру-хӀайиз лъугьун буго».
Лаваница кинабго бега-битӀана, амма аллагьзаби ратичӀо.
Гьанже Якъубил кутакалда ццин бахъана Лаванида ва, гьесда кӀалгьикъизе лъугьана:
«Щай мун дида хадув лъугьарав: щиб гӀайиб букӀун, щиб такъсир букӀун?
Дуца дир кинабго къайи бега-битӀана – мун бетӀергьанаб жо щибха дуда гьениб батараб? Бихьизабе дурго, дур гӀагарал чагӀаз нилъее диван къотӀизе.
Къого соналъ хӀалтӀана дун дуда цеве. Цониги чахъдаца яги цӀцӀеца тӀинчӀ рехизе биччачӀого, вехьлъи гьабуна. Дур рехъалъа куйдул хъун гьанги дица кваначӀо.
Нагагь рехъалъ хъумур речӀчӀун чахъу-цӀцӀе чӀвани, гьебги босун дуда аскӀове вачӀинчӀо, дицаго бецӀана. Къад тӀагӀаралъухъги къаси бикъаралъухъги рецӀел тӀалаб гьабуна дуца дидаса.
Къад бакъуца воркьулаан, къаси квачалъ гӀазаб кьун, бер данде бачунароан.
Къого сон ана гьедин дуда аскӀоб. АнцӀила ункъго соналъ хӀалтӀана дур ясазе хъалималъе, анлъго соналъ диего гӀи гӀезабизеги хӀалтӀана. АнцӀго нухалъ хис-хисизабуна дуца дие бихьизабураб мухьги.
Дир инсулги Ибрагьимилги Аллагьас – ИсхӀакъ жиндикьа хӀинкъулев Аллагьас – дие кумек гьабичӀебани, дуца дун чӀового нахъе витӀилаан. Амма Аллагьасда бихьана дица хӀехьараб къварилъиги баччараб захӀматги. Живго Аллагь вахъана нолъ дие хӀалае!»
Лаваница Якъубида абуна:
«Гьал руччабиги дир ясал руго, лъималги – дир лъималазул лъимал, гьал рехъабиги – дир, гьаб кинабго дур берда цебе бугеб бечелъиги – дир. Дирго ясалги гьезул лъималги дица къварид гьарилищ?
Гьединлъидал рачӀа нилъеца къотӀи-къай гьабизе, гьелъие нугӀги букӀине биччанте».
Гьебмехалда Якъубица цо кӀудияб гамачӀ бахъун чӀезабуна
ва ганчӀал ракӀареян абуна жиндирго гӀагарал чагӀазда.
Гьез ракӀарун ганчӀазул гохӀ лъугьинабуна ва гьелда аскӀоб кваназе гӀодор чӀезе бакӀги къачӀана.
Лаваница гьеб гохӀалда цӀар лъуна Егар-Сахадута, Якъубица лъуна – Гал-Эд
Лаваница абуна:
«Нилъер къотӀиялъул нугӀ буго гьаб гохӀ», – ин.
Гьединлъидал гьеб гохӀалда цӀар буго Гал-Эд.
Цогидаб цӀар буго Мицпа
«Цоцаздаса нилъ ратӀалъараб ва рикӀкӀалъараб мехалъ, биччанте БЕТӀЕРГЬАНАС нилъеда хадуб хал кквезе.
Дуца дир ясал къварид гьаруни яги гьазда тӀаде лъудби рачани, дуда лъан букӀа: инсан гурев, Аллагь вукӀина нилъее нугӀлъун!»
Цинги Лаваница Якъубида абуна:
«Гьаб ганчӀазул гохӀалъухъги, нилъеда гьоркьоб дица бахъун чӀезабураб ганчӀихъги валагье;
гьел руго нилъер къотӀиялъул нугӀзал. Квешаб къасдгун дун вачӀинаро, гьаб гохӀги бахун, дур рахъалдехун, мунги квешаб къасдгун вачӀунге, гьаб гохӀги мукъадасаб гамачӀги бахун, дир рахъалдехун.
Биччанте Ибрагьимилги, Нахорилги, гьезул инсулги Аллагьас диван къотӀизе нилъеда гьоркьоб».
Гьебмехалъ Якъуб гьедана жиндирго эмен ИсхӀакъ хӀинкъулев Аллагьасул цӀарги бахъун.
Хадуб Якъубица гьениб магӀарда къурбан хъуна ва кинабго гӀагарлъи кваназе ахӀана. Квананги рахъун, сордо базе гьенир чӀана гьел.
Радал Лаваница жиндирго ясазулгун ва гьезул лъималазулгун къо-лъикӀ гьабуна. Гьезие баракатги гьарун, гьезда убачал гьаруна ва рокъове нахъвуссун ана.

Гьедин нухда унаго, Аллагьасул малаикзаби данде ккана Якъубида.
Гьел рихьидал, Якъубица абуна:
«Аллагьасул боялъ урду чӀвараб бакӀ бихьула гьаб!» – ин. Ва гьеб бакӀалда цӀар лъуна Маханаим
Жиндирго вац ГӀисавихъе Эдомалъул улкаялде, Сеиралъул ракьалде, чапарзаби цере ритӀана Якъубица,
жиндир бетӀергьан ГӀисавида гьадин абейилан тӀадкъайгун:
«Дур лагъ Якъубица гьадин абулеб буго: гьанжелъизегӀан Лаванида аскӀоб гӀумру гьабуна дица.
Гьанже дир руго оцалги, хӀамулги, гӀи-цӀаниги, лагъзалги, гъаравашалги. Дица битӀулеб буго духъе – дирго бетӀергьанасухъе – гьаб хабар, дидехун дур ракӀ лъикӀлъилилан хьулгун».
ТӀадруссун рачӀун, чапарзабаз Якъубида абуна:
«Ниж дур вац ГӀисавихъе щвана. Гьанже ункънусго чигун цадахъ, дуда данде вачӀунев вуго дов».
Гьебмехалъ кӀудияб хӀинкъи рещтӀана Якъубил рекӀелъе. Ургъалабаз чӀвалев гьес жиндирго гӀадамалги, гӀи-боцӀиги, варанабиги кӀийиде рикьана ва кӀиго батӀияб бакӀалда чӀезаруна.
«Цо къавуде ГӀисав тӀаде кӀанцӀани, – ян пикру гьабуна Якъубица, – цогидаб къавуда ругелалгӀаги лъутун рорчӀила».
Цинги Якъубица дугӀа гьабуна:
«Я хирияв Аллагь – дир кӀудияв эмен Ибрагьимилги дир эмен ИсхӀакъилги Аллагь! Рокъове гӀагарлъиялъухъе тӀадвуссайилан дие амру гьабурав ва дие хӀалае вахъине рагӀи кьурав БЕТӀЕРГЬАН!
Нахъаса къотӀичӀого Дуца диде – Дурго лагъасде – рещтӀинабураб баракаталъеги Дур рахӀмуялъеги мустахӀикъав гьечӀо дун. Гьаб Иордан гӀор бахараб мехалъ, дир хъатикь гӀанса гурони букӀинчӀо, гьанже дир кӀиго къавуялъе гӀураб гӀи-боцӀи буго.
Гьарула Дуда, дир вац ГӀисавидаса хвасар гьаве дун! Дун хӀинкъун вуго, вачӀун гьес руччабигун, лъималгун цадахъ, ниж киналго гъурилилан.
Дуца дие рагӀи кьун букӀиндал дида баракат лъелилан ва ралъдал салигӀанги гӀемер наслаби дидасан лъугьинарилилан!»
Якъубица сордо гьениб бана. Ва ГӀисавие сайгъаталъе кьезе, жиндирго рехъабалъа тӀаса рищун, ратӀа гьаруна:
кӀинусго цӀцӀе, къого дегӀен, кӀинусго чахъу, къого куй,
лъеберго бечӀчӀулеб варани ва гьезул тӀанчӀи, кӀикъого гӀака, анцӀго оц, къого цӀухӀама ва анцӀго бихьинхӀама.
Гьес гьел лагъзадерида цере гъуна, щибаб рехъадуй цо-цо вехь кколеб хӀалалъ, цинги гьезда абуна:
«Гьанже нуж цере-цере а, цоцазда гьоркьоб манзилги тун.
Дир вац ГӀисав дандчӀвараб мехалъ, – ин абуна Якъубица бищунго цеве витӀулев вугев вехьасда, – дос дуда гьикъила: „Мун лъил лагъ? Киве унев чи? Гьаб дуда цебе бугеб боцӀи лъил?“ – абун.
Дуца жаваб кье: „Дур лагъ Якъубил боцӀи буго гьаб, гьес жиндирго бетӀергьан ГӀисавие сайгъаталъе битӀараб. Живго Якъубги хаду-хадув вачӀунев вуго“, – ян».
Гьелго рагӀаби абейин ГӀисавидаян амру гьабуна Якъубица кӀиабилев вехьасдеги, лъабабилесдеги ва цогидаздеги.
«Чара гьечӀого тӀаде жубай: „Дур лагъ Якъубги хаду-хадув вачӀунев вуго“», – ян лъазабуна гьес гӀухьбузда.
Гьедин цере ритӀарал сайгъатаз ГӀисав жиндаго гурхӀизавилародаян хьул букӀана Якъубил. «Цинги дунгоги гьесда аскӀове щвараб мехалъ, дида лъикӀаб дандчӀвай гьабизеги бегьула гьес», – ян пикру гьабуна Якъубица.
Гьедин, сайгъаталги цере ритӀун, Якъуб жиндирго къайи чӀвараб бакӀалда сордо базе чӀана.
Гьеб сордоялъ Якъубица кӀияйго лъадиги, кӀияйго гъаравашги, анцӀила цо васги тӀаде рахъинаруна ва гьезда Яббок гӀор бахинабуна.
Гьел киналго гьес гӀурул доб цояб рагӀалде щвезаруна, жиндирго кинабго бечелъигун цадахъ.
Живго гьаб рахъалда чӀана.
Ва цо Щивалиго къеркьезе лъугьана гьавгун – тӀубараб сордо ана гьедин.
Якъуб къуркьизавизе кӀолев гьечӀолъи бихьун, Гьев гьесул мачӀалда хъвана ва ракьаялдаса щекӀ батӀалъизабуна.
Цинги гьес Якъубида абуна:
«Дун виччанте, хъахӀлъи балеб бугин».
«Дие баракат кьечӀого виччаларо», – ян жаваб кьуна Якъубица.
«Дуда цӀар щиб?» – ан гьикъана гьес.
«Якъуб буго».
Цинги гьес абуна:
«Гьанжеялдаса хадуб мун Якъуб гуро, ГӀизраил
«Дур цӀарги бицеха дида», – ян гьарана Якъубица.
«Дир цӀар лъан щай дуе?» – ян жаваб кьуна гьес.
Цинги Гьес Якъубида баракат лъуна.
Гьеб иш ккараб бакӀалда цӀар Пени-Эл
Бакъ баккулеб букӀана Якъуб Пени-Элалдаса нахъе унеб мехалъ; ва гьев рекъдулев вукӀана.
(Гьединлъидал ГӀизраилил наслабазул гӀадамаз гӀи-боцӀул мачӀалзул гьан кунаро: Дов хъвайдалха Якъубил мачӀалда.)

Цеве валагьидал, Якъубида рикӀкӀадасанго ГӀисав вихьана жинда данде вачӀунев, ункънусго чигун цадахъ. Якъубица Леялги, Рахелилги ва кӀияйго гъаравашалъулги лъималазда лъазабуна жидерго улбузда аскӀор рахъун чӀаян.
Гьадин чӀезаруна гьес гьел: бищунго цере – гъаравашалги гьезул лъималги, гьезда нахъа – Леяги гьелъул лъималги, гьездаги нахъа – Рахелги Юсупги.
Живго Якъуб цеве вачӀана ва, вацасде гӀагарлъилалде, анкьго нухалъ къулана гьесие, гӀодоб нодоги цун.
Амма ГӀисав гьесда аскӀове кӀанцӀун вачӀана, къвалги бан, каранде къана ва убач гьабуна. Цинги кӀиялго гӀодана.
Руччабиги лъималги рихьидал, ГӀисавица гьикъана:
«Гьал киналго щал дуе кколел?» – ин.
Якъубица жаваб кьуна:
«Дур лагъасе, Аллагьас цӀоб лъун, гьарурал лъимал руго гьал».
Гъаравашал жидерго лъималгун цадахъ цере рачӀана ва ГӀисавие къулана.
Цинги, жиндирго лъималги рачун, Лея аскӀое ячӀана ва гьесда цее къулана. Бищун ахиралда Рахелги къулана гьесие Юсупгун цадахъ.
«Дида данде ккарал гьадал рехъаби цере ритӀиялъул магӀна щиб?» – абун гьикъана ГӀисавица.
«Мун гурхӀилародайилан ритӀун рукӀана, дир бетӀергьан», – абун жаваб кьуна Якъубица.
«ГӀунги тӀокӀаб бечелъи буго, вац, дир, – ан абуна ГӀисавица. – Дурго боцӀи дуего те».
«Гьарула, дидехун дур ракӀ бацӀцӀадаб батани, гьал дир сайгъатал нахъчӀваге, – ян абуна Якъубица. – Мун гьедин лъикӀ дандчӀвайдал, Аллагь вихьиялда бащалъана дие гьеб.
Гьединлъидал гьарула дуда, къабул гьаре дир сайгъатал. Аллагьас дие гӀемераб боцӀи-рикъзи кьуна, кинабго гӀунги тӀокӀалъ буго дир».
Якъубица гьара-кӀачун, ГӀисав разилъана гьесул сайгъатал росизе.
Хадуб ГӀисавица абуна:
«Гьанже нухда рахъун лъикӀ. Дун дуда цадахъ вилълъина».
Амма Якъубица абуна:
«Дуда лъалаха, дир бетӀергьан, лъимал загӀипал жал рукӀунеблъи. Гьединго, речӀчӀулел чахъабиги гӀачиги руго нижеда цадахъ. Кьабун гьел цере рачани, гъоб къоялъго гӀодор ккун хвела.
Мун, дир бетӀергьан, цеве ун лъикӀ, дун – дур лагъ, боцӀиги лъималги рачун бажарулеб хӀалалъ, бигьа гьавун хадув вачӀина духъе – дир бетӀергьанасухъе – Сеиралде».
Цинги ГӀисавица абуна:
«РачӀа дица дир гӀадамаздасан цо къокъа дуда цадахъ телин», – ан.
Амма Якъубица жаваб гьабуна:
«Щай? Дир бетӀергьан дидехун лъикӀ вукӀинги гӀун буго дие».
Цинги, гьеб къоялъго, ГӀисав нахъвуссун Сеиралде ана.
Якъубги Суккоталдехун валагьун ана. Гьенир гьес рана жиндиего минаги боцӀуе тӀадхъелалги. (Гьединлъидал гьеб бакӀалда цӀар буго Суккот.)
Паддан-Арамалдаса вахъарав Якъуб сах-саламатго щвана Ханааналда бугеб Шехем шагьаралде ва гьенив гӀагарлъухъ чӀана.
Хаморил васазухъа, гӀарцул нусго шекелги кьун, Якъубица жиндиего ракь босана. Хамор вукӀана Шехемил эмен.
Гьениб гьес къурбаналъе бакӀ бана ва гьелда цӀарги Эл Элогье-ГӀизраил

Якъубилги Леялги яс Дина йилълъана цо къоялъ гьеб бакӀалъул ясалгун лъай-хъвай гьабизе.
Гьеб улкаялъул хан хивияв Хаморил вас Шехемида йихьана гьей ва, ккун ячун, басра гьаюна.
Гьелдаса хадуб Динахъ кутакалда рокьи ккана гьесул: гьелда хӀеренго гаргадизе жувана.
Ва гьес жиндирго эмен Хаморида абуна:
«Гьай яс дие яче», – ян.
Якъубида лъана жиндир яс Дина басра гьаюн йикӀин. Гьеб заманалда гьесул васал боцӀи хьихьун гӀалахалда рукӀана. Гьел рачӀинегӀан сихӀ къотӀун чӀана Якъуб.
Гьебго заманалда Шехемил эмен Хамор вачӀана Якъубихъе, гьесда кӀалъазе.
Ккараб жо лъараб сагӀаталдаго, Якъубил васалги рокъоре рачӀана. Кутакалда ццидахун рукӀана гьел. Щайгурелъул Шехемица Якъубил ясги басра гьаюн, кӀудияб рогьо бачана ГӀизраилиде – кутакалда инжитаб-къабихӀаб жо гьабуна гьес.
Хаморица абуна:
«Дир вас Шехем нужер ясалъ хӀайран гьавун вуго. Гьей гьесие кьейилан гьаризе вачӀун вуго дун.
Нилъеда гьоркьоб гӀагарлъиги лъугьина, нужер ясал нижер васазеги кьела, нижер ясал нужер васазги рачина.
Нижеда аскӀор гьанир чӀа. Гьаб нижер улка нужеда цебе буго: эркенго яшав гьабе, даран-базаралде русса ва боцӀи-бечелъи цӀикӀкӀинабе».
Шехемица Динал инсудаги вацаздаги абуна:
«Нужеца дун къабул гьавуни, дица нужее щиб бокьаниги кьела.
Бищун кӀудияб хъалимги чӀезабе бахӀаралъухъ, бищун бечедал сайгъаталги тӀалаб гьаре, кинабго кьела, гӀицӀго гьей яс кье дие».
Гьанже Шехемиеги гьесул эмен Хамориеги Якъубил васаз сихӀираб жаваб кьуна, Шехемица гьезул яц Дина басра гьаюн йигелъул:
«Гьеб гьедин гьабизе кӀоларо нижеда, – ян абуна гьез. – Нижее рогьо-нич буго суннат гьабичӀев чиясе нижер яц кьей.
Ниж разилъизе ккани, цо шартӀ буго гьелда гьоркьоб: нужер киналго бихьиназги суннат гьабизе ккола, нижеда релълъине.
Гьелдаса хадуб нижеца нижерго ясал нужер васазеги кьела ва нужер ясал нижеегоги рачина. Цинги нижги нужеда аскӀор гьанир чӀела ва нужеда цадахъ цо халкълъун лъугьина.
Амма нуж нижехъ гӀенеккичӀони ва суннатги гьабичӀони, нижерго яцги ячун, ниж нахъе ина гьаниса».
Хаморидаги Шехемидаги лъикӀ бихьана гьеб.
НахъбахъичӀого тӀубазабуна Шехемица гьез тӀалаб гьабураб жо, кутакалда Якъубил яс йокьун йикӀиндал гьесие. Гьев Шехемин абуни, инсул тухум-кьибилалда жанив бищунго къадру-къимат бугев чи вукӀана.
Гьале шагьаралъул кавабазухъги чӀун, Хаморицаги Шехемицаги шагьаралъул халкъалде хитӀаб гьабуна:
«Гьал гӀадамаздасан щибго хӀинкъи гьечӀо нилъее. Риччанте гьал нилъер ракьалда чӀезе ва гьез эркенго магӀишат гьабизе. Гьезие ракь гӀезегӀан буго гьаниб. Нилъеца гьезул ясал рачина, гьезие нилъерго ясалги кьела.
Амма нилъеда аскӀор чӀезе ва нилъеда цадахъ цого халкълъун лъугьине гьал разилъулел руго гьадинаб шартӀалдалъун: гьезул бихьиналго гӀадин, нилъер бихьиналги суннат гьабурал рукӀине ккола.
Гьезул рехъабиги, гьезул бечелъиги, гьезул боцӀиги – гьеб кинабго нилъер букӀинарищха, гьезул шартӀ нилъеца къабул гьабуни ва гьел нилъгун гӀумру гьабун чӀани!»
Кавабазухъе годекӀанире рачӀун рукӀаралщинал Хаморицаги Шехемицаги бицаралда разилъана ва шагьаралъул киналго бихьиназ суннат гьабуна.
Амма лъабабилеб къоялъ, гьел унтун бусада рукӀаго, Якъубил васал, ай Динал вацал Шимеонги Левийги, рахъун хвалчабигун, тохлъукье шагьаралда жанире лъугьана ва цо хутӀичӀого гьезул бихьинал чӀвана.
Хвалчаца хъуна гьез Хаморги Шехемги ва, Шехемил рокъоса Динаги ячун, нахъе ана.
Цинги Якъубил васаз талавур гьабуна жидер яц басра гьаюраб гьеб шагьар.
Гьез гьениса хъамуна гӀи-боцӀи, хӀамул ва шагьаралдаги магъилъги батарабщинаб кинабго жидеего босана:
шагьаралъул гӀадамазул букӀараб кинабго бечелъи хъамал гьабуна, гьезул лъималги руччабиги асир гьаруна ва гьезул рокъоб букӀарабщинабги босана.
Цинги Якъубица Шимеонидаги Левийидаги абуна:
«Дир бетӀералде балагь бачана нужеца! Гьаб ракьалъул гӀадамазда – ханаанияздаги перизияздаги – дун рихинавуна. Дир гӀемерал чагӀи гьечӀелъул! Гьелин абуни цолъила, цинги тӀаде кӀанцӀун, дунги чӀвала ва дида цадахъ кинабго дир агьлуги хвела».
Амма Шимеоницаги Левийицаги абуна:
«Нижер яц хъахӀба гӀадин басра гьайизейищха бегьулей йикӀарай?!»

Гьебмехалъ Аллагьас Якъубида абуна:
«Гьанже мун Бет-Элалде а. Дова рещтӀа ва дурго вац ГӀисавидаса лъутун мун унеб мехалъ дуе загьирлъарав Аллагьасе къурбан-бакӀ бай гьениб».
Якъубица жиндир кинабго хъизамалда ва жиндир киналго гӀадамазда абуна:
«Нужехъ ругел киналго чияр аллагьзаби нахъе рехе, черхги чуре, ретӀелги хисе.
Гьанже нилъ Бет-Элалде рилълъине руго. Дица доба базе ккола диде балагь бачӀараб мехалъ хӀалае ватарав ва сапаразда дие кумек гьабурав Аллагьасе къурбан-бакӀ».
Гьез Якъубихъе кьуна жидехъго рукӀарал чияр аллагьзаби, гӀундуздаса рахъун кӀилкӀалги кьуна. Гьеб кинабго Якъубица Шехемалъул миккил гъотӀокь букъана.
Гьанже гьал нухда рахъана. Якъубил Аллагьасукьа гӀемер хӀинкъиялъ, гьесул васазда хадур лъугьинеян пикруцин гьабичӀо сверухъ ругел шагьаразул гӀадамаз.
Жиндирго гӀадамалгун цадахъ Якъуб щвана ханааниязул ракьалда бугеб Луз (гьебго Бет-Эл) шагьаралде
ва гьениб къурбан-бакӀ бана. Гьес гьеб бакӀалда цӀар лъуна «Эль-Бет-Эль» абун, вацасдаса лъутун унеб мехалъ гьенивлъидалха гьесие Аллагь загьирлъарав
Гьений хвана Ривкал рахьдал эбел Девора. Гьей юкъана Бет-Элалда гӀагарлъухъ миккил гъотӀода гъоркь. Цинги гьеб миккил гъотӀода цӀар лъуна Аллон-Бахут
Паддан-Арамалдаса Якъуб тӀад вуссараб мехалда, Аллагь нахъеги загьирлъана Якъубие ва гьесда баракат лъуна.
Аллагьас гьесда абуна:
«Дуда цӀар Якъуб буго, амма тӀокӀалъ дуда Якъубилан абизе гьечӀо, гьанжеялдаса нахъе дуда цӀар ГӀизраил буго!»
Гьедин Аллагьас гьесие ГӀизраил абураб цӀар кьуна.
Цинги Аллагьас гьесда абуна:
«Дун вуго ХӀалкӀолев Аллагь, биччанте дуе лъимал гӀемер гьаризе ва дур наслабиги цӀикӀкӀине: дудасан халкъ лъугьина, халкъазул тӀубараб читӀир лъугьина. Дудасан ханзаби лъугьина!
Дица Ибрагьимие ва ИсхӀакъие кьураб ракьги дуеги дур наслабазеги кьела».
Аллагь Якъубида цевеса араб мехалъ,
Якъубица мукъадасаб гамачӀ лъуна Аллагь жинда кӀалъараб бакӀалда ва, Аллагьасе хирияб сайгъат хӀисабалда, гьелда тӀаде тӀуна чагъирги зайтуналъул нахги.
Аллагь живгун кӀалъараб бакӀ букӀиналъин Якъубица гьеб бакӀалда цӀар Бет-Эл лъураб.
Бет-Элалдаса рахъун ун, Эфратаялде гӀагарлъидал, лъимер гьабизе хӀара чӀвана Рахелида; лъимер гьабизе цӀакъ захӀмалъулеб букӀана.
ГӀазаб-гӀакъубаялда йикӀана гьей, ва чӀарахъаналъ абуна:
«ХӀинкъуге, гьале дуе цоги вас гьавуна!» – ян.
Холей йигей Рахелица, ахирисеб хӀухьел цӀалаго, васасде цӀар ахӀана Бен-Они абун. Амма инсуца гьесда цӀар Бунямин лъуна
Гьедин хвана Рахел. Эфратаялде унеб нухда (гьанже Бет-Лехем абулеб бакӀалда) юкъана гьей.
Якъубица гьелъул хабада зани чӀвана. Гьанжеги буго гьениб гьеб Рахелил хабада чӀвараб зани.
Гьенисаги ун, ГӀизраил Едер абулеб сиялда нахъа лъалхъана.
Гьениб къайи чӀван чӀун ругеб заманалда, Рувим жиндирго инсул гъараваш Билгьада аскӀове лъугьана ва гьейгун вегана. Инсудаги лъана гьеб.
Якъубил вукӀана кинавниги анцӀила кӀиго вас.
Леял васал: Рувим (Якъубие тӀоцеве гьавурав), Шимеон, Левий, Ягьуда, Иссахар ва Зевулун.
Рахелил васал: Юсуп ва Бунямин.
Рахелил гъараваш Билгьал васал: Дан ва Нафтали.
Леял гъараваш Зилпал васал: Гад ва Ашер. Гьел руго Паддан-Арамалда гьарурал Якъубил васал.
Ахирги Кирят-АрбагӀалда (Хевроналда) бугеб Мамреялде жиндирго эмен ИсхӀакъихъе щвана Якъуб. Кидаялиго гьениб гӀумру гьабулеб букӀана Ибрагьимица, хадуб ИсхӀакъицаги.
Кинабниги нусиялда ункъого сон бана ИсхӀакъица.
ГӀумруялъги гӀорцӀун, тӀуван херлъизеги херлъун, хвана ИсхӀакъ ва жиндирго умумузда хадув ана. Гьесул васаз – ГӀисавицаги Якъубицаги – вукъана гьев.

Гьале ГӀисавил (Эдомил) ва гьесул наслабазул къиса.
ГӀисавица лъудби рачана ханааниязда гьоркьоса – ГӀада ва Оголивама. ГӀада йикӀана хитияв Элонил яс, Оголивама – хивияв Цивеонил вас ГӀанал яс.
Гьезда тӀаде гьес Басематги ячана. Гьей йикӀана ИсмагӀилил яс ва Невайотил яц.
ГӀисавие ГӀадаца гьавуна Элифаз, Басематица гьавуна Регуэл,
Оголивамаца гьаруна Егуш, Яглам ва КъорахӀ. Гьел руго Ханааналда ГӀисавие гьарурал васал.
Жиндирго лъудбигун, васалгун, ясалгун ва киналго гӀадамалгун цадахъ, Ханааналда данделъараб кинабго боцӀи-бечелъигун, ГӀисав Якъубида аскӀоса цогидаб ракьалде гочана.
Гьезда данделъун букӀана гӀемераб боцӀи ва цадахъ чӀезе бакӀ къварилъана гьезие: гьел чӀараб ракь гьанже гьел кӀиязулго рехъабазе гӀолеб букӀинчӀо.
Гьединлъидал ГӀисав (Эдом) рещтӀана Сеир магӀарда гӀагарлъухъ.
Гьале Сеиралъул мугӀрузда чӀарал эдомилазул эмен ГӀисавилги гьесул наслабазулги къиса.
ГӀисавил васал: Элифаз – ГӀисавие ГӀадаца гьавурав, ва Регуэл – ГӀисавие Басематица гьавурав.
Элифазил васал: Теман, Омар, Цефо, Гатам ва Кеназ.
Элифазил гъараваш Тимнаца гьесие гьавуна Амалек. Гьел руго ГӀадаца гьарурал васаздасан лъугьарал ГӀисавил наслаби.
Регуэлил васал: НахӀат, ЗерахӀ, Шамма ва Миза. Гьел руго ГӀисавие Басематица гьарурал васал.
Цивеонил ГӀанал яс Оголивамаца ГӀисавие гьаруна Егуш, Яглам ва КъорахӀ.
Гьеле ГӀисавидасан лъугьарал тухумазул бутӀрул.
ГӀисавие тӀоцеве гьавурав вас Элифазил наслаби: Теманил тухум, Омарил тухум, Цефол тухум, Кеназил тухум,
КъорахӀил тухум, Гатамил тухум ва Амалекил тухум. Гьел руго Элифазил тухумал – ГӀадаца гьарурал васаздасан лъугьарал ГӀисавил наслаби. Гьез яшав гьабула Эдомалъул ракьалда.
ГӀисавил вас Регуэлил наслаби: НахӀатил тухум, ЗерахӀил тухум, Шаммал тухум ва Мизал тухум. Гьел руго Регуэлил тухумал – Басематица гьарурал васаздасан лъугьарал ГӀисавил наслаби. Гьезги яшав гьабула Эдомалъул ракьалда.
Оголивамаца гьарурал васаздасан лъугьарал ГӀисавил наслаби: Егушил тухум, Ягламил тухум ва КъорахӀил тухум. Гьел руго ГӀанал яс ГӀисавил лъади Оголивамаца гьарурал васаздасан лъугьарал тухумал. Гьединал руго
ГӀисавил (Эдомил) наслаби ва гьезул тухумал.
Гьеб улкаялда рукӀарал хорияв Сеирил васал: ЛутӀан, Шовал, Цивеон, ГӀана,
Дишон, Эцер ва Дишан. Гьел руго Эдомалъул ракьалда рукӀарал, хорияв Сеиридасан лъугьарал тухумал.
ЛутӀанил васал: Хори ва Гемам. ЛутӀанил яцалда цӀар букӀана Тимна.
Шовалил васал: Алван, Манахат, Гевал, Шефо ва Онам.
Цивеонил васал: Айя ва ГӀана (жиндирго эмен Цивеонил хӀамул хьихьун вугеб мехалъ гӀицӀаб авлахъалда ицц батарав ГӀана вуго гьев).
ГӀанал лъимал ккола вас Дишонги яс Оголивамаги.
Дишонил васал: Хемдан, Эшбан, Йитран ва Керан.
Эцерил васал: Билгьан, Зааван ва Акан.
Дишанил васал: ГӀуц ва Аран.
Гьадинал руго хориязул тухумал: ЛутӀанил тухум, Шовалил тухум, Цивеонил тухум, ГӀанал тухум,
Дишонил тухум, Эцерил тухум ва Дишанил тухум. Сеиралъул ракьалда рукӀарал хориязул тухумазул сияхӀ буго гьеб.
Гьале гӀизраилазул пачалъи лъугьиналдего Эдомалда рукӀарал ханзаби.
Эдомалда тӀоцеве ханлъун вукӀана Беорил вас Бела, гьесул тахшагьаралда цӀар букӀана Дингьава.
Бела хвараб мехалда, гьев хисана Боцраялдаса ЗерахӀил вас Йовавица.
Йовав хун хадуб ханлъи гьабуна Теманил наслабазул улкаялдаса ХӀушамица.
ХӀушам хун хадуб ханлъи гьабуна Бедадил вас Гьададица (гьесин МогӀавалъул авлахъазда мидяниял гъурарал). Гьесул тахшагьаралда цӀар букӀана Авит.
Гьадад хун хадуб ханлъи гьабуна Масрекаялдаса Самлаца.
Самла хун хадуб ханлъи гьабуна Ефрат гӀурул рагӀалда бугеб Реховоталдаса Шаулица.
Шаул хун хадуб ханлъи гьабуна Ахборил вас БагӀал-Хананица.
Ахборил вас БагӀал-Ханан хун хадуб ханлъи гьабуна Гьадарица. Гьесул тахшагьаралда цӀар букӀана ПагӀу ва гьесул лъади йикӀана Мегьетавэл, Ме-Загьавил ясалъул – Матредил – яс.
Гьале ГӀисавидасан лъугьарал тухумал (гьел тухумазул бутӀрузул цӀарал кьун рукӀана гьезул кьибилазеги росабазеги): Тимнал тухум, Алвал тухум, Ететил тухум,
Оголивамал тухум, Элал тухум, Пинонил тухум,
Кеназил тухум, Теманил тухум, Мивцарил тухум,
Магдиэлил тухум ва Ирамил тухум.
Гьанир рехсон руго эдомиязул тухумалги гьезул росабиги. Эдомиязул халкъалъул эмен ккола ГӀисав.

Якъубин абуни, цеве жиндирго эмен вукӀараб бакӀалда – Ханааналда – гӀумру гьабун чӀана.
Гьале Якъубилги гьесул наслабазулги къиса.
Юсуп вукӀана анцӀила анкьго сон барав гӀолохъанчи. Вацазда цадахъ гӀи хьихьун вукӀана гьев, Билгьал ва Зилпал васазе кумек гьабун. Гьез щиб гьабуниги, гьеб Юсупица инсуда бицунаан.
Юсуп вукӀана Якъубие хераб къоялъ гьавурав вас. Гьединлъидал цогидал васаздаса цӀикӀкӀун вокьулаан Якъубие гьев ва накъишал угьараб хирияб гурдецин сайгъат гьабуна гьес Юсупие
Инсуе Юсуп жидедасаго цӀикӀкӀун вокьулев вукӀин бихьун, вацазул гьесдехун рокьукълъи букӀана. Берцинаб кӀалцин кӀалъалароан гьез гьасда.
Цо нухалъ Юсупида макьу бихьана. Жиндирго вацазда гьеб макьу бицаралдаса хадуб, жеги цӀикӀкӀун рихана гьезие гьав.
«ГӀенекке, – ян абуна гьес. – Дида бихьараб макьу бицинин!
Нилъ руго хурир гул къалел. Цинги дир гул бахъун чӀана, амма нужер гулаз, гьелда сверухъ чӀун, гьелъие сужда гьабуна!»
Вацаз абуна:
«Гьа, гьанже нижер ханлъунги вахъун, нижее бетӀерлъи гьабизе къасдцин гурищ дур бугеб?»
Цинги жеги цӀикӀкӀана гьезулъ гьасде рокьукълъи – гьесул макьаби сабаблъунги, харбал сабаблъунги.
Цинги нахъеги макьу бихьана Юсупида ва гьебги бицана жиндирго вацазда:
«Цоги макьу бихьана дида: бакъги, моцӀги, анцӀила цо цӀваги дида цере суждаялда чӀана!»
Гьеб макьу гьес инсудаги вацаздаги бициндал, эмен гьесде семана:
«Гьалго кинал макьаби дуда рихьулел ругел? Унго-унголъунги дуда ракӀалдейищ кколеб, ниж киналго – дунги, дур эбелги, вацалги – рачӀун, дуда цере суждаялда чӀезе ругин абун?»
Вацазул кӀудияб жахӀда букӀана Юсупидехун, амма инсуца рекӀелъ цӀунана гьес бицараб макьу.
Цо нухалда Юсупил вацал инсул гӀи кваназабизе ана Шехемалда гӀагарлъухъе.
ГӀизраилица Юсупида абуна:
«Дур вацал Шехемалда гӀагарлъухъ гӀи кваназабулел руго. Дица мунги витӀилин гьезда хадув».
«Ине хӀадур вуго, дада», – ян абуна Юсупица инсуда.
«Аха, дир вас, – ин абуна гьес. – Дол сах-саламат ругищали ва гӀи кин бугебали хал гьабе. Цинги тӀадвуссун вачӀун дида бице».
Гьединги абун, инсуца Юсуп нухарегӀана. Хевроналъул расалъиги нахъа тун, гьев Шехемалде ана.
Гьенив гьесда цо чи дандчӀвана.
«Щиб дуца гьаниб балагьулеб бугеб?» – ин гьикъана гьес авлахъалда тирулев ватарав Юсупида.
«Дирго вацал ралагьулев вуго, – ян жаваб кьуна Юсупица. – Рехъабигун гьел ругеб бакӀ лъаларищ дуда?»
«Гьел гьаниса ана, – ян абуна дос. – Дида рагӀана гьез Дотаналдехун
Юсуп вацазда хадув ана ва Дотаналда ратана гьесда гьел.
РикӀкӀадасанго вихьана гьезда Юсуп, ва, гьев аскӀове гӀагарлъилалде, гьезул къотӀи ккана вац чӀвазе.
«Доле нилъер макьаби рихьулев чи! – ян абуна гьез цоцазда.
– ЧӀвазеги чӀван, гьанив цо гвандиниве рехила нилъеца дов ва жанаваралъ чӀванилан абила. Гьебмехалда бихьила досул макьаби кин тӀуралелали!»
Амма Рувимида гьеб рагӀидал, гьес Юсуп чӀвазе виччачӀо.
«ЧӀвазе ккеларо дов, – ин абуна гьес.
– Би гӀодобе тӀун щай нилъее? Гьедин досде квер борхиялдаса, доле доба гӀицӀаб авлахъалъул бакьулъ бугеб гвандиниве рехун лъикӀ нилъеца дов».
(ХӀакъикъаталда гьесие бокьун букӀана Юсуп хвасар гьавизе ва гьев инсухъе нахъ вуссинавизе.)
Юсуп вацазда аскӀове щваравго, гьез гьасда тӀаса бахъана батӀи-батӀиял накъишал тӀад угьараб гурде
ва, кквезеги ккун, гвандиниве рехана. Гьеб лъим бакӀарулеб гвенд гьеб заманалда чӀобого букӀана.
Цинги вацал кваназе гӀодор чӀана. ГӀодор чӀун мех балелде ГилгӀадалъул рахъалдасан бачӀунеб бихьана исмагӀилилазул къапила – варанабазда лъун махӀгьуинал пицӀалги, ладанги, бальзамги босун, Мисриялде унел рукӀана гьел.
Ягьудаца жиндирго вацазда абуна:
«Гьев чӀваялдаса ва гӀодобе тӀураб би балъго гьабиялдаса щиб пайда нилъее бугеб?
РачӀа нилъеца гьев исмагӀилилазе вичизе, цинги нилъеда тӀад бидул хӀакъги букӀинаро. Нилъер вацлъидалха гьев».
Вацал гьелда разилъана.
Мидяналъул базаргаби аскӀорегӀан щвараб мехалда, вацаз, гвандинисаги вахъун, Юсуп исмагӀилилазе вичана гӀарцул къого шекелалъухъ, ва гьезги гьев Мисриялде вачун ана.
Цодагьаб заманалдаса Рувим тӀадвуссун вачӀана ва гвандихъе ана, амма Юсуп гьенив ватичӀо! Гьебмехалъ чара бухӀун жиндаго тӀад букӀараб ретӀел бихъана Рувимица.
Вацазда аскӀовеги вачӀун, гьес абуна:
«Вас дова гьечӀогури! Гьанже дица щиб гьабилеб, дун киве кӀанцӀилев?!»
Вацазин абуни, Юсупил накъишал тӀад угьараб гурде, цо дегӀенги хъун, гьелъул бидул цӀезабуна.
Цинги гьебги босун инсухъе рилълъана ва гьесда абуна:
«Балагье нижеда батараб жо! Дур васасул гурде бугищ гьабали халгьабе».
Балагьараб сагӀаталъго гьебги лъан, Якъубица абуна:
«Вай, дир васасул гурде! Жанаваралъ чӀван вуго дир вас! ЧӀвазеги чӀван, гьелъ тӀутӀун ван вуго Юсуп!»
Жиндаго тӀад букӀараб ретӀелги бихъ-бихъун, хӀебтил ххамил цо кесекги гӀицӀаб черхалда жемун, гӀемерал къояз тӀатӀала Юсупихъ магӀу тӀуна Якъубица.
Киналго лъимал рачӀана гьесда аскӀоре, гьесул ракӀбатизабизе, амма Якъубил рекӀее щибниги бигьалъи букӀинчӀо.
«Те дун! ГӀодилевго гӀодилев вукӀина ва тӀолаго магӀугун ина дирго васасухъе барзахалдеги!»
Гьедин Юсупихъ гӀодилев вукӀана Якъуб.
Гьеб заманалда мидянияз Юсуп Мисриялде вачана ва Потифарие вичана. Гьев вукӀана пиргӀавн цӀунулел рагъухъабазул бетӀер.

Гьеб заманалда Ягьуда, вацалги тун, цогидаб бакӀалде ана гӀумру гьабизе ва Хира абун цӀар бугев Адуламалдаса цо чиясда аскӀов чӀана.
Гьений гьесда йихьана ШуагӀ абурав цо ханааниясул яс, ва гьей ячана Ягьудаца жиндиего лъадилъун.
Гьелъул ургьибе лъимер ккана ва гьелъие вас гьавуна; Ягьудаца гьесда цӀар ГӀер абун лъуна.
Гьесул лъадуде нахъеги лъимер ккана, кӀиабилевги вас гьавуна ва гьесда цӀар Онан лъуна.
Хадуб гьелъ цоги вас гьавуна ва гьесда цӀар Шела лъуна (гьеб ккана Кезивалда).
Жиндирго кӀудияв вас ГӀерие Ягьудаца ячана Тамар абун цӀар бугей яс.
Амма, ГӀерил квешаб гӀамал сабаблъун, БЕТӀЕРГЬАНАСДА рихана гьев ва БЕТӀЕРГЬАНАС гьесие гӀажал батана.
Ягьудаца Онанида абуна:
«Вацасул йикӀарай чӀужу яче. Вацасул бакӀ ккве, гьесул наслу букӀине», – ян.
Амма Онанида лъалаан Тамарица гьабураб лъимер жиндирлъун рикӀкӀунареблъи. Гьединлъидал гьелда аскӀов веганщинахъе жиндирго бачӀунеб мани гьес гӀодобе чвахизабулаан, вацасул цӀар чӀвазе ва гьесул наслулъун лъугьине лъимер гьабичӀого букӀине.
Амма гьеб БЕТӀЕРГЬАНАСЕ бокьулареб иш гьабуралъухъ, гьесиеги БЕТӀЕРГЬАНАС гӀажал батана.
Гьанже, кӀудиял васалго гӀадин, гьитӀинавги хвезе гурин хӀинкъарав Ягьудаца жиндирго нус Тамарида абуна:
«Дир вас Шела кӀудияв гӀезегӀан, дурго эбел-инсуда аскӀое ун, къороллъуда чӀа», – ян.
Гьедин Тамар жиндирго эбел-инсул рокъое нахъ юссана.
Гьелдаса нахъе гӀемераб заман ана. Ягьудал лъади – ШуагӀил яс хвана. Гьелда хадур магӀил къоял ахиралде щведал, Ягьуда, Адуламалдаса жиндирго гьудул Хираги цадахъ вачун, Тимнаялде вилълъана жиндирго гӀи къунцӀизе.
Вакьад Тимнаялде гӀи къунцӀизе унев вукӀин лъана Тамарида.
Гьелъ къоролалъул ретӀел тӀаса бахъана ва, чадраялъ гьумерги бацун, Тимнаялде унеб нухда бугеб Енаим шагьаралъул кавудухъ гӀодой чӀана. (Гьелда бихьулеб букӀиндалха, Шела кӀудияв гӀун вугониги, гьесие жий ячуней гьечӀолъи.)
Гьей йихьидал, Ягьудада ккана гьей хъахӀба йигилан, чадраялъ бахчун букӀиндал гьелъул гьумер.
Гьев гьелда аскӀове вачӀана. Нухлул рагӀалда гӀодой чӀун йигей гьелда Ягьудаца абуна:
«Йилълъа дунгун егизе», – ян. Гьесда лъалеб букӀинчӀелъулха гьей жиндирго нус йигеблъи! Гьелъ гьикъана:
«Дунгун вегаралъухъ дуца дие щиб кьелеб?» – ин.
«Дица дуе цо бурутӀ битӀила», – ян жаваб кьуна гьес.
«Гьеб битӀун бачӀинегӀан, гъоркьлъалие щибниги кьелебищ?» – ан абуна гьелъ.
«Гъоркьлъалие щиб дуе бокьилеб?» – ан гьикъана Ягьудаца.
Гьелъ жаваб кьуна:
«Чалуялда бухьараб дур мугьруги, дуда кодоб бугеб гӀансаги кье», – ян.
Гьелъ абураб кьуна гьес гьелъие. Гьев гьелда аскӀов вегана, ва Тамарил ургьибе лъимер ккана.
Хадуй гьей рокъое тӀадюссана ва, гьурмадаса чадраги нахъе рехун, нахъеги къоролалъул ретӀел ретӀана.
Адуламалдаса дов жиндирго гьудул витӀана Ягьудаца гьелъие бурутӀги бачун, дол гъоркьлъалие лъурал жал нахъе росизе. Амма, кигӀан ялагьаниги, гьесда гьей ятичӀо.
Гьеб бакӀалъул гӀадамазда цӀехолдизе лъугьана гьев:
«Енаималда нухда гӀодой чӀун йикӀарай хъахӀба кий йигей?» – абун.
«Доя гьединай гӀадан йикӀинчӀо», – ян жаваб кьуна гьез.
ТӀадвуссун вачӀун, гьес Ягьудада абуна:
«Дида дой ятичӀо. Доб бакӀалъул гӀадамазги абуна доя хъахӀба йикӀинчӀилан».
Ягьудаца абуна:
«Риччанте гьел жал долъухъго хутӀизе, нилъедаго тӀад гӀадамал релъанхъичӀого рукӀине. Дица ракӀбацӀцӀадго мун гьелъие бурутӀги бачун витӀана, духъайин абуни, гьей ялагьун бажаричӀо!»
Лъабго моцӀгӀан заман индал, Ягьудахъе хабар бачӀана:
«Дур нус Тамарица зина гьабун рагӀула, лъимерги ккун буго гьелде».
«Шагьар тун къватӀиехунги ячун, цӀадуца юхӀе гьей», – ян абуна Ягьудаца.
ЧӀвазе рокъоса къватӀие гьей ячине лъугьараб мехалда, Тамарица хабар битӀана вакьадасухъе:
«Гьале гьазул хважаинасдасан ккана диде лъимер. Валагьун вихье гьазухъ. Гьаб чалуялда бухьараб мугьруги гьаб гӀансаги лъил кколебали лъалищ дуда?»
Ягьудада лъана гьел жиндир рукӀин. Гьебмехалъ гьес абуна:
«Гьей йитӀарай йиго, дун мекъи вуго. Гьеб кинабго ккана гьей дица дирго вас Шелае ячинчӀолъи сабаблъун».
ТӀокӀалъ гьелда аскӀов вегичӀо Ягьуда.
Тамарица лъимер гьабизе мех щвана, кӀиго лъимер ккун батана гьелда.
Лъимер гьабулеб заманалда, цо квер къватӀибе баккана. ЧӀарахъаналъ гьелда багӀараб чӀоло бухьана:
«Гьав цеве гьавуна», – янги абун.
Амма гьеб лъимаца квер нахъбуссун жанибе босун ана ва гьесдаса цеве къватӀиве вачӀана гьесул вац.
«ВахӀ, кин дуца къватӀибе нух бахъараб!» – абун гӀажаиблъана чӀарахъан. Цинги гьеб лъимада цӀар лъуна Парец
Гьесда хадув гьавуна кверда багӀараб чӀоло бухьаравги. Гьесда цӀар лъуна ЗерахӀ

Юсуп исмагӀилилаз Мисриялде вачана ва гьенив Потифар абун цӀар бугев цо мисриясе вичана. Потифар вукӀана пиргӀавнасул хӀаким ва гьев цӀунарал рагъухъабазул бетӀер.
БЕТӀЕРГЬАН Аллагьас Юсупие кумек гьабулеб букӀана, ва жиндирго хважаинасул рокъоб сундулъгоги битӀ кколеб букӀана гьесие.
Гьев чиясда бихьана Юсупгун БЕТӀЕРГЬАН вукӀин ва Юсупица щиб гьабулеб бугониги, БЕТӀЕРГЬАНАС гьесие квербакъулеб букӀин.
Мисрияс, гьесдаса разилъун, жиндирго кумекчилъун тӀамуна Юсуп; кватӀичӀого жиндирго бугебщинабги Юсупил тӀалабчилъиялда гъоркье кьуна гьес.
Гьелдаса хадуб, Юсупие гӀоло БЕТӀЕРГЬАНАС баракат рещтӀинабуна гьев мисриясул кинабго буголъиялде – рукъ-къаялдеги ах-хуралдеги.
Жиндирго бугебщинаб жо Юсупил кверщаликье кьуна гьесул хважаинас; квана-гьекъей гурони, тӀокӀаб жоялъул ургъел гьечӀого, рахӀаталда вукӀана гьанже мисрияв.
Юсуп вукӀана гьумерги берцинав лага-черхги чӀурканав чи.
Хважаинасул лъадуца берал речӀчӀаризарулел рукӀана гьесде. Цо къоялъ гьелъ гьесда абуна жинда аскӀов вегайилан.
Амма, инкар гьабун, Юсупица абуна:
«Хважаинас дир ихтияралде кьуна жиндирго бугебщинаб, гьединлъидал гьес сундулго ургъел гьабизе кколаро.
Гьаб къавулъ гьесда бащадго амру-буюрухъ кьезе изнуги буго дие. Дие гьукъараб жоги щибго гьечӀо гьаниб, цохӀо мун хутӀизегӀан: мун гьесул лъади йигелъул. Цинги гьединаб хӀалихьалъи кинха дица гьабилеб? Аллагьасда цебе гьединаб мунагь кин биччалеб?»
Къойидаса къойиде гьев мукӀур гьавизе тӀаделъана гьей, амма Юсуп гьелда аскӀов вегизе разилъичӀо.
Цо нухалда жиндирго хъулухъ тӀубазабизе Юсуп хважаинасул рокъове лъугьиндал, рукъалъул агьлуялъул цониги чи вукӀинчӀо гьенив.
Гьебмехалда гьей гӀаданалъ къан ккуна гьасул ретӀел, жинда аскӀов вегайиланги абун. Амма гьелъул хъатикь жиндирго ретӀелги тун, Юсупица хехго нуцӀихъе нух босана ва минаялдаса къватӀиве лъутана.
Юсуп лъутун аравлъи бихьидал ва гьесул ретӀелги жинда кодоб хутӀидал,
рагьтӀателазде ахӀи бан, гьелъ гьезда абуна:
«Бихьулищ гьагъав жугьутӀав вачун вачӀана гьаниве, нилъ инжит-хӀакъир гьаризе! ВачӀун тӀадегун, дун басра гьайизе бокьун лъугьана гъов, амма дица ахӀи бахъинабуна.
Дун ахӀдезе лъугьиндал, жиндирго ретӀелцин гьанибго тун, къватӀиве кӀанцӀана ва лъутун ана!»
Рос вачӀинегӀан жиндихъго тана гьелъ Юсупил ретӀел.
Цинги росасдаги гьебго хабар бицана:
«Дихъе вачӀун, дун басра гьайизе лъугьун вукӀана гьагъав дуца вачун вачӀарав жугьутӀав лагъ!
Дун ахӀдезе, чӀчӀичӀчӀидизе лъугьараб мехалда, ретӀелги гьанибго тун, тӀурун ана къватӀиве!»
Дур лагъас жий инжит гьайизехъин йикӀанилан лъадуца хабар бициндал, Юсупил хважаинасул ццин гьалаглъана.
Ккун вачун, Юсуп пачаясул туснахъалде рехейилан буюрана гьес.
Гьедин туснахъалъуве ккана Юсуп.
Амма БЕТӀЕРГЬАНАС рехун течӀо гьев ва гьесда рахӀму-цӀоб лъуна: туснахъалъул бетӀерасе рекӀее гӀуна Юсуп.
Жанир тӀамун ругел киналго туснахъал гьес Юсупил ихтияралде кьуна. Гьанже туснахъалъул бетӀерасул бакӀалда Юсупица гьабулеб букӀана кинабго,
гьевин абуни, сундулго ургъел гьечӀого, парахат вукӀана. Юсупгун БЕТӀЕРГЬАН вукӀиндалха, гьабулебщиналъулъ Гьес Юсупие квербакъулебги букӀиндал!

Цо заманалдасан Мисриялъул пачаясул кӀудияв чагъирчиясулги чед бежулев чиясулги жидерго пачаясда цебе такъсир ккана.
ПиргӀавнасул кутакалда ццин бахъана гьел жиндирго хъулухъчагӀазда – чагъирчиясдаги чед бежулев чиясдаги.
Ва гьес гьел жиндирго хъаравулзабазул бетӀерасул рокъоб бугеб туснахъалда тӀамуна. Гьенивго вукӀана Юсупги.
Хъаравулзабазул бетӀерас Юсуп тӀамуна гьезие хъулухъ гьабулев чилъун ва гьедин унеб букӀана заман.
Цо сордоялъ гьев кӀиявго туснахъасда – пачаясул чагъирчиясда ва пачаясул чед бежулев чиясда – макьаби рихьана. Щивасул макьуялъул жиндирго магӀнаги букӀана.
Радал гьезда аскӀове вачӀараб мехалъ, гьел рахӀат хун пашманго ратана Юсупида.
«Щай нуж пашманго ругел?» – ин гьикъана Юсупица. Юсупида цадахъ гьесул хважаинасул рокъор туснахъалда тӀамун ругел гьел пиргӀавнасул хъулухъчагӀаз
жаваб кьуна:
«Нижеда макьаби рихьана, амма гьел къотӀизе чи гьанив гьечӀо», – ян.
Юсупица абуна:
«Макьу къотӀи Аллагьасдасан гурищ букӀунеб? Дида рице нужер макьаби», – ян.
Цинги бетӀерав чагъирчияс бицана:
«Дида макьилъ бихьана цо цӀолбол гъабу.
Гьелда букӀана лъабго чӀор. Гьел халалъун рачӀана, тӀегьана, цӀолбол хьопал рижана ва цӀибил барщана.
Дир хъатикь букӀана пиргӀавнасе чагъир тӀолеб щурун. Дица цӀолбол хьопал тӀуна, гьел щурминире цӀцӀуна ва пиргӀавнасухъе кьуна».
«Гьале гьеб макьуялъул магӀна, – ян абуна гьесда Юсупица. – Лъабго чӀор ккола лъабго къо.
Лъабго къоялдасан пиргӀавнас мун нахъеги тӀадегӀан гьавила: дурго букӀараб ишалде тӀад вуссинавила ва, цебего гӀадин, нахъеги гьесул щурминибе чагъир тӀела ва гьеб гьесухъе кьела.
Цо лъикӀлъи гьабе дие – талихӀалъ дуда къвал бараб къоялъ дунги ракӀалде щва. ПиргӀавнасулгун хабар ккараб бакӀалда дир рахъалъ кӀалъай гьабе ва гьаниса къватӀиве ворчӀизаве дун.
Дун вуго жугьутӀазул ракьалдаса хъамурав чи! Туснахъалда тӀамизегӀанасеб квешлъи гьанибги гьабичӀо дица!»
БетӀерав чед бежулев чиясда бихьана гьес макьу лъикӀалъе къотӀулеб букӀин ва гьес Юсупида абуна:
«Дидаги бихьана макьу: дир бетӀералда тӀад лъабго чӀеп букӀана.
Бищун тӀаса бугеб чӀепалъуб букӀана пиргӀавнасе бежараб батӀи-батӀияб нигӀмат. Ва хӀанчӀи рукӀана дир ботӀрода лъураб гьеб чӀепалъусан кваналел».
«Гьале гьеб макьуялъул магӀна, – ян абуна Юсупица гьесда. – Лъабго чӀеп ккола лъабго къо.
Лъабго къоялдасан пиргӀавнас мунги „тӀаде ворхизавила“: хӀобода вала гьес мун ва дур черхги хӀанчӀаз тӀутӀун бала».
Лъабго къоялдасан букӀана пиргӀавн гьавураб къо. Жиндирго хъулухъчагӀазе бертин-той гьабуна гьес ва, киназдаго цересан, бетӀерав чагъирчиги бетӀерав чед бежулев чиги туснахъалдаса къватӀире рачана.
БетӀерав чагъирчи нахъеги жиндирго ишалде тӀамуна ва гьес цӀидасан, чогъролги цӀун, щурун пиргӀавнасухъе кьуна.
БетӀерав чед бежулев чиясе хӀукму къотӀана ва гьев хӀобода вана. Кинабго ккана Юсупица макьу къотӀараб къагӀидаялъ.
Амма бетӀерав чагъир тӀолев чиясда Юсупги гьесул гьариги ракӀалдецин щвечӀо, гьесда кӀочон тана гьеб.

Гьелдаса хадуб ана кӀиго сон ва цо сордоялъ пиргӀавнасда макьу бихьана. Макьилъ гьев Нил гӀоралъул рагӀалда вахъун чӀун вукӀана, ва
гӀурулъа къватӀибе анкьго берцинаб кьарияб гӀака бачӀана. Гьел гӀачи лъугьана гьениб рагӀалда букӀараб муцӀи кваназе.
Гьездаго хадуб Нил гӀурулъа къватӀибе бачӀана цӀакъго хӀалакъаб сурукъаб жеги анкьго гӀака ва дозда аскӀор Нил гӀурул рагӀалда чӀана гьел.
Гьале хӀалакъал сурукъал гӀачияз кӀкӀун рехулел руго дол берцинал кьариял гӀачи. Цинги ПиргӀавн макьидаса вигьана.
Нахъеги кьижун ккедал, батӀияб макьу бихьана гьесда: цо хӀобода бижун буго, мугь цӀубараб, лъикӀаб анкьго тӀор.
Гьездаго хадуб ракьалдасан баккана, бухӀараб гьороца бакъвазабураб, гьодораб анкьго тӀорги.
Гьале гьел ракъварал тӀораз къулчӀун рехана дол мугь цӀубарал тӀорал! Ва ПиргӀавн макьидаса ворчӀана. Гьединаб букӀана гьесда бихьараб макьу.
Гьеб макьуялъ рахӀат хвезабурав гьес, радал тӀадеги вахъун, Мисриялъул киналго сихӀручагӀиги, макьу къотӀулел чагӀиги, гӀакъилал гӀадамалги ракӀарун, гьезда бицана жиндирго макьу. Амма лъиданиги кӀвечӀо гьеб макьу къотӀизе.
Гьебмехалда бетӀерав чагъир тӀолев чияс пиргӀавнасда абуна:
«Гьанже дида ракӀалде щвана дирго хатӀа!
Цо къоялъ пиргӀавнасул ццин бахъана жиндирго лагъзадерида ва дун дова хъаравулзабазул бетӀерасул бакӀалда жанив тӀамеян буюрана. Дида цадахъ жанив тӀамуна бетӀерав чед бежулев чиги.
Цо сордоялъ ниж кӀияздаго макьаби рихьана, щивасул макьуялъул жиндирго хасаб магӀнаги букӀана.
Нижее хъулухъалъе тун вукӀана цо жугьутӀав, хъаравулзабазул бетӀерасул лагъ. Нижеца гьесда рицана нижерго макьаби ва гьес бицана щивасул макьил магӀна.
Гьес нижеда бицухъе ккезеги ккана: дун дирго цебе букӀараб ишалде тӀад вуссинавуна, дов цояв, кваридаги ван, гъанкъана».
Гьебмехалъ ПиргӀавнас Юсуп вачине чи витӀана. Хехго туснахъалдаса къватӀивеги вачун, мегеж-бетӀерги кӀкӀван, цӀияб ретӀелги ретӀун, пиргӀавнасда цеве чӀезавуна гьев. ПиргӀавнас Юсупида абуна:
«Дида цо макьу бихьана, амма лъиданиги кӀолеб гьечӀо гьеб къотӀизе. Дида рагӀана, бицараб сагӀаталъго макьу къотӀизе лъалин дудайилан».
«Дица гуро, Аллагьас къотӀила гьеб макьу пиргӀавнасе лъикӀалъе», – ян абуна Юсупица.
Цинги пиргӀавнас Юсупида макьу бицана:
«Дида макьилъ бихьана дун Нил гӀоралъул рагӀалда вахъун чӀун.
Цинги Нил гӀурулъа къватӀибе бачӀана кьарияб, берцинаб анкьго гӀака. Гьел гӀачи лъугьана гьениб рагӀалда букӀараб муцӀи кваназе.
Гьездаго хадуб Нил гӀурулъа къватӀибе бачӀана, рокьода гьан бакъвараб, хӀалакъаб, къадараб анкьго гӀака. Мисриялда кирниги рихьичӀо дида гьедигӀанго хӀалакъал гӀачи.
Гьел хӀалакъал, къадарал гӀачияз кванана доб анкьабго кьарияб гӀака.
Гьел ургьире аниги, гьезул чахьал рукӀахъе хутӀана: рукӀарал гӀадал хӀалакъал, къадарал жал хутӀана гьел гӀачи. Цинги дун макьидаса ворчӀана.
Гьелдаса хадуб дида цоги макьу бихьана: цо хӀобода бижана, мугь цӀубараб, лъикӀаб анкьго тӀор.
Гьездаго хадуб тӀаде баккун бачӀана тӀеренаб, гьодораб, бухӀараб гьороца бакъвазабураб анкьго тӀорги.
Гьел тӀеренал тӀораз тӀубанго къулчӀана доб анкьабго лъикӀаб тӀор! Макьу къотӀулел чагӀазда рицана дица гьел дида рихьарал макьаби, амма гьел макьаби къотӀизе бажаричӀо гьезухъа».
Цинги Юсупица пиргӀавнасда абуна:
«ПиргӀавнасда кӀиго гуреб, цо макьу бихьун буго: Аллагьас пиргӀавнасе рагьулеб буго Жиндирго хӀукму.
Анкьго кьарияб лъикӀаб гӀака ккола анкьго сон, анкьго лъикӀаб тӀорги ккола анкьго сон. Гьединлъидал гьеб буго цого макьу.
Доздаго хадуб цун анкьго хӀалакъаб, къадараб гӀака бачӀиналъул магӀна ккола хадусеб анкьго сон. БухӀараб гьороца бакъвазабураб, гьодораб анкьго тӀоралъул магӀнаги гьединабго буго – гьеб ккола анкьго ракъул сон.
Гьелъин дица абулеб букӀараб, Аллагьас пиргӀавнасе жиндирго хӀукму рагьулеб бугилан.
Мисриялъул тӀолабго ракьалда кутакалда гьарзаяб анкьго сон бачӀунеб буго.
Амма гьездаса хадуб анкьго ракъул сонги бачӀине буго. Цебе букӀараб гьарзалъиялъул лъалкӀцин нахъе хутӀиларо гьел соназ. Ракъул гӀазабалъ улка-ракьго чӀунтизабила.
ГӀасияб ракъи букӀине буго гьеб, цебесеб гьарзалъиялъул лъалкӀцин нахъе хутӀулареб.
КӀиго нухалъ макьу бихьиялъул магӀна ккола ракӀчӀун Аллагьас хӀукму къотӀун букӀин ва гьеб Гьес кватӀичӀого тӀубазабизе букӀин.
Биччанте гьанже пиргӀавнас тӀаса вищизе иш лъалев ва гӀакъилав чи ва гьесда тӀад къазе Мисриялъе бетӀерлъи гьабизе.
Биччанте пиргӀавнас тӀолабго улкаялда хъулухъчагӀи тӀамизе, тӀаде щолеб бугеб анкьабго соналъ хуриса бачӀараб тӀорщалил щуйил бутӀа халкъалъухъа бакӀаризе.
Биччанте гьез бакӀаризе гьел лъикӀал соназ щвараб тӀолабго бачӀин ва, пиргӀавнасул амруялдалъун, шагьаразда хӀалухъен бакӀарулел бакӀал нахърателалъул цӀезаризе.
Гьедин гьабуни, Мисриялда букӀина доб бачӀунеб анкьабго ракъул соналъе гӀураб нахърател ва бакъуца хвеларо Мисриялъул халкъ!»
ПиргӀавнасеги гьесул хъулухъчагӀазеги рекӀее гӀуна Юсупил гьел рагӀаби.
«Гьадинав чи нилъее тӀокӀав щвеларо! – ян абуна пиргӀавнас жиндирго чукъа-рахьаналда. – Аллагьасул РухӀ буго гьасда тӀад!»
Цинги гьес Юсупида абуна:
«Аллагьас дуе гьеб кинабго рагьун бугелъул, дудаса гӀакъилавги бичӀчӀи бугевги чи тӀокӀав ватуларо.
Гьанжеялдаса хадуб дуца кверщел гьабизе буго дир ракьалда тӀад ва дир халкъги духъ гӀенеккизе буго. ГӀицӀго пачаясулаб даражаялъ дудаса тӀадегӀанавлъун вукӀина дун».
«ГӀенекке, – ян абуна пиргӀавнас Юсупида, – тӀолабго Мисриялъул кверщелчилъун гьавулев вуго дица мун!»
Бахъун, гьес Юсупил килщида ххуна жиндирго мугьру тӀад бикӀараб баргъич. Гьес Юсупида тӀад ретӀана лъолъол куналъ бессараб хирияб ххамил ретӀел ва меседил рахасги бана гьесул гарбида.
Пачалихъалда кӀиабилеб даражаялъул чиясул чолгьокоги чуялги кьуна пиргӀавнас Юсупие. Гьелда рекӀун Юсуп унеб мехалъ, пиргӀавнасул чагӀаз ахӀулаан: «Накабазда чӀа!» – ян. Гьедин пиргӀавнас Юсуп тӀолабго Мисриялъул кверщелчилъун гьавуна.
ПиргӀавнас Юсупида абуна:
«Гьале дир амру – пиргӀавнасул амру. Гьанжеялдаса хадуб, дур изну гьечӀого, Мисриялъул тӀолабго ракьалда лъицаниги, я хӀетӀе, я квер багъаризе гьечӀо».
ПиргӀавнас Юсупида цӀияб цӀар лъуна Цафнат-Панеах абун. Он абураб шагьаралъул кашиш Поти-Ферил яс Асенатги ячана гьесие. Гьедин, Мисриялъул тӀолабго ракьалда тӀибитӀана Юсупил ихтиярчилъи.
Мисриялъул пачаясе, ай пиргӀавнасе хъулухъ гьабизе байбихьараб заманалда Юсупица бан букӀана лъеберго сон. Ва Мисриялъул тӀолабго ракьалъухъ балагьизе сапар бухьана гьес.
Гьарзаяб анкьго соналъ кутакалда гӀемераб тӀорщел бакӀарана Мисриялъул ракьаздаса.
Гьел соназда Мисриялда бакӀарараб тӀорщел Юсупица шагьаразда гьоркьоб бикьана: щибаб шагьаралда пиргӀавнасе нахърател гьабуна гьеб шагьаралда сверухъ ругел ракьаздаса бакӀарараб тӀорщалил.
Ралъдал салигӀан гӀемераб хӀалухъен бакӀарана Юсупица: гьелъул хӀисаб гьабицин тана, гӀемерлъиялъ, гьеб гьабизе кӀолеб хӀал букӀинчӀо.
Гьеб заманалда, жеги ракъи баккилалде, Он шагьаралъул кашиш Поти-Ферил яс Асенатица Юсупие кӀиго вас гьавуна.
«Аллагьас дида кӀоченабуна дир къварилъиги эбел-инсул рукъалъухъ урхъиялъул рухӀиги», – янги абун, тӀоцеве гьавурасда Юсупица Манасс
«Дие гӀазаб-гӀакъуба букӀараб ракьалда хур цӀун бачӀинабуна дие Аллагьас», – инги абун, кӀиабилесда цӀар Юсупица Ефраим
Мисриялъул ракьалда гьарзаяб бачӀиналъул анкьго сон ахиралде щвана.
Ва, Юсупица цебеккунго бицун букӀаралда рекъон, анкьго ракъул сон тӀаде гӀунтӀана. Гьеб ракъи тӀибитӀана киналго улкабазда, амма Мисриялда киса-кибго тӀорщалил нахърател гьабун букӀана.
Мисриялъул халкъалда гьоркьоб ракъи багъаридал, тӀорщел гьарун пиргӀавнасухъе рачӀине лъугьана гӀадамал. Цинги гьес абуна:
«Нуж Юсупихъе а ва гьес абураб гьабе», – ян.
ТӀолабго улкаялда тӀибитӀана ракъи. Юсупица нахърателалъул рукъзал рагьана ва мисриязе тӀорщел бичизе байбихьана (гӀасияб ракъи букӀана Мисриялда).
Киналго ракьаздаса гӀадамал Мисриялде Юсупихъе рачӀунел рукӀана тӀорщел босизе, щайгурелъул тӀолабго дунялалда тӀибитӀана кутакаб ракъи.

Мисриялда тӀорщел бугеблъи лъана Якъубида, ва гьес васазда абуна:
«КидаллъизегӀан нуж цоцахъ ралагьун чӀезе ругел?
Мисриялда тӀорщел бугилан абулеб буго. Нилъго ракъуца хвелалде, гьениреги ун, тӀорщелги босун рачӀа».
Юсупил анцӀавго вацас Мисриялде сапар бухьана, гьениса тӀорщел босизе.
Юсупил тӀул бикьарав вац Буняминин абуни, Якъубица гьезда цадахъ виччачӀо, гьесие щибгӀаги ккезе гурилан хӀинкъун.
ТӀорщел гьарун Мисриялде рачӀарал гӀадамазул руккалилъе ккана ГӀизраилил васалги – тӀолабго Ханааналдаго ракъул гӀазаб рещтӀун букӀиндалха.
Гьел рачӀараб улкаялъул кверщелчилъун Юсуп вукӀана ва гьенире рачӀаралщинал гӀадамазе тӀорщелги гьес бичулеб букӀана. Вацал рачӀана Юсупихъе ва, гӀодоб гьумерги цун, гьесда цере накабазда чӀана.
Бер кӀутӀарабго лъана гьесда гьел, амма гьев чияр чи гӀадин чӀана ва хъачӀго гьикъана:
«Киса рачӀарал чагӀи нуж?» – ин.
«Ханааналдаса рачӀун руго тӀорщел босизе», – ян жаваб кьуна гьез.
(Юсупида вацал лъаниги, гьезда гьев лъачӀо.)
Гьезул рахъалъ жиндаго цере рихьун рукӀарал макьабиги ракӀалде щун, Юсупица абуна:
«Нуж руго балъгоял жасусал! Нижер улкаялъул загӀипал бакӀал ралагьизе рачӀарал чагӀи ратула нуж».
«Гуро, нижер бетӀергьан! – абун жаваб кьуна гьез. – Ниж руго тӀорщел бичун босизе рачӀарал дур лагъзал.
Ниж киналго вацал руго – цо инсул васал, ракӀ бацӀцӀадал гӀадамал руго ниж. Ниж руго дур лагъзал ва жасусаллъунги киданиги рукӀинчӀо».
«Гьереси буго, – ян абуна Юсупица. – Нижер улкаялъул загӀипал бакӀал ралагьизе рачӀун руго нуж!»
Амма гьез абуна:
«Нижер, дур лагъзадерил, анцӀила кӀиго вац вукӀана. Ханааналдаса цо инсул лъимал руго ниж. ГьитӀинав вац инсуда аскӀов тана. Нижер цо вацги цевего тӀагӀана».
«Гьелеха, – ян абуна Юсупица. – Дица абичӀищ нуж жасусал ругилан.
Дица хӀалбихьила нужер. ПиргӀавнасул гӀумруялхӀа, гьитӀинав вац гьаниве вачӀинчӀого, нуж гьаниса нахъе ине гьечӀо.
Нужер цояв витӀе гьесда хадув, хутӀарал гьанир туснахъалда рукӀина. Цинги балагьила нужер гьел харбал ритӀарал ругищали. БитӀараб бицунеб батичӀони, пиргӀавнасул гӀумруялхӀа, нуж жасусал ккола!»
Цинги Юсупица гьел лъабго къоялъ туснахъалъур тӀамуна.
Лъабабилеб къоялъ гьес гьезда абуна:
«Дица абураб гьабуни, нуж чӀаго хутӀила – дун Аллагьасукьа хӀинкъулелъулха!
Нуж ракӀбацӀцӀадал гӀадамал ратани, нужер цояв гьанив туснахъалъув чӀа, хутӀарал нахъе а, нужер ракъун ругел хъизамазе тӀорщелги босун.
Цинги, гьитӀинав вацги вачун, тӀад русса. Нужер гьел рагӀаби ритӀухълъани, нуж чӀаго хутӀила».
Гьел гьедин гьабизе мукӀурлъана.
«Вацасул хӀакъ бецӀулеб буго нилъеда. Нилъеда бихьана досда чӀун букӀараб къо, амма кигӀан дов гьарданиги, нилъ гурхӀичӀо. Гьединлъидалин нилъеда тӀаде гьаб балагь бачӀараб!» – ин абун, кӀалъана гьел цоцазда.
Рувимица тӀаде жубана:
«Дица абичӀищ нужеда гьев васасе квешлъи гьабугеян! Нуж дихъ гӀенеккичӀо. Гьанже нилъеда бецӀулеб буго гьесул бидул хӀакъ!»
Вацазда лъалеб букӀинчӀо жидер хабар Юсупида бичӀчӀулеб букӀин. Юсуп гьелгун кӀалъалев вукӀиндалха таржамачиясул кумекалдалъун.
ДовегӀанги ун, гӀодана Юсуп. Хадув, аскӀове вачӀун, гьелгун кӀалъана. Ва, вацазда гьоркьоса Шимеонги тӀаса вищун, гьезул берда цебе амру гьабуна гьев вухьейилан.
Хадуб, Юсупил буюрухъалдалъун, гьезул къандалъаби тӀорщалил цӀезаруна, щивасул къандалъоялъуб гьесухъа тӀорщалихъ босараб гӀарацги бахчана, нухда хӀажалъулеб квен-тӀехги кьуна.
Гьиралги хӀамузда къан, вацаз рокъоре тӀадруссине сапар бухьана.
Сордо базе чӀараб бакӀалда гьезул цояс, хӀамие кӀалцӀи базе, жиндирго къандалъоялъул кӀал бичана ва къандалъоялъул кӀалалдаго батана жиндирго гӀарац.
«Дир гӀарац лъун буго гьаниб! Гьале гьаниб, дир къандалъоялъуб!» – ин ахӀана гьес.
«Гьаб щиб Аллагьас нилъее гьабулеб бугеб жо?!» – янги абун, ракӀ тӀун араб гӀадин лъугьана гьел гьебмехалъ ва гӀемер хӀинкъиялъ сородана.
Гьеб хӀалалда Ханааналде инсухъе тӀад руссана вацал, ва кинабго жидеего лъугьараб-таралъул хӀакъалъулъ гьесда бицана.
«Доб ракьалъул кверщелчи нижедехун хъачӀго кӀалъана – ниж жасусал ругилан ккана досда.
Нижеца абуна ниж жасусал гурин, ракӀбацӀцӀадал гӀадамал ругин,
нижер анцӀила кӀиго вац вугин – цо инсуе гьарурал. Цо вац тӀагӀанин, цогидав, бищунго гьитӀинав, Ханааналда инсуда аскӀов танин.
Амма доб ракьалъул кверщелчияс абуна: „Гьале гьадин хал гьабила дица нужеца битӀараб бицунеб бугищали. Нужер цо вац гьанив те, хутӀаралин абуни, ракъун ругел хъизамазе тӀорщелги босун, нужерго нухда а.
Цинги бищунго гьитӀинав вацги вачун рачӀа. Гьебмехалда лъала дида нуж жасусал гурел, ракӀбацӀцӀадал гӀадамал рукӀин. Нужер вацги нахъе виччала, дир тӀолабго ракьалда даран-базар гьабизе нужее изнуги кьела“, – ян».
Жидерго къандалъаби чӀехьезе гьел лъугьиндал, щивасул къандалъоялъуб батана гӀарац лъураб киса. Гьеб бихьидал, эменги васалги кутакалда хӀинкъана.
«Цоцада хадур дихъа лъимал рахъулел руго нужеца, – ян абуна гьезул эмен Якъубица. – Юсуп тӀокӀав гьечӀо, гьанже Шимеонги гьечӀо. Буняминги вачинехъин вуго. Кинабго дида данде багъана гьанже!»
Гьебмехалъ Рувимица инсуда абуна:
«Буняминги вачун дун тӀадвуссун вачӀинчӀони, дир кӀиго вас чӀвазе кьела дица. Дида божилъи гьабун витӀе – дица гьев духъе тӀадвуссун вачина».
Амма Якъубица абуна:
«Дир вас нужеда цадахъ виччаларо дица. Гьесул тӀул бикьарав вац хвана. Бунямин цохӀо хутӀун вуго дие. Нухда гьесие къварилъи ккани щиб гьабилеб? Нужер гӀайибалдалъун дун, бетӀер хъахӀлъарав херав, гьесда хадуб бухӀараб ракӀалъ барзахалде ккеларищ!»

Амма ракъул кутак жеги цӀикӀкӀана ракьалда.
Мисриялдаса бачӀараб тӀорщел лъугӀараб мехалъ, инсуца васазда абуна:
«Нахъеги доре ун, цодагьабги тӀорщел босун рачӀа», – ян.
Амма Ягьудаца абуна:
«Дов чияс нижеда цӀакъ кьварун лъазабуна, гьитӀинав вац цадахъ вачинчӀого жинда рихьулеб бакӀалде раккугейилан.
Дуца гьев нижеда цадахъ виччани, дуе тӀорщел босизе ина ниж.
Дуца гьев виччачӀони, гьенире иналъул пайда гьечӀо, вац вачинчӀого жинда рихьулеб бакӀалде раккугейилан лъазабун бугелъулха дов чияс».
«Щайха нужеца гьаб балагь диде бачӀинабураб?! – ин абуна ГӀизраилица. – Нужер цоги вац вугилан щай бицараб?»
Гьез жаваб кьуна:
«Кинабго цӀехедалха дос: нижерго хӀакъалъулъги нижер гӀагарлъиялъул хӀакъалъулъги. Эмен чӀаго вугищилан гьикъана, нижер цогиги вацал ругищилан цӀехана. Гьес цӀехедалин нижеца гьеб бицараб. Лъидаха лъалеб букӀараб гьитӀинав вацги вачун жиндихъе рачӀайилан гьес амру гьабулеблъи?»
Цинги Ягьудаца жиндирго эмен ГӀизраилида абуна:
«Виччай гьев нижеда цадахъ, ниж хехго нухда ине ва нижги, мунги, нижер лъималги ракъуца хвечӀого рукӀине.
БетӀер къотӀизе кьела дица гьев тӀад вуссинчӀони. Дица дидаго тӀаде босила гьелъул гӀайиб: дуда аскӀове гьев тӀадвуссун вачине бажаричӀони, хвезегӀан дуда цеве гӀайибиявлъунги хутӀила дун.
Гьадин нилъецаго квалквалал гьаричӀелани, некӀого кӀицӀулниги дореги щун тӀадруссинаан!»
Гьебмехалъ ГӀизраилица абуна:
«Гьедин хъван батани, щибха гьабилеб! Нужеца гьадин гьабе: гьаб нилъер ракьалъул нигӀматаздасан сайгъатал росе досие – бальзамги, гьоцӀоги, ладанги, махӀгьуинал пицӀалги, фисташкабиги, миндальги.
КӀиго нухалъ цӀикӀкӀун гӀарацги босе цадахъ – доб нужер къандалъабазухъ лъун батарабги нахъ буссинабизе. Доба дозул гъалатӀ ккун буго, дир хӀисабалда.
Буняминги цадахъ ваче ва нахъеги а дов чиясухъе.
ХӀалкӀолев Аллагьас дов нужеда гурхӀизавеги, дова тарав вацги Буняминги дос нахъе риччазе! Дунин абуни, лъималаздаса махӀрумлъизе хъван батани, махӀрумлъун вукӀинаха!»
Вацаз сайгъатал къачӀана, цебе букӀаралдасаги кӀиго нухалъ цӀикӀкӀун гӀарацги босана цадахъ. Цинги, Мисриялде рачӀун, Юсупида цере чӀана – гьаб нухалда Буняминги вукӀана цадахъ.
Гьезда цадахъ Бунямин вихьараб мехалда, Юсупица жиндирго рукъ-къаялъул бетӀерав хъулухъчиясда абуна:
«Гьал чагӀи дихъе рокъоре раче. Цо жоги хъун, квен гьабе: жакъа къалъуда гьез диргун квен гӀахьал гьабизе буго».
Юсупил буюрухъ тӀубазабун, хъулухъчияс вацал гьесул бакӀалде рачана.
Амма гьенире унаго, нухда хӀинкъи рекӀелъе ккун, вацал цоцада гаргадизе лъугьана:
«Доб мехалда нилъер къандалъабазухъ лъун батараб гӀарац сабаблъун рачунел ратила нилъ доре. ТӀаде кӀанцӀун, доз нилъ кквела ва лагъзаллъун гьанир чӀезарила, нилъер хӀамулги рахъила!»
Юсупил минаялъул рагьдухъе щвараб мехалда, хъулухъчиясда аскӀорегӀанги рилълъун, гьез абуна:
«БетӀерчӀахъад, цо кӀалъазе изну кье! Цереги цо нухалъ гьанире тӀорщел босизе рачӀун рукӀана ниж.
Нахъруссун унаго, сордо базе рещтӀараб бакӀалда, нижерго къандалъабазул кӀал бичана нижеца. Нижер щивасда къандалъабазул кӀалалдаго, тӀаса камичӀого, батана жинди-жиндир гӀарац. Нижеца гьеб нахъбуссун гьанибе босун буго.
ЦӀияб тӀорщалихъ кьезе тӀадеги гӀарацги босун буго. Доб мехалда нижер къандалъабазухъ гьеб гӀарац лъица лъурабалиги лъаларо нижеда».
«Нужеда ургъел ккоге, нуж хӀинкъизе бакӀ гьечӀо, – ян абуна гьезда хъулухъчияс. – Нужер Аллагьас – нужер инсул Аллагьас – балъго лъун батила гьеб гьениб. Доб мехалда нужеца кьураб гӀарац дихъе тӀаса камичӀого щвана!»
Цинги гьес гьазда аскӀове Шимеон вачун вачӀана.
Гьел киналго цадахъ гьес Юсупил рокъоре рачана, гьезул хӀатӀал чуризе лъимги кьуна, хӀамузе кӀалцӀиги бана.
Вацаз жидерго сайгъатал цере рахъана, ва къалъул гӀужалда Юсупида дандчӀвазе хӀадурлъана гьел: гьазда абун букӀана дора къаде кваназе ругин нужилан.
Юсуп рокъове вачӀараб мехалда, гьаз гьесие сайгъатал кьуна ва, гӀодоб гьумерги цузабун, гьесда цебе сужда гьабуна.
Цинги гьезулгун салам-каламги гьабун, Юсупица гьикъана:
«Нужеца дида бицун букӀарав, нужер херав эмен кин вугев? Гьев жеги сах-саламат вугищ?» – ан.
Гьесие бетӀерги къулун, вацаз абуна:
«Дур лагъ, нижер эмен, сах-саламат вуго», – ян.
Гьебмехалда жиндирго тӀул бикьарав вац Бунямин вихьана Юсупида, ва гьес абуна:
«Гьавищ дов нужер гьитӀинав вац? Аллагьасул цӀоб лъеги дуда, дир вас!» – ин.
Вацасдехун рекӀелъ гьулчараб хӀеренлъи-недегьлъиялъул карачелалъ, Юсупил гӀодизе бачӀана. Хехго цояб рокъовеги лъугьун, гӀодана гьев.
Цинги беркӀалги чурун, нахъеги гьалбадерида аскӀове вилълъана Юсуп ва, яхӀ гьабун, квен босейилан буюрана.
Юсупие батӀаго, гьалбадерие батӀаго, мисриязе батӀаго лъуна квен (мисриязул диналда рекъон, жугьутӀазда цадахъ кваназе гьезие гьукъараб букӀана).
КӀудиясдаса гьитӀинасде щвезегӀан иргадал Юсупида цере гӀодор чӀезаруна вацал. ХӀикмалъун цоцахъ ралагьана гьел.
Жиндирго тепсиялдаса квен битӀун бачӀунеб букӀана гьазие Юсупица, ва Буняминие кьолеб бутӀа цогидазулалдаса щуго нухалъ цӀикӀкӀараб букӀана. Гьедин Юсупида цадахъ гӀорцӀизегӀан квана-гьекъана гьел.

Юсупица жиндирго хъулухъчиясе буюрухъ кьуна:
«Гьал чагӀазул къандалъаби ругӀун цӀезаре, баччизе кӀолебгӀан тӀорщелги бан. Щивасул къандалъоялъуб лъе гьес кьураб гӀарацги.
Бищун гьитӀинасул къандалъоялъуб гӀарцуда цадахъ дир гӀарцул щурунги лъе».
Юсупица абухъе гьабуна хъулухъчияс.
ХъахӀлъи барабго, хӀамулги рачун, гьалбал нухда лъуна.
Амма вацал шагьаралдаса рикӀкӀалъилелдего, Юсупица хъулухъчиясда абуна:
«Хехго дозда хадув а! Ва дозда абе: „ЛъикӀлъиялъухъ квешлъи щай нужеца гьабураб?
Дир бетӀергьанас чагъир гьекъолеб, гьединго балъголъи тӀатинабулеб ва букӀинесеб лъазабулеб щурун гурищ гьеб? КӀудияб квешлъи гьабун буго нужеца!“ – ян».
Гьезда хадув гӀунтӀидал, хъулухъчияс жинда тӀадкъараб гьабун, гьезда гьел рагӀаби абуна.
Вацаз жаваб кьуна:
«Щай, нижер бетӀергьан, дуца гьедин абулеб? Аллагьас цӀунаги дур лагъзал гьединаб жо гьабиялдаса!
Цебесеб нухалъ нижер къандалъабазухъ батараб гӀарацгицин нижеца Ханааналдаса тӀад буссинабураб мехалъ, дур бетӀергьанасул рокъоса гӀарац яги месед кин нижеца бикъулеб?
Нижер цонигиясухъ бикъараб жо батани, биччанте гьевги чӀвазе ва ниж киналгоги нижер бетӀергьанасул лагъзаллъун хутӀизе».
«Нужеца абухъе букӀине биччанте, – ян абуна хъулухъчияс, – амма лагълъун хутӀила бикъараб жиндихъ батарав чи, цогидал риччан тела».
Вацаз хехлъи гьабун хӀамуздаса гьирал рахъана ва къандалъабазул кӀалал ричана.
Хъулухъчияс киназдаго иргадал чӀухь бана, – кӀудиясдаса бахъараб гьитӀинасде щвезегӀан. Щурун Буняминихъ батана.
Цинги чара бухӀарал вацаз жидеда тӀад букӀараб ретӀел бихъ-бихъун бана ва, цӀидасан хӀамузда гьиралги къан, гьел шагьаралде тӀад руссана.
Ягьудаги вацалги тӀаде щвараб мехалъ, Юсуп жеги рокъов вукӀана, ва гьал гьесда цере накабазда чӀана.
Юсупица гьезда абуна:
«КингӀаги кӀвараб нужеда гьеб иш гьабизе? Унго, нужеда лъаларебищ дун гӀадинал чагӀазул балъголъи тӀатинабизе гьунар букӀунеблъи?»
«Дуда, нижер бетӀергьанасда, абизе жо щибха нижер букӀинеб? – абун кӀалъана Ягьуда. – Щиб бицун нижго ритӀухъ гьарилел? Аллагьас тӀатинабуна нижер гӀайиб-хатӀа. Гьанжеялдаса нахъе ниж рукӀине руго нижер бетӀергьанасул лагъзаллъун: щурун кодоб батаравги ва цогидал киналгоги».
Юсупица абуна: «Аллагьас цӀунаги дун гьединаб иш гьабиялдаса! Щурун бикъарав чи вукӀина дир лагълъун, цогидал сах-саламатго инсуда аскӀоре ине бегьула».
Юсупида аскӀовегӀанги къан, Ягьудаца абуна:
«Я дир бетӀергьан! Дие, дурго лагъасе, изну кье дудехун кӀалъазе. Дурго лагъасда ццин бахъунге, дир бетӀергьан. Мун пиргӀавнасда ващадав чи вугелъул!
Дир бетӀергьан, дуца гьикъана нижеда, дурго лагъзадерида, нижер эмен вугищилан ва нижер цоги вацал ругищилан.
Нижеца дуе, нижер бетӀергьанасе, жаваб кьуна нижер херав эмен вугин ва цоги бищунго гьитӀинав вацги вугин. Инсуе харадуниб гьабураб лъимер ккола гьев. Гьезул эбелалъ гьаруразул цохӀо гьев хутӀана чӀаго, гьесул вац хвана. Инсуе гьев цӀакъ хирияв вуго.
Цинги дуца нижее, дур лагъзадерие, амру гьабуна гьев гьаниве вихьизе вачейилан.
Нижеца дуда, нижер бетӀергьанасда, абуна гьес эмен рехун тезе бегьуларилан, гьесдаса ватӀалъи инсуда хӀехьезе кӀоларилан.
Амма дуца нижеда, дур лагъзадерида, абуна гьитӀинав вацги цадахъ вачун гурони, ниж тӀокӀалъ мун вихьулеб бакӀалде раккугеян.
Ниж нижерго инсухъе, дур лагъасухъе, тӀадруссараб мехалда, нижеца гьесда бицана дуца, нижер бетӀергьанас, абурабщинаб.
Цинги цодагьабги тӀорщел босизе айилан инсуца амру гьабураб мехалда,
нижеца абуна гьитӀинав вац цадахъ гьечӀого инарилан; гьев цадахъ гьечӀого мун вихьулеб бакӀалде раккизе нижее изну гьечӀилан.
Гьебмехалда нижер инсуца, дур лагъас, нижеда гьадин абуна: „Нужеда лъала дир лъадуца дие кӀиго вас гьавуравлъи.
Цояв тӀагӀана. Жанаваралъ чӀван, тӀу-тӀун ван ватилаха – тӀокӀав дида вихьичӀо гьев.
Гьанже нужеца кӀиабилевги вачун унев вуго. Гьесиеги къварилъи ккани щиб гьабилеб? Гьаб дир хъахӀаб бетӀералде балагьги рещтӀинабун, барзахалде тӀовитӀила нужеца дун!“ – ин.
Гьединлъидал, дида кӀвелищ инсухъе, дур лагъасухъе, гьедигӀан досие хирияв васги вачинчӀого тӀадвуссине?
Вас нижеда цадахъ гьечӀевлъи бихьараб лахӀзаталъго эмен хвела. Ва дур лагъзал ниж сабаблъун кӀудияб рухӀалилъ барзахалде ина гьев.
Дица, дур лагъас, инсуе щулияб рагӀи кьуна вац тӀадвуссун вачинилан, нагагь вачинчӀони, хвезегӀан инсуда цебе гӀайибги дида тӀад букӀинилан.
Гьанже дур лагъ дун чӀезаве гьанив гьесул бакӀалда! Гьевин абуни, вацазда цадахъ тӀадвуссине виччанте.
Кинха дун гьевги вачинчӀого инсухъе тӀадвуссинев ва гьединаб балагьалъ эмен чӀвани, гьеб кин хӀехьелеб?!»

Юсупида тӀокӀалъ яхӀ гьабун бажарулеб букӀинчӀо, гьединлъидал:
«Киналго къватӀире а!» – ян буюрана Юсупица жиндирго чагӀазе.
Вацалгун живго цохӀо хутӀараб мехалъ, гьес гьезда бицана живго щив кколевали,
ва биччан гьаракьгун гӀодана Юсуп. Гьесул гӀоди рагӀана мисрияздаги ва пиргӀавнасул кӀалгӀаялъул агьлуялдаги.
«Дун Юсуп вуго, – ян абуна гьес вацазда. – Унго, дир эмен чӀаго вугевищ?»
Амма, гьеб рагӀидал, гӀунун, цӀорон хутӀун, рагӀи абизе кӀолеб хӀалалда рукӀинчӀо вацал.
«АскӀорегӀан рачӀа», – ян абуна Юсупица. Цинги вацал гьесда аскӀорегӀан рилълъана.
«Гьале дун, Юсуп, нужеца Мисриялде вичарав нужер вац, – ин абуна гьезда Юсупица.
– Амма гьеб сабаблъун гьанже нужеего гӀазаб кьоге, нужедаго гӀайибги чӀваге. Аллагьаслъидал дун гьаниве витӀарав нужер гӀумру хвасар гьабизе.
Гьале кӀиябго лъагӀел ана ракъи бачӀаралдаса. Жеги щугоги соналъ я рекьи, я лъилъи букӀине гьечӀо.
Аллагьас нужедаса цеве дун гьаниве витӀана, ракьалдаса нужер наслу тӀагӀинчӀого букӀине ва кӀудияб тархъанлъиялдалъун нужер гӀумру хвасарлъизе.
Нужеца гурев, Аллагьасин дун гьаниве витӀарав ва пиргӀавнасул эменлъунги, гьесул бугебщиналда тӀад бетӀергьанлъунги, Мисриялъул тӀолабго ракьалда кверщелчилъунги гьавурав.
Гьанже хехго инсухъе тӀадрусса ва гьесда бице гьадин абунин Юсупица: „Аллагьас дун тӀолабго Мисриялъул кверщелчилъун гьавуна. КӀванагӀан хехго дихъе вачӀа!
Лъималгун ва лъималазул лъималгун, кинабго гӀи-боцӀигун ва буголъигун цадахъ мун чӀела дида гӀагарлъухъ Гошеналъул ракьалда.
Гьениб дур тӀалаб гьабила дица – мунги, дур тӀолабго хъизан-къайги, дур гӀи-боцӀиги язихълъичӀого букӀине. Жеги щуго соналъ ракъи букӀине бугелъулха“.
Гьале, нужеда ва дир вац Буняминида бихьулеб буго нужеда кӀалъалев чи дун – Юсуп вукӀин.
Инсуда бице Мисриялда дир бугеб кӀудияб адаб-хӀурматалъулги, нужеда бихьарабщиналъулги. Эмен хехго гьаниве ваче!»
Ва жиндирго вац Буняминида къвалги бан, гӀодана Юсуп; гьесда къвалги бан, Буняминги гӀодана.
Гьединго цогидал вацаздаги къвалалги ран гӀодана Юсуп. Гьебмехалъ гьелги ригьа-ричун Юсупгун хабаралде журана.
Юсупихъе вацал рачӀун ругилан хабар щвана пиргӀавнасул кӀалгӀаялдеги. ПиргӀавнги гьесул цересел гӀадамалги гьеб хабаралдаса рохана,
ва пиргӀавнас Юсупида абуна:
«Вацазда абе хӀамузда гьиралги къан, Ханааналде тӀадруссайилан,
гьениса эменги хъизамалги гьанире рачине. Мисриялъул бищунго лъикӀабщинаб кьела дица гьезие; биччанте гьез гьаб нилъер улкаялъул гьарзалъиялдаса лазат босизе!
Гьезда абе лъималги руччабиги рекӀине Мисриялдаса чуялгун чолгьакал рачейилан ва, эменги цадахъ вачун, гьанире нахъ руссайилан.
Гьениб хутӀараб жидерго мал-мулкалъул ургъел гьабизе ккеларо гьез: Мисриялда бугелдаса лъикӀаб тӀаса бищун кьела гьезие!»
Гьедин гьабизеги гьабуна ГӀизраилил васаз. ПиргӀавнас амру гьабураб къагӀидаялда, чуялгун чолгьакалги кьуна гьезие Юсупица, нухда квенги лъуна,
гьезул щивасе цӀияб ретӀелги кьуна. Буняминиейин абуни, гьес гӀарцул лъабнусго шекелги кьуна, щуго цӀияб ретӀелги кьуна.
Гьединго инсуе гьес ритӀана: анцӀго бихьинхӀамида къарал Мисриялъул ракьалъул бечелъиялдасан хири-хириял сайгъатал ва анцӀго цӀухӀамида къараб тӀорщел, чед ва цогидабги нухда кваназе жо.
«Нухда квешал пикраби ботӀролъе риччаге
Гьедин гьел Мисриялдаса къватӀире рахъана ва Ханааналде инсухъе тӀадруссана.
«Юсуп чӀаго вуго ва гьесда кодоб буго кинабго Мисриялъул ракь», – ин гьез абураб мехалъ, Якъубил ракӀ чӀун хутӀанилан ккана. Гьелда божизе кӀоларого вукӀана эмен.
Амма васаз гьесда щвалде щун бицана Юсупица абурабщинаб, ва гьесда жиндирго беразда бихьана жив вачине Юсупица ритӀун рачӀарал чолгьакалги чуялги. Гьебмехалъ гьезул эмен Якъуб рухӀ-хӀал бачӀун лъугьана.
«ТӀокӀалъги щибха дие къваригӀараб! – ин абуна ГӀизраилица (Якъубица). – Дир вас Юсуп чӀаго вуго! Гьанже дунго хвелалде цеве гьев вихьизе ина!»

ГӀизраил, кинабго жиндирго буголъиги данде бакӀарун, нухда вахъана. Беэр-Шеваялде щвараб мехалда, жиндирго эмен ИсхӀакъица иман лъурав Аллагьасе къурбанал гьаруна ГӀизраилица.
Ва гьениб, къаси макьилъ илгьам лъугьун, Аллагьас гьесде ахӀана:
«Якъуб, Якъуб!» – ин.
«Гьале дун», – илан жаваб кьуна ГӀизраилица.
Аллагьас абуна:
«Дун вуго Аллагь, дур инсуца иман лъурав Аллагь. Щибго хӀинкъичӀого, Мисриялде а. Доба Дица дудасан лъугьинабила кӀудияб халкъ.
Дица кумек гьабила дуе Мисриялде бухьараб дур сапаралда, ва хадуб Дица бачина дур наслу добаса къватӀибеги. Юсупица жиндирго квералъ къанщизарила дур берал».
Цинги, Беэр-Шеваги тун, Якъуб сапаралъ вахъана.
ПиргӀавнас кьурал чолгьаказда тӀад рекӀинарун рукӀана ГӀизраилил васаз эменги, лъималги, руччабиги.
Цере къотӀун унел гӀи-боцӀул рехъабиги рукӀана, ва Ханааналда данде гьабураб жидерго буголъиги букӀана гьез цадахъ босун унеб. Гьедин, жиндирго тӀолабго наслугун цадахъ, Якъубица Мисриялде гьижра гьабуна:
лъималгун, лъималазул лъималгун, жиндирго тӀолабго агьлу бачана гьес Мисриялде.
Гьале Мисриялде гьижра гьабурал ГӀизраилил васазул цӀарал.
Якъубие тӀоцеве гьавурав Рувим.
Рувимил васал: Енох, Палу, ХӀецрон ва Карми.
Шимеонил васал:
Емуэл, Ямин, Огьад, Яхин, Цохар ва ханааниязулалъ гьавурав вас Шаул.
Левийил васал:
Гершон, Кехат ва Мерари.
Ягьудал васал:
Эр, Онан, Шела, Парец ва ЗерахӀ. Эрги Онанги хвана Ханааналда. Парецие гьаруна ХӀецронги Хамулги.
Иссахарил васал:
Тола, Пува, Йов ва Шимрон.
Зевулунил васал:
Серед, Элон ва Яхлиэл.
Рувимги, Шимеонги, Левийги, Ягьудаги, Иссахарги, Зевулунги, гьезул яц Динаги ккола Якъубие Леяца Паддан-Арамалда гьарурал лъимал. Кинавниги, васалги ясалги рикӀкӀун, гьезул лъебералда лъабго чи вукӀана.
Гадил васал:
Цефон, Хагги, Шуни, Эцбон, Эри, Ароди, Ариэли.
Ашерил васал:
Имнагь, Йишвагь, Йишви ва Бериагь. Гьезул яц – СерахӀ. Бериагьил васал: Хевер ва Малкиэл.
Гьеб буго Лаваница жиндирго яс Леяе гъаравашлъун кьун йикӀарай Зилпадасан Якъубие лъугьараб наслу – анцӀила анлъго чи.
Якъубие Рахелица гьарурал васал:
Юсупги Буняминги.
Он абураб шагьаралъул кашиш Поти-Ферил яс Асенатица Мисриялда Юсупие гьаруна Манассги Ефраимги.
Буняминил васал:
Бела, Бехер, Ашбел, Гера, Нааман, Эхи, Рош, Мупим, Хупим ва Ард.
Гьеб буго Рахелидасан Якъубие лъугьараб наслу – анцӀила ункъго чи.
Данил вас: Хушим.
Нафталил васал: Яхцеэл, Гуни, Ецер ва Шилем.
Гьеб буго Лаваница жиндирго яс Рахелие гъаравашлъун кьун йикӀарай Билгьадасан Якъубие лъугьараб наслу – анкьго чи.
Якъубида цадахъ Мисриялде рачӀана, нусал рикӀкӀинчӀого, гьесул наслуялъул лъабкъоялда анлъго чи.
Мисриялда Юсупиеги гьарун рукӀана кӀигоял. Гьелги рикӀкӀун, Мисриялде гочараб Якъубил наслуялъул кинавниги вукӀана лъабкъоялда анцӀго чи.
Якъубица Ягьуда Юсупихъе цеве витӀана, Гошеналде нух лъазабизе. Гьел Гошеналде щваралго,
чолгьаказда чуялги ран, Юсупги гӀедегӀана Гошеналде жиндирго эмен ГӀизраилида дандчӀвазе. Эмен вихьидал, гьесда къвалги бан, гӀемераб мехалъ гӀодана гьев.
Цинги ГӀизраилица Юсупида абуна:
– Гьанже, мун чӀаго дир беразда вихьараб мехалъ, хваниги ургъел гьечӀо дие, – ян.
Юсупица жиндирго киналго вацаздаги ва тӀолабго инсул хъизан-агьлуялдаги абуна:
«Дун пиргӀавнасухъе инехъин вуго, дихъе Ханааналдаса вацалги кинабго дир инсул хъизан-агьлуги бачӀун бугин абизе –
гьел гӀухьби ругин, гӀи хьихьулин гьез, гӀи-боцӀиги кинабго жидерго буголъиги цадахъ бачӀун бугин гьезин абизе.
ПиргӀавнас жиндихъего ахӀараб мехалда, нужеда гьикъани сундуе махщел бугебилан,
нужеца гьадин абе: „Ниж, дур лагъзал, нижерго умумул гӀадин, гьитӀинаб къоялдаса нахъего гӀухьби руго“. Гьебмехалда гьесги нуж Гошеналъул ракьалда тела: рихараб жолъун рикӀкӀунелъулха мисрияз гӀиявехьлъи».

ПиргӀавнасухъе вилълъун, Юсупица гьесда абуна:
«Дир эменги вацалги Ханааналдаса рачӀун руго гӀи-боцӀигун ва жидерго буголъигун. Гьанже гьел Гошеналъул ракьалде щун руго».
Юсупица вацазул щугоявги вачана пиргӀавнасухъе.
ПиргӀавнас гьикъана нужер махщел-пиша щибилан. Гьезги жаваб кьуна:
«Нижеца, дур лагъзадерица, нижер умумузго гӀадин, гӀи хьихьула», – ян.
Цоги гьез абуна:
«Ниж гьаб ракьалде рачӀун руго апарагзаби хӀисабалда. Нижее, дур лагъзадерие, гӀи хьихьизе бакӀ гьечӀого буго, щайгурелъул Ханааналда кӀудияб ракъи бугелъул. Гьединлъидал, гьарула дуда, изну кье нижее, дур лагъзадерие, Гошеналъул ракьалда чӀезе».
ПиргӀавнас Юсупида абуна:
«Дур эменги вацалги рачӀун ругелъул духъе,
гьаб улка-ракьалъул бищунго лъикӀал бакӀал кье гьезие: тӀолабго Мисриялъул улка дур ихтияралда буго. Риччанте гьел Гошеналъул ракьалда чӀезе. Гьезда гьоркьор махщел бугел чагӀи ратани, дир рехъабазул тӀалаб гьабизеги тӀадкъай гьезда».
Юсупица пиргӀавнасда цеве вачана жиндирго эмен Якъуб – гьес пиргӀавнасе баракаталъул дугӀа гьабуна.
Цинги гьес Якъубида гьикъана:
«Дуца чан сон бараб?» – ин.
«Нусиялда лъеберго соналъул сапар гьабуна дица гьаб дунялалъул рокъоб, – ин жаваб кьуна Якъубица. – Дир гӀумруялъул сонал дагьал ва захӀматал рукӀана! Дир умумузул гӀумруялъул соназде рахунаро гьел».
Ахиралдаги пиргӀавнасе баракатги гьарун, Якъуб гьесда аскӀоса нахъе вилълъана.
ПиргӀавнасул амруялда рекъон, Юсупица эменги вацалги рачана Мисриялъул бищунго лъикӀаб ракьалде – Раамсес вилаяталде, ва гьенир гьезие ракьалги кьуна.
Юсупица инсуеги, вацазеги, инсул тӀолабго зурияталъеги квен-тӀехги чӀезабуна – жиб-жиб хъизамалъе, гьезул чан чи вугевали хӀисабалдеги босун.
Ахирги бачӀана кибниги бугӀа-ролъ хутӀичӀеб заман – гьедигӀанги кутакаб ракъи букӀана дунялалда. Мисриги Ханаанги тӀуран язихълъана гьел ракъул соназ.
ГӀадамазе тӀорщел бичун, Юсупица пиргӀавнасул хазинаялде бакӀарана Мисриялъул ракьалдаги Ханааналъул ракьалдаги букӀанщинаб гӀарац.
Я Мисриялда, я Ханааналда тӀокӀаб гӀарац хутӀичӀеб мехалда, Юсупихъеги рачӀун, киналго мисрияз абуна:
«Гьарула нижее тӀорщел кьеян, гурони дур берда цере ракъуца хвезехъин руго ниж, тӀокӀалъ гӀарацги хутӀичӀо нижехъ».
«ГӀарац лъугӀараб батани, – ян абуна Юсупица, – нужерго боцӀиги бачун рачӀа, боцӀухъ хисун кьела бугӀа-ролъ».
Цинги гьез жидерго гӀи-боцӀи бачун бачӀана, ва Юсупица байбихьана гӀи-боцӀухъ хисун гӀадамазе бугӀа-ролъ кьезе: чуязухъ, гӀияхъ, цӀцӀаназухъ, гӀачиязухъ ва хӀамузухъ. ПалхӀасил, гьеб соналъ гьес гьезие тӀорщел кьуна гӀи-боцӀухъ хисун.
Гьелда хадусеб соналъ нахъеги рачӀана гьел Юсупихъе ва гьез абуна:
«Я нижер бетӀергьан, битӀахъе бицани, нижер гӀарацги лъугӀана, нижер боцӀиги духъ буго гьанже. Нижгоги чӀорогоял хурзалги гурони, дуе, нижер бетӀергьанасе, кьезе тӀокӀаб щибниги хутӀичӀо.
Дур берда цере хвезе тезе бегьилищха нижги нижер ракьалги! Дуца кванихъ ричун росе нижги нижер хурзалги. Нижерго хурзалгун цадахъ пиргӀавнасул лагъзаллъун рукӀинго лъикӀ нижее. Нижее хуриб бекьизе хьон кье, нижги чӀаго хутӀизе, хурзалги гӀалахалде сверичӀого рукӀине».
Гьедин Юсупица пиргӀавнасе росана Мисриялъул тӀолалго хурзал. Мисрияз цо хутӀичӀого жидерго хурзал ричана гьесие – гьедигӀанги кутакаб букӀана ракъи. Киналго хурзал пиргӀавнасул мулклъун лъугьана.
Гьедин улкаялъул цо рагӀалдаса цогидаб рагӀалде щвезегӀан киналго мисриял пиргӀавнасул лагъзаллъун лъугьинаруна Юсупица.
ГӀицӀго кашишзабазул хурзал ричун росичӀо Юсупица, щайгурелъул кашишзабазе пиргӀавнасдасан напакъа чӀезабун букӀана – гьелъ хьихьулаан гьел. Гьединлъидал гьез жидерго хурзал ричизе ккечӀо.
Юсупица мисриязда абуна:
«Гьанже дица нужги нужер хурзалги пиргӀавнасе ричун росараб мехалда, босе нужеего хьодуе бугӀа-ролъ ва хурзал рекье.
Гьанжеялдаса хадуб хуриса бачӀаралъул щуго бутӀа гьабун цо бутӀа пиргӀавнасе кьезе ккола нужеца, хутӀараб ункъго бутӀа те хьодуе ва нужееги, рокъосезеги, лъималазеги квание».
«Дуца хвасар гьабуна нижер гӀумру! – ян абуна мисрияз. – Мун нижеда гурхӀана, нижер бетӀергьан. Гьанжеялдаса нахъе ниж пиргӀавнасул лагъзал руго».
Юсупица доб мехалда Мисриялда чӀезабураб къанун гьабсагӀатги къуваталда буго: хуриса бачӀаралъул щуйил бутӀа пиргӀавнасе кьола. ГӀицӀго кашишазул хурзабазул бетӀергьанлъун вахъинчӀо пиргӀавн.
ГӀизраилал Мисриялда чӀана, ва Гошеналъул ракьал гьезие кьуна. Гьенир гьезие гӀемерал лъимал гьаруна ва халкъги цӀикӀкӀана.
АнцӀила анкьго сон бана Якъубица Мисриялда, кинабниги гьес бана нусиялда кӀикъоялда анкьго сон.
Хвезе заман гӀагарлъидал, Юсупги аскӀове ахӀун, гьес абуна:
«Я дир вас, дуца дир хӀурмат гьабулеб батани, дида тӀад кверги лъун гьеде, дуца дир мурад тӀубазабилин ва дун Мисриялда вукъиларин.
Дир рухӀ нилъерго умумузухъе араб мехалда, Мисриялда тоге дун, умумузул хабалалъ вукъизе, дове восе».
«Дуца абухъе гьабила дица», – ян жаваб кьуна Юсупица.
«Гьеде дида цеве», – ян абуна Якъубица.
Юсуп гьедана ва бусада вегун вукӀарав Якъубицаги, къандалъоялда тӀаде бетӀерги къулизабун, сужда гьабуна.

Цо заманалдасан эмен унтун вугин хабар бачӀана Юсупихъе. Гьебмехалъ цадахъ жиндирго васал Манассги Ефраимги рачун, инсухъе вилълъана Юсуп.
«Дур вас Юсуп вачӀун вуго духъе», – ян абулеб рагӀараб мехалъ, чорхол рухӀ-жанги бакӀарун, Якъуб бусада гӀодов чӀана.
Цинги гьес Юсупида абуна:
«Цебего Лузалда, Ханааналъул ракьалда, ХӀалкӀолев Аллагь
Гьес абуна: „Дица дур наслу цӀикӀкӀинабила, лъимал гӀемерал кьела, ва дудасан халкъазул тӀубараб читӀир лъугьинабила. Гьаб ракьги абадиялъего дур наслабазе кьела“, – ян.
Гьале, жакъа дица дирго васаллъун гьарулел руго, дун гьаниве вачӀиналдего Мисриялда дуе гьарурал, дур васал. Рувимги Шимеонги гӀадин, Ефраимги Манассги дир васаллъун рукӀина.
Хадур гьарурал васал дур рукӀина, амма жиндирго кӀудиял вацазул наслабазда гьоркьоре рачина ва гьезул бутӀаялдаса ирсги букӀина гьезие.
Падданалдаса тӀадвуссун вачӀунаго, Ханааналда, Эфратаялда гӀагарлъухъ нухда хвана дир Рахел. Доя, Эфратаялде (Бет-Лехемалде) унеб нухда юкъана дица гьей».
Цинги Юсупил лъималазда бер чӀвана ГӀизраилил ва гьес гьикъана:
«Гьал щал?» – абун.
«Гьал руго гьанир Мисриялда Аллагьас дие кьурал дир васал», – абун жаваб кьуна Юсупица.
«Гьанире дида аскӀорегӀан раче гьел, дица гьезие дугӀа гьабизе», – ян абуна Якъубица.
Херлъиялъ берзул канлъи сун букӀана ГӀизраилил – цӀакъго мукъсанго гурони щибго бихьулароан. Юсупица лъимал гьесда аскӀорегӀан рачана. ГӀизраилица гьезда убачал гьаруна, каранде къана,
цинги Юсупида абуна:
«Мун вихьилиланцин хьул букӀинчӀо дир, гьале Аллагьас дур лъималгицин рихьизаруна».
Юсупица лъимал инсул накабаздаса нахъе рачана ва гӀодоб бетӀер цузегӀан инсуе сужда гьабуна.
Жиндирго кваранаб рахъалда (ГӀизраилил квегӀаб рахъалда) Ефраим чӀезавуна гьес, квегӀаб рахъалда (ГӀизраилил кваранаб рахъалда) Манасс чӀезавуна, ва гьел ГӀизраилида аскӀорегӀан рачана.
Амма ГӀизраилица, кваранаб квер цебе битӀун, гьеб Ефраимил – гьитӀинасул бетӀералда лъуна, квегӀаб квер гьес Манассил – кӀудиясул бетӀералда лъуна. Гьедин хъанчил сураталда лъуна гьес кверал лъималазул бутӀрузда.
Цинги Юсупиеги гьесул лъималазеги баракаталъул дугӀа гьабуна Якъубица:
«Дир умумул Ибрагьимицаги ИсхӀакъицаги Жиндир нух ккурав Аллагь!
Гьавураб къоялдаса нахъе гьанжелъизегӀан дун хьихьарав дир Вехь!
Щибаб квешлъиялдаса дун хвасарлъизавурав дир Малаик! Гьарула баракат лъе гьал лъималазда! Дирги дир умумул Ибрагьимилги ИсхӀакъилги цӀар хутӀаги гьазулъ. Гьазул наслу-къедги гӀемерлъаги гьаб ракьалда».
Ефраимил бетӀералда инсуца кваранаб квер лъун бихьидал, гьеб инсуца лъачӀого гьабураб жо бугин ккун, Юсупица гьесул квер Ефраимил бетӀералдасаги босун, Манассил бетӀералда лъезехъин букӀана.
Ва гьес абуна:
«Гьедин гуро, дада. Гьале дие тӀоцеве гьавурав – гьасул бетӀералда лъе кваранаб квер».
Амма инсуца абуна:
«Дида лъала, дир вас. Дида лъала гьесдасанги кӀудияб халкъ лъугьине букӀин. Амма гьитӀинав вац гьесдасаги тӀадегӀанлъила ва гьесул хьоналдасан гӀемерал халкъал лъугьина».
Гьале доб къоялъ, гьезие баракат гьарун, ГӀизраилица абурал рагӀаби:
«ГӀизраилил халкъалъе баракаталлъун лъугьина нуж.
Гьез цоцае гьара-рахьи гьабулелъул абила:
„Ефраимидаги досул вац Манассидаги
релълъинавеги Аллагьас мун!“ – ин».
Гьедин Ефраим Манассидаса тӀадегӀанлъизавуна гьес.
Цинги ГӀизраилица Юсупида абуна:
«КватӀичӀого дун хвела. Амма Аллагьас нуж рехун теларо ва нужерго умумузул ракьалде тӀадруссун рачина.
Вацаздаса тӀокӀ гьавун, дуе кьолеб буго дица, дунго вагъун амориязухъа бахъараб, рорхатал щобазул мегӀералъул гъвелги

Якъубица жиндирго васал аскӀоре ахӀана ва гьадин абуна:
«Дида аскӀорегӀан рачӀа, дица нужее хадуб букӀине бугеб бицинин гьанже.
Данделъе ва гӀенекке, Якъубил васал!
ГӀенекке ГӀизраилихъ – нужерго инсухъ!
Рувим – дир тӀоцевесев вас, дир гуч,
бихьинаб балугълъиялъул тӀоцебесеб пихъ.
Къадру-къудраталъул тӀоцебесеб ихтиярги дур.
Амма лъадал чвахиялдагӀанги напсалда чангит базе кӀоларев,
тӀоцевесевлъун гьанже тӀокӀалъ вукӀинаро мун:
Инсул чӀужуялъул бусаде вахиндал,
дир гьеб бусен дуца хъублъизабидал!
Шимеонги Левийги – кӀиявгоги вац,
гьезул хъатикь хвалчен – зулмудул ярагъ!
Дун гьезул ишазул гӀахьалчи гуро,
гьезул къокъаялда гъорлъги дун гьечӀо.
Щайгурелъул ццидакье гӀадамал чӀвана гьез,
ва оцазул щукӀдул къотӀана, гьезие бугеб гӀазабалдаса кепги босулаго.
НагӀана батаги гьезул ццидае,
ГӀасияб, вахӀшияб бугелъул гьезул ццин!
Якъубил наслабазулъ щущазарила дица гьел,
ГӀизраилил халкъазулъ рикь-рикьизе гьарила.
Ягьуда
Дуе наку чӀвала дур инсул васаз;
тушбабазул гъванщида тӀад букӀина дур хъат.
Ягьуда, дир вас, мун гӀолохъанаб гъалбацӀалда релълъуна,
давлагун чанаса буссунеб!
ГъалбацӀалъ гӀадин, ракьалда вегун гъоркьчӀел гьабула гьас,
эбелаб гъалбацӀалъ гӀадин – гьелда хъатӀизе кӀолев чи щив вукӀунев!
Ягьудал кодоса пачалъиялъул гӀанса кидаго бортиларо,
пачалъиялъул гӀанса даим гьесухъ букӀина,
гьелъул унго-унгояв бетӀергьанлъун Жив кколев
ва киналгоги халкъал Жиндие мутӀигӀлъулев вачӀине мех щвезегӀан.
Гьес хӀама цӀолбол гъабуялда бухьина,
гъабуялъул бищун лъикӀаб чӀоралда кӀерт бухьина.
Жиндирго ретӀел гьес чогъролъ чурила,
гӀабаги цӀолбол „бидулъ“ чурила.
Чагъиралдасаги чӀегӀерал руго гьесул берал,
Рахьдадасаги хъахӀал руго кӀалдир цабиги.
Зевулун вукӀина ралъдал рагӀалда,
парахатго гуми чӀолеб рагӀаллъиялда.
Сидоналде гӀунтӀила гьесул гӀорхъи.
Иссахар – къуватаб хӀама,
ручназда гьоркьов вегун вугев.
РахӀат-хӀалхьиялъе лъикӀаб,
гьайбатаб ракь жиндир букӀин бихьидал,
гьес биччала жиндирго мугъзада чияр гьир баччизе
ва зулмуялда гъоркь лагълъун хӀалтӀизе разилъила.
Дан вукӀина жиндирго къавмалъул бетӀерлъуда –
ГӀизраилил халкъалъул цояб къавмалда тӀад.
Виччанте Дан вукӀине нухда борохьлъун,
сухъмахъазда загьруяб борохьлъун,
чол бохалда хӀанчӀулеб
ва рекӀарав гъоркье рехулеб.
(Огь БетӀергьан! ЦохӀо Дуца хвасар гьарилин буго дир хьул!)
Гадида тӀаде кӀанцӀизе къеркьолел рукӀина хъачагъал,
амма гьезда хадувги лъугьун, гьес гьел жалго талавур гьарила.
Ашерил квен-тӀех гьарзаяб,
ханзабазда рекъарал нигӀматал чӀезарила гьес.
Нафтали – эркенаб жайран,
гьайбатаб наслуялъул эмен.
Юсуп релълъуна баракатаб цӀолбол гъабуялда, гӀемераб пихъ кьолеб,
иццухъ жиб бижараб ва гъабуялъул чӀораца къедго бацараб.
КигӀан кутакалда гьесие зарал гьабизе лъугьаниги,
рокьукъго гьесда чӀорал речӀчӀаниги,
гьесул чӀорбутӀалъул бутӀ кидаго чучиларо,
гьесул кверзул къуватги тӀагӀинаро. Щайгурелъул гьелъие кьучӀ –
Якъубил Къудратав БетӀергьанасул къвакӀараб Квер ва
ГӀизраилие Кьурулъунги Вехьлъунги чӀарасул ЦӀар!
Гьев – дур инсул Аллагь; Гьес хадубги квербакъаги дуе!
ХӀалкӀолъи ЦӀикӀкӀарас дуе баракат кьеги –
зодил борхалъудасанги,
ралъдал гъварилъудасанги!
Гьес дуе гӀемерал лъимал кьеги, гӀи-боцӀул тӀинчӀ-къед цӀикӀкӀинабеги!
Дур инсудасан бачӀунеб баракат,
некӀсиял мугӀрузул баракаталдасаги
абадиял гохӀазул баракаталъул гьарзаял иххаздасаги тӀадегӀанаб буго.
Биччанте гьеб чвахизе Юсупил бетӀералде,
Вацазда гьоркьов тӀаса вищарасде.
Бунямин – хъантӀараб бацӀалда релълъуна,
радалго чанил гьан хъарсунеб,
къаси давла тӀутӀун балеб».
Гьеле ГӀизраилил анцӀила кӀиябго къавмалъул бутӀрулги гьезда инсуца абурал ахирисел баракаталъул рагӀабиги. Щибаб къавмалъе хасаб баракат кьуна.
Якъубица васазде гьадинаб васият гьабуна:
«КватӀичӀого дун дирго умумузда хадув ина. Нужеца дун вукъе умумузда аскӀов, хитияв Эфронил хуриб бугеб нохъода.
Гьеб нохъо буго Ханааналъул ракьалда, Мамреялда аскӀоб, Махпелаялъул хуриб. Нохъогун цадахъ гьеб хур Ибрагьимица хитияв Эфронихъа босун букӀана хабалазе тезе.
Гьенир цоцада аскӀор рукъун руго Ибрагьимги гьесул лъади Сараги, ИсхӀакъги гьесул лъади Ривкаги. Гьенийго дица Леяги юкъана.
Доб хурги хуриб бугеб нохъоги хитиязухъа росарал руго».
Васазе гьединаб васиятги гьабун, Якъуб бусада вегана ва гьесул рухӀ босана – гьев жиндирго умумузда хадув ана.

Инсул жаназаялда къвалги бан, гӀек-гӀекиялда гӀодана Юсуп, гьесул гьурмада убачал гьаруна.
Ва жиндирго тохтурзабазе гьес буюрухъ кьуна, махӀ бахъине биччаларел дарабиги гьарун, ГӀизраилил жаназа къачӀайилан. Тохтурзаби гьебсагӀаталъго гьесул буюрухъ тӀубазабизе лъугьана ва,
гьелъие чӀезабураб къагӀидаялъ, кӀикъого къоялда жаниб, дарабиги риччан, къачӀана жаназа. Мисрияз лъабкъоялда анцӀго къоялъ магӀу бахъана гьесда хадуб.
ЧӀегӀер баялъул болжал индал, Юсупица пиргӀавнасул цересел чагӀазда абуна:
«Дие лъикӀлъи гьабун, нужеца пиргӀавнасда дир рахъалъ абе:
„Дир инсуца дун гьедизавун вуго, хвараб мехалда жив, жиндие цебеккунго къачӀараб хабалъ, Ханааналда вукъейилан. Бегьулеб батани, виччанте дун эмен вукъизе ине. Гьевги вукъун дун тӀадвуссун вачӀина“».
ПиргӀавнас абуна:
«Дуе нух битӀаги. Дуцаго гьедараб гьа тӀубазабун, эмен вукъизе а», – ян.
Юсуп эмен вукъизе ине нухда вахъана. Гьесда цадахъ ана пиргӀавнасул киналго цересел чагӀиги, гьесул чӀухӀби-хӀакимзабиги, чӀахӀиял хъулухъчагӀиги, Мисриялъул кӀудиял чагӀиги,
Юсупил хъизанги, гьесул киналго вацалги, инсул агьлу-къедги – гӀицӀго гьезул лъималги боцӀиги гурони хутӀичӀо Гошеналъул ракьалда.
Ран чуялгун чолгьакалги, чотӀахъабазул къокъаги, цӀакъ гӀемераб халкъги букӀана гьезда цадахъ.
Иордан бахун цебехун бугеб Атадил гьоцӀире щведал, гьениб гьез кутакалда магӀу бахъана. Анкьго къоялъ гӀодана гьел Юсупил инсуда хадур.
Атадил ГьоцӀиб гӀодулеб гӀалам бихьидал, гьеб ракьалда гӀумру гьабулел ханаанияз цоцазда абулеб букӀана: «Мисриял гӀодулел ругеб куц бихьуларищ!» (Гьединлъидалин Иордан бахун цебехун бугеб гьеб бакӀалда цӀарги Авел-Мицраимилан лъураб
ПалхӀасил, ГӀизраилил васаз инсул васият тӀубазабуна:
гьесул жаназа Ханааналде босана ва, цебего Ибрагьимица хабалазе букӀине хитияв Эфронихъа босараб, Мамреялда аскӀоб Махпелаялъул хуриб бугеб нохъода букъана.
Хвелги букъун, Юсупги, гьесул вацалги, гьесул эмен вукъизе рачӀун рукӀаралщиналги Мисриялде тӀад руссана.
Гьанже, эмен хун хадуб, Юсупил вацаз пикру гьабуна: «Нилъеца щиб гьабилеб Юсупил нилъеда жеги ццин бахъун батани ва нилъеца гьесие гьабурабщинаб квешлъи бецӀизе гьесда ракӀалда батани?»
Ва гьез Юсупихъе хабар битӀана:
«Хвалда цебе инсуца васият гьабуна,
нижеца дуда абейила, жинца дуда гьарулеб бугин, вацазул мунагьалдаса, гьезул гӀайиб-хатӀаялдаса – гьез дуе гьабураб квешлъиялдаса – тӀасалъугьайилан. Гьединлъидал, нижги дур инсул Аллагьасул лагъзал ругелъул, нижеда тӀасалъугьа!»
Гьеб ругьел бачӀиндал, гӀодана Юсуп.
РачӀун вацазги, гьесда цере накабаздаги чӀун, абуна:
«Риччанте ниж дур лагъзаллъун рукӀине!» – ян.
«Нуж хӀинкъуге, – ян жаваб кьуна Юсупица. – Дун Аллагьищ вугев?
Нужеца дие квешлъи ургъана, амма Аллагьасул къадаралдалъун гьеб лъикӀлъиялде сверана: гьеб сабаблъун кигӀан гӀемерал чагӀиха хвасарлъарал!
Гьанже нуж сункьаниги хӀинкъизе ккеларо. Дица хьихьила нужги нужер лъималги».
Гьел рагӀабаз вацал гӀодоре риччазаруна ва гьесул хӀеренаб кӀалъаялъ гьезул ракӀазе асар гьабуна.
Гьедин Мисриялда гӀумру гьабуна Юсупица жиндирго инсул кинабго агьлу-къедгун цадахъ. Нусиялда анцӀго сон бана гьес.
Жиндирго вас Ефраимил лъималги ва гьезул лъималги рихьана Юсупида. Гьединго Манассил вас Махирие гьарурал лъимал рихьизеги щвана гьесие.
«Дун кватӀичӀого хвела, – ян абуна цо къоялъ Юсупица вацазда. – Амма Аллагьасул рахӀму-цӀоб нужеде рещтӀараб, Гьев нужее кумекалъе лъугьараб ва нилъее кьелилан Ибрагьимиеги, ИсхӀакъиеги, Якъубиеги Гьев гьедун вукӀараб ракьалде нуж гьаниса нахъе рачунеб къо хӀакълъунго тӀаде щвезе буго».
Цинги Юсупица ГӀизраилил васал гьедизаруна, Аллагьасул рахӀму-цӀоб рещтӀараб ва гьезие кумекалъе Гьев лъугьараб мех бачӀиндал, жиндир жаназа гьез Мисриялдаса нахъе босилилан.
Нусиялда анцӀго сон бараб мехалъ Юсуп хвана. Гьесул жаназа, махӀ бахъине ва туризе биччаларел дарабазги къачӀан, Мисриялда табуталъуб лъун тана.

Жинди-жиндир хъизан-агьлугун Мисриялде ГӀизраилгун (Якъубгун) рачӀарал гьесул васазул цӀарал гьадинал рукӀана:
Рувим, Шимеон, Левий, Ягьуда,
Иссахар, Зевулун, Бунямин,
Дан, Нафтали, Гад ва Ашер.
Кинавниги гьезул, ай Якъубил наслуялъул чагӀазул – доб мехалда Мисриялда чӀей гьабун вукӀарав Юсупги малъун – вукӀана лъабкъоялда анцӀго чи.
Заман ана, Юсупги, гьесул вацалги, гьезул гӀелалъул тӀолалго гӀадамалги хвана.
ГӀизраилазе гӀемерал лъимал гьаруна: гьезул къадар ва гьезул гуч тӀадеялдаса тӀаде цӀикӀкӀана, ва тӀолабго улкаялда тӀибитӀана гьезул халкъ.
Гьоркьоб заман ана ва Мисриялда вахъана Юсупил хӀакъалъулъ жинда щибго лъаларев цӀияв пача.
Гьес жиндирго халкъалда абуна:
«Ралагье, гӀизраилал хӀалкӀун гӀемерлъулел ва нилъедасаги цӀакъго къуваталлъун лъугьунел руго!
Нилъ цӀодорго хӀалтӀизин. ГӀизраилал жеги гӀемерлъани ва гьеб мехалда рагъги ккани, гьел нилъер тушбабигунги цолъун, нилъеда данде рагъизе бегьула ва нилъер улкаялдаса нахъе ине бегьула».
ЗахӀматаб хӀалтӀудалъун гӀизраилазул тату хвезабизелъун гьезие тӀадчагӀи тана мисрияз ва гьезда разаруна, пиргӀавнасе нахърател жаниб цӀунизе, Питом ва Раамсес абурал шагьарал.
Амма, зулму цӀикӀкӀинабунагӀан, гӀизраилазул къадарги цӀикӀкӀунеб букӀана ва мисриязда кӀудияб хӀинкъи речӀчӀана.
Гьединлъидал гьез жеги цӀакъ гурхӀел тун хӀалтӀизе тӀамулел рукӀана гӀизраилал;
гьезул гӀумру кьогӀлъизабуна, хӀатӀ бухъизе, саманалъул кирпичал къотӀизе ва хурзабахъ хӀалтӀизе тӀамун, ва гурхӀел-рахӀму тун, кинабниги бакӀаб хӀалтӀи гьабизе тӀамун.
Мисриялъул пачаяс Шифра ва Пуа абулел жугьутӀазул чӀарахъабазе
буюрухъ кьуна:
«ЖугьутӀ руччабаз лъимер гьабулелъул, нужеда бихьани вас гьавулев вукӀин, хвезаве гьев, яс гьаюлей йигони – чӀаго те».
Амма чӀарахъаби Аллагьасукьа хӀинкъарал рукӀун, гьез Мисриялъул пачаясул буюрухъ тӀубазабичӀо: васал чӀаго толел рукӀана.
Цинги Мисриялъул пачаяс чӀарахъаби тӀаде ахӀана ва гьезда абуна:
«Щай нужеца гьедин гьабулеб? Щай нужеца васал чӀаго толел ругел?»
ЧӀарахъабаз пиргӀавнасда абуна:
«ЖугьутӀазул руччаби Мисриялъул гӀадал гьечӀо, гьел къвакӀарал руго; чӀарахъаби тӀаде щвелалдего лъимер гьабун батула гьез».
Гьедин гьабуралъухъ Аллагьас сундулъго квербакъулеб букӀана чӀарахъабазе, гӀизраилазул халкъги жеги гӀемерлъана ва тӀадеялдаса тӀаде щулалъулеб букӀана.
ЧӀарахъаби Аллагьасукьа хӀинкъарал рукӀиндал, Гьес гьезул хъизан-рукъалдего баракат рещтӀинабуна.
Гьебмехалъ пиргӀавнас тӀолабго халкъалъе буюрухъ кьуна:
«ЖугьутӀазе гьавурав щивав вас гӀурулъе рехе, ясал чӀаго те!» – ян.

Левийил кьибилалъул цо кинавалиго чияс гьебго кьибилалъул гӀадан лъадилъун ячана.
Гьей гӀаданалъул ургьибе лъимер ккана ва гьелъ вас гьавуна. Вас кутакалда берцинав вукӀинги бихьун, гьелъ гьев лъабго моцӀалъ вахчана.
Амма тӀокӀалъги гьев вахчизе рес къотӀидал, гьелъ муцӀидул гьабураб гьегь босана ва гьелда хъилги пицӀги бахана. Цинги гьениб жаниб лъуна жиндирго лъимер ва гьегь гӀурул рагӀалда муцӀидулъ лъуна.
Гьесул яцин абуни, дагьай доегӀанги чӀун, гьеб киналъулго щибдай ккелаян балагьун йикӀана.
Гьеб мехалда пиргӀавнасул яс ячӀана гӀурул рагӀалде чвердезе, жиндирго гъаравашалгун цадахъ. МуцӀиялда гьоркьоб бугеб гьегь бихьана гьелда, ва гьелъ жиндирго гъараваш йитӀана гьеб босизе.
Жание яккидал, гьениб гьитӀинаб лъимер букӀин бихьана. Лъимер гӀодулеб букӀиндал, гьелда ракӀги гурхӀун, гьелъ абуна:
«Гьаб жугьутӀазул лъимер батила», – ян.
Цинги лъимадул яцалъ пиргӀавнасул ясалда абуна: «Дуе гьеб лъимер хахизабизе цо жугьутӀай ялагьизе ун лъикӀ гуродай дун?» – ин.
ПиргӀавнасул ясалъ абуна: «ЛъикӀ буго, а», – ян.
Инеги ун, ясалъ лъимадул эбел ахӀун ячӀана.
ПиргӀавнасул ясалъ гьелда абуна:
«Гьаб лъимер баче ва керенги кьун хьихье, дие букӀине. Дица гьелъухъ дуе мухь кьела», – ян.
Гьей гӀаданалъ лъимер жиндихъего бачана ва, керенги кьун, хьихьана.
Вас кӀудияв гӀедал, гьелъ гьев пиргӀавнасул ясалъухъе щвезавуна, гьелъги гьев жиндирго васлъун хьихьана.
«Дица лъадалъа къватӀиве вахъана гьав», – инги абун, пиргӀавнасул ясалъ гьесие Муса
Къоял ана, сонал сверана, Муса кӀудияв гӀуна. Цо къоялъ жиндирго вацазухъе жугьутӀазухъе вилълъана Муса ва гьесда бихьана гьез гьабулеб бугеб захӀматаб хӀалтӀи. Мисриязул цояс гьесул халкъцояв жугьутӀав вухулев вукӀин бихьана Мусада.
Рахъ-рахъалде валагьана гьев ва, щивго чи сверухъ гьечӀеблъиги бихьун, гьес мисрияв чӀвана ва гьесул жаназа салулъ бахчана.
Нахъисеб къоялъ къватӀиве вахъиндал, гьесда бихьана кӀиго жугьутӀав цоцалъ вагъулев; дандияв жиндица къварид гьавулесдехун гьес абуна: «Щай дуца дурго гьалмагъ вухулев?» – ин.
Досги абуна: «Нижер тӀадчилъун ва диванчилъун лъица мун тарав? Мисриявго гӀадин, дунги чӀвазецин гурищ мун ургъулев вугев?» – ин.
Гьебмехалъ Муса хӀинкъана, ва гьес пикру гьабуна: «ХӀакъикъаталдаги, гьаб иш къватӀибе лъан буго», – ян.
Гьеб ишалъул хӀакъалъулъ рагӀана пиргӀавнасдаги ва гьес Муса чӀвазе хӀукму къотӀана. Амма Муса пиргӀавнасдаса лъутун, Мидяналъул ракьалде ана ва гьениб цо гъуялда аскӀоб рещтӀен гьабуна.
Мидяналъул кашишасул анкьго яс йикӀана. Гьел рачӀана гъуялъухъе ва жидерго инсул гӀи гьекъезе русби лъадал цӀезаризе лъугьана.
Амма цогидал гӀухьби рачӀун, гьез гьел нахъе къотӀана. Гьебмехалъ Муса ясазе хӀалае вахъана ва гьезул гӀиги гьекъезабуна.
Жидерго эмен Регуэлихъе тӀадруссиндал, гьес ясазда цӀехана:
«Кин нуж жакъа гьадин хехго рачӀарал?» – ин.
Гьез абуна: «Ниж нахъе къотӀизе гӀухьби лъугьиндал, цо кинавалиго мисрияв нижее хӀалае вахъана, лъим баччизе ва гӀи гьекъезабизе нижее кумекцин гьабуна гьес», – ин.
«Кивха гьев вугев? – ин цӀехана гьес ясазда. – Щай нужеца гьев дова тарав? Кваназе ахӀе дов».
Муса разилъана гьев чиясул бакӀалда чӀезе, ва гьес Мусае жиндирго яс Ципораги лъадилъун кьуна.
Гьелъ гьесие вас гьавуна, ва Мусаца гьесда Гершом
ГӀемераб заманалдасан Мисриялъул дов пача хвана. ХӀалтӀул бакӀлъиялъ гӀазаб-гӀакъубаялда, кумек гьарун угьдилеб букӀана ГӀизраилил халкъ ва гьезул угьди Аллагьасухъе щвана.
Аллагьасда рагӀана гьезул угьди-зигарди, ва Аллагьасда ракӀалде щвана Ибрагьимилгун, ИсхӀакъилгун ва Якъубилгун гьабураб Жиндирго къотӀи.
Гьезда бугеб хӀалги бихьун, Аллагьас гьезие кумекалъе вахъине хӀукму гьабуна!

Муса вукӀана жиндирго вакьад, Мидяналъул кашиш, Итрол
Гьениб зазил хъархъида рекӀараб цӀадул сипаталда БЕТӀЕРГЬАНАСУЛ Малаик рещтӀана гьесухъе. Муса балагьула – хъарахъ цӀадуца бухӀулеб букӀуна, амма бухӀун лъугӀуларо.
Мусаца пикру гьабуна:
«Халгьабизин цо гьаб кӀудияб хӀикматалъухъ, цӀа рекӀараб хъарахъ щай бухӀун лъугӀуларебали бихьизе».
БЕТӀЕРГЬАНАСДА бихьана гьев гьелъухъ валагьизе вачӀунев вукӀин, ва хъархъида жанисан Аллагьас гьесде ахӀана:
«Муса! Муса!» – ян.
Гьес жаваб кьуна: «Гьале дун!» – ин.
Аллагьас абуна: «ГьанивегӀан вачӀунге! Хьитал тӀаса рахъе, щайгурелъул дуца хӀетӀе чӀараб бакӀ хирияб бакӀ ккола.
Дун вуго дур умумузул Аллагь – Ибрагьимилги, ИсхӀакъилги, Якъубилги Аллагь».
Гьебмехалъ Мусаца жиндирго гьумер бахчана, Аллагьасда берчӀвазе хӀинкъун
БЕТӀЕРГЬАНАС абуна:
«Дида цебего бихьулеб буго Мисриялда бугеб Дир халкъалъул къварилъи, ва Дида рагӀулеб буго зулмучагӀазул кверщаликь ругел гьезул угьди-зигарди! Дида лъала гьезие бугеб гӀазаб.
Гьанже Дун вачӀун вуго мисриязул кверщаликьа гьел тархъан гьаризе ва гьезул ракьалдаса гьел нахъе рачине. Дица Дирго халкъ бачина лъикӀаб ва гӀатӀидаб, рахьги гьоцӀоги чвахулеб ракьалде – ханааниязул, хитиязул, амориязул, перизиязул, хивиязул ва евусиязул ракьалде.
Дида рагӀун бугелъул ГӀизраилил халкъалъул угьди: Дида бихьана мисрияз гьезие гьабулеб бугеб вахӀшияб зулму.
Гьединлъидал Дица мун витӀулев вуго пиргӀавнасухъе. Гьанже мун а, ва Мисриялдаса къватӀибе баче Дир халкъ – ГӀизраилил наслу!»
Мусаца Аллагьасда абуна:
«Щив чи кколев дун, пиргӀавнасухъеги ун, дица ГӀизраилил халкъ Мисриялдаса къватӀибе бачине ккани?»
Аллагьас абуна:
«Дун вукӀине вугелъул дуда цадахъ. Гьале мун Дица витӀун вукӀиналъе дуе гӀаламат: Мисриялдаса дуца халкъ къватӀибе бачун хадуб, нужеца Аллагьасе тӀагӀат-гӀибадат гьабе гьале гьаб мегӀералда
Цинги Мусаца Аллагьасда абуна: «Гьале, вачӀина дун ГӀизраилил халкъалъухъе, ва Дица гьезда абила: „Нужер умумузул Аллагьас витӀана дун нужехъе“, – ян. Гьезин абуни, цӀехела дида: „ЦӀар щиб Гьесда?“ – ян. Щибилан дица гьезда абилеб?»
Аллагьас Мусада абуна:
«ДУН ккола – ДУН ВУГЕВ. Гьедин абе дуца ГӀизраилил халкъалда: „ДУН ВУГЕВ“ абун цӀар бугес витӀана дун нужехъе», – ян.
ТӀадеги абуна Аллагьас Мусада:
«ГӀизраилил халкъалда гьадин абе: „Нужер умумузул БЕТӀЕРГЬАН
Инеги ун, ГӀизраилалъул кӀудиял чагӀи данде ракӀаре ва гьезда абе: „Нужер умумузул БЕТӀЕРГЬАН Аллагь – Ибрагьимил, ИсхӀакъил ва Якъубил Аллагь – загьирлъана дие, ва Гьес абуна дида: ‘Дица мухӀканго хал гьабуна ва Дида бихьана Мисриялда нужее гьабулеб бугебщинаб.
Гьале Дир амру, Дица нуж тархъан гьарила Мисриялъул зулмуялдаса ва рачина рахьги гьоцӀоги чвахулеб, ханааниязул, хитиязул, амориязул, перизиязул, хивиязул ва евусиязул ракьалде’“.
Гьел дур рагӀухъ гӀенеккизе руго. Цинги мун, рачун цадахъ гӀизраилазул церехъабигун, ина Мисриялъул пачаясухъе, ва гьесда нужеца гьадин абила: „ЖугьутӀазул БЕТӀЕРГЬАН Аллагь вачӀана нижехъе. Лъабго къойил нух тун авлахъалде ине риччай ниж, нижер БЕТӀЕРГЬАН Аллагьасе къурбанал гьаризе“.
Амма Дида лъала Мисриялъул пачаяс, Дир къуват-гуч бихьун хадубцин, нужее гьениса нахъе ине изну кьезе гьечӀолъи!
Гьединлъидал Дица Дирго квер борхила Мисриялда данде ва кидаго рихьа-рагӀичӀел мугӀжизатаздалъун гъура-чункила гьеб. Гьелдаса хадуб гьес нуж риччан тезе руго.
Дицаги мисриязул ракӀал ритӀизарила нужедехун, гьединлъидал, гьениса нахъе унелъул нуж хьвагӀун квералгун ине гьечӀо;
щияй чӀужугӀаданалъ жиндирго мадугьалалда ва гьелъул рокъор чӀарал цоги руччабазда гьарун кьезаре меседалъулги гӀарцулги тӀагӀелал ва ретӀел-кун: гьел нужерго ясаздаги васаздаги тӀад ретӀе. Гьеб къагӀидаялъ кӀудияб давлагун ина нуж Мисриялдаса нахъе».

Цинги Мусаца жаваб кьуна: «Гьел дида божичӀони, дир рагӀухъги гӀенеккичӀони ва загьирлъичӀо дуе БЕТӀЕРГЬАНИН абуни, щиб гьабилеб?»
БЕТӀЕРГЬАНАС абуна: «Гьеб дуда кодоб бугеб жо щиб?» – ин.
«ГӀанса буго», – ян абуна Мусаца.
«ГӀодобе рехе гьеб», – ин абуна Гьес.
ГӀодобе рехидал гӀанса борхьиде сверана ва Муса гьелъухъа лъутана.
Цинги БЕТӀЕРГЬАНАС Мусада абуна:
«Бегьун квергун, гьелъул рачӀ ккве», – ян. Мусаца рачӀ ккведал, гьесул кверзукь борохь нахъеги гӀансиде сверана.
«ГӀизраилазул умумузул БЕТӀЕРГЬАН Аллагь – Ибрагьимилги, ИсхӀакъилги, Якъубилги Аллагь – дуе загьирлъун вукӀиналда гӀизраилал божиялъе бугеб гӀаламат буго гьеб».
Хадубги БЕТӀЕРГЬАНАС гьесда абуна:
«Дурго квер лъорониб лъе», – ян. Мусаца квер жиндирго лъорониб лъуна. Ваамма гьеб гьениса къватӀибе бахъиндал, гӀазу кинигин хъахӀлъун букӀана квер барас
«Нахъеги лъе квер дурго лъорониб», – ин абуна Гьес. Мусаца нахъеги жиндирго квер лъорониб лъуна ва къватӀибе бахъиндал гьеб бацӀцӀалъун, букӀарабго гӀадин лъугьана.
БетӀергьанас абуна: «Гьел дур рагӀуда божичӀони ва тӀоцебесеб гӀаламаталъ мукӀур гьаричӀони, гьел божила кӀиабилеб гӀаламаталда.
Гьеб кӀиябго гӀаламаталдаги божичӀони, дур рагӀухъги гьел гӀенеккичӀони, Нил гӀурулъа лъим босе ва бакъвараб бакӀалде гӀодобе тӀе. ГӀодобе тӀедал, гьеб лъим биялде сверизе буго».
Цинги Мусаца БЕТӀЕРГЬАНАСДА абуна: «Огь, БетӀергьан! Кидаго вукӀинчӀо дун кӀалъазе бажари бугев чилъун. ГьабсагӀатги, Дур лагъгун Мун кӀалъалелъулги, гьединавго вуго дун. ЗахӀматго гурони дихъа кӀалъан бажаруларо, бакӀаб кӀал-мацӀалъул чи вуго дун».
БЕТӀЕРГЬАНАС абуна: «Инсанасе кӀал-мацӀ лъица кьураб? лъица гьарулел мацӀ лъалареллъун, яги гӀинкъаллъун, яги канлъи бихьулеллъун, яги беццаллъун? Дица, БЕТӀЕРГЬАНАС, гуребдай?
Гьанже мун а; Дица кумек гьабила дуе кӀалъазе, ва дица малъила дуда дуца абизе кколеб жо».
Мусаца абуна: «Я БетӀергьан! Гьарула Дуда, гьеб ишалъе дун тун цогидав Дуего бокьарав чи витӀе», – ян.
Гьебмехалда БЕТӀЕРГЬАНАСУЛ ццин бахъана Мусада, ва Гьес абуна:
«Дур вац гуревищ вугев Гьарунин абурав левийилазул чи? Дида лъала гьесул кӀалъазе махщел букӀин. Дуда дандчӀвазе къватӀиве вахъун вуго гьев ва мун вихьидал, гьев вохизе вуго.
Дуца гьесда бице ва малъе пиргӀавнасда абизе кколебщинаб. Дицайин абуни, нужее кӀиязего кумек гьабила ва малъила гьабизе кколеб жо.
Гьаруница дур рагӀаби халкъалда рицине руго, аварагас Аллагьасул калима бицунеб гӀадин.
Гьаб тӀилги кодоб ккве: гьелдалъун дуца гӀаламатал рихьизаризе руго».
Муса жиндирго вакьад Итрохъе вилълъана, ва гьес вакьадасда абуна: «Виччай дун Мисриялде гӀагарлъиялъухъе тӀадвуссине – гьел жеги чӀаго ругищали балагьизе», – ян.
Итроца абуна: «Сапар-сагӀат битӀаги, дир вас», – ин.
Мидяналда вукӀаго кӀалъана Мусада БЕТӀЕРГЬАН: «Мисриялде тӀадвусса, мун чӀвазе бокьарал хвана», – ян.
Мусаца хъизан-лъимал хӀамиде рахинаруна, кодоб Аллагьасул гӀансаги ккуна ва Мисриялде тӀадвуссине сапар бухьана.
БЕТӀЕРГЬАНАС Мусада абуна: «Мисриялде тӀад вуссиндал, кӀочонге пиргӀавнасда цебе, Дица дуе кьураб къуваталдалъун, дол мугӀжизатал рихьизаризе. Дицайин абуни, гьесул рекӀелъе гӀасилъи рехила, ва гьес халкъ нахъе биччаларо.
Гьебмехалъ пиргӀавнасда абе: „Гьадин абулеб буго БЕТӀЕРГЬАНАС: ГӀизраил вуго Дир вас, Дир тӀоцевесев вас.
Дица абуна дуда, Дир вас Дие тӀагӀат-гӀибадат гьабизе виччан теян. Дуца гьев виччачӀо. Гьанже Дица дур тӀоцеве гьавурав вас чӀвазе вуго“, – ян».
Нухда сордо базе рещтӀараб бакӀалда БЕТӀЕРГЬАНАСДА данде ккана гьев
Гьебмехалда Ципораца, бегӀераб ганчӀил нусги босун, жиндирго васасул гӀавраталъул рагӀал къотӀана ва гьебги гьесул хӀатӀазда хъвазабун, гьелъ абуна: «Мун дир бидул бахӀарав», – ин.
Гьебмехалда БЕТӀЕРГЬАНАС гьев живго тана. («Бидул бахӀарав» – гьедин гьелъ абулеб букӀана суннат гьабиялда.)
БЕТӀЕРГЬАНАС Гьарунида абуна: «Мусагун дандчӀвазе а авлахъалде», – ян. Гьарун гьесда данде нухда вахъана ва Аллагьасул МагӀарда
Мусаца Гьарунида кинабго бицана: щиб амругун БЕТӀЕРГЬАНАС жив витӀаравалиги ва Мусаца рихьизаризе гьесда тӀадкъарал гӀаламатазул хӀакъалъулъги.
Цинги Мусацаги Гьаруницаги гӀизраилазул халкъалъул кӀудиял данде ахӀана,
ва Гьаруница гьезие бицана БЕТӀЕРГЬАНАС Мусада абунщинаб ва халкъалда цере дол гӀаламаталги рихьизаруна.
Гьебмехалъ халкъ Мусада божана. БЕТӀЕРГЬАНАС жидеда рахӀму-цӀоб лъун букӀин ва Гьесда жидер къварилъи бихьун букӀин бичӀчӀидал, гьез Аллагьасе рецц-бакъгун сужда гьабуна.

Гьелдаса хадуб Мусаги Гьарунги рачӀана пиргӀавнасухъе, ва гьез абуна:
«ГӀизраилалъул БЕТӀЕРГЬАН Аллагьас гьадин абулеб буго: „Авлахъалда Дие байрам тӀобитӀизе букӀине, Дир халкъ биччанте“, – ян».
ПиргӀавнас абуна:
«Дун Гьесухъ гӀенеккизе ва ГӀизраилал дица риччан тезе ккани, щив кколев БЕТӀЕРГЬАН? Дида БЕТӀЕРГЬАНГИ лъаларо, гӀизраилалги дица риччаларо», – ян.
Гьез абуна:
«ЖугьутӀазул Аллагь рещтӀана нижехъе. Лъабго къоялъ ниж авлахъалде ине риччай; гьениб нижерго БЕТӀЕРГЬАН Аллагьасе къурбанал хъвезе ккола нижеца. Гурони, Гьес квешаб унти ялъуни рагъ биччан, жаза гьабила нижее».
Мисриялъул пачаяс жаваб гьабуна:
«Мусаги Гьарунги, щиб къваригӀун нужеца халкъ хӀалтӀудаса буссинабулеб бугеб? Нужеда тӀад лъураб хӀалтӀи тӀубазабизе а!» – ян.
ПиргӀавнас тӀадеги жубана:
«ГӀемерлъун бугеб куц бихьуларищ гьаб халкъ нижер ракьалда? Нужецайин абуни, гьезда хӀалтӀи рехун тезабулеб буго!»
Гьебго къоялъ пиргӀавнас халкъалъул тӀадчагӀазе ва церехъабазе буюрухъ кьуна:
«Гьезие тӀокӀалъ цебе гӀадин сумало кьоге саманалъул кирпичал гьаризе – биччанте гьез жалго ун балагьизе гьеб.
Амма гьездаса тӀалаб гьабе букӀараб къадаралда саман къотӀи, гьелъул роцен гӀодобегӀан бачунге. ГӀураб хӀалтӀи гьечӀолъиялъ тасамахӀлъун руго гьел ва гьединлъидалин гаргадулелги ругел: „Риччанте ниж нижерго Аллагьасе къурбан хъвезе ине“, – ян.
Гьезие хӀалтӀи бакӀлъизабе, хӀалтӀулел рукӀине, гьодорал харбазухъ гӀенеккун рукӀинчӀого!»
ТӀадчагӀиги церехъабиги гьениса нахъе рилълъана ва халкъалда кӀалъана:
«ПиргӀавнас абулеб буго: „Дица тӀокӀалъ нужее сумало кьезе гьечӀо.
Нужго ун, бокьаралъуса бахъун балагье гьеб. Амма къойил хӀалтӀул роцен гӀодобе бачине гьечӀо“, – ян».
Ва тӀолабго Мисриялда биххун, сумалоялъул бакӀалда хӀалтӀизабизе хурзабахъа сум-гӀучӀ бакӀаризе лъугьана халкъ.
ТӀадчагӀазги, гьезда тӀад зулму-хӀал гьабун, абулеб букӀана:
«Нужее сумало кьолеб заманалъ букӀараб гӀадаб къойил хӀалтӀул роцен тӀубазабе гьанжеги!» – ян.
ПиргӀавнасул тӀадчагӀаз, жидецаго гӀизраилазда гьоркьоса рищун гьезда тӀад тарал церехъаби рухулел рукӀана ва гьезда кӀалгьикъулеб букӀана:
«Щай нужеца сонги жакъаги цебеккун къотӀулеб букӀараб гӀадаб роценалда саман къотӀичӀеб?» – инги абун.
ГӀизраилазул церехъаби пиргӀавнасухъе гӀарзгун рачӀана:
«Щай гьадинаб зулму-хӀал гьабулеб бугеб дуца дурго лагъзадерида тӀад?
Нижее, дур лагъзадерие, сумало кьолеб гьечӀо, амма саман къотӀи тӀалаб гьабулеб буго! Гьеб гуребги, дур тӀадчагӀаз ниж рухулелги руго! ХӀакъ чӀола дур халкъалда тӀад».
ПиргӀавнас абуна:
«ХӀалтӀизе кӀвахӀаллъунин нуж ругел! Нуж руго чамгӀалал чагӀи! Гьеле гьединлъидалин нужеца абулеб бугеб: „Риччанте ниж авлахъалде ине БЕТӀЕРГЬАНАСЕ къурбанал тӀоритӀизе“, – ян.
ХӀалтӀизе а! Нужее сумало кьезе гьечӀо, амма бихьизабураб къадаралда саман нужеца къотӀизе буго!»
«Бихьизабураб къадаралдаса цо саман тӀаса камизе биччаге щибаб къоялъ», – ин абулеб рагӀидал, гӀизраилазул церехъабазда бичӀчӀана жал балагьалъукье ккараблъи.
ПиргӀавнасухъа къватӀире рачӀунелъул, гьезухъ ралагьун чӀун рукӀарал Мусаги Гьарунги рихьана гьезда,
ва гьез абуна:
«БЕТӀЕРГЬАНАСДА бихьаги нужеца гьабун тараб ва Гьесго жазаги гьабеги нужее! Нуж сабаблъун ниж тӀуран рихана пиргӀавнасдаги гьесул гӀага-божараздаги, ва ниж чӀвазе нус лъуна нужеца гьезул хъатиниб!»
Гьебмехалъ Муса БЕТӀЕРГЬАНАСДЕ гьардана, ва гьес абуна:
«Я БетӀергьан, щай Дуца гьаб халкъалде тӀаде гьаб балагь бачараб? Щай Дуца дун гьаниве витӀарав?
Дур цӀаралдасан кӀалъазе дун пиргӀавнасухъе аралдаса нахъе гьес халкъалъе гӀазаб-гӀакъуба тӀадеги цӀикӀкӀинабуна, амма Дуца килищцин шуризабичӀо Дурго халкъ хвасар гьабиялъе!»

Гьебмехалъ БЕТӀЕРГЬАНАС Мусада абуна: «Гьанже дуда бихьила пиргӀавнасе Дица гьабулеб жо. Дир Гучаб квералъул бакӀлъи бихьидал, гьес гӀизраилал риччан тезе руго; Дир гучаб квералъул бакӀлъи бихьидал, гьес гьел жидерго улкаялдаса къватӀире къотӀизе руго».
Аллагьас Мусада абуна: «Дун вуго БЕТӀЕРГЬАН!
Дун загьирлъана Ибрагьимие, ИсхӀакъие ва Якъубие ХӀалкӀолев Аллагь
Гьезие чияраблъун букӀараб Ханааналъул ракь гьезие кьезе амру гьабуна Дица ва гьезулгун КъотӀи гьабуна.
Хадуб Дида рагӀана мисриязул зулмуялда гъоркь гӀизраилал угьдулел куц ва Дирго КъотӀиги ракӀалде щвана.
Гьединлъидал гӀизраилазда абе: „Дун вуго БЕТӀЕРГЬАН, ва Дица нуж Мисриялъул зулмуялда гъоркьа нахъе рачине руго ва лагълъиялдаса тархъан гьаризе руго. Дица хвасар гьарила нуж: Мисриялде Дир квер борхун буго ва жазаби кутакал рукӀине руго.
Дица нуж Дирго халкълъун хьихьила ва Дун нужер Аллагьлъун вукӀина. Гьеле гьеб мехалда лъала нужеда Мисриялъул зулмуялда гъоркьа нуж къватӀире рачарав нужер БЕТӀЕРГЬАН Аллагь Дун вукӀин.
Дица нуж рачина Ибрагьимие, ИсхӀакъие ва Якъубие кьезе Дун гьедараб ракьалде ва гьеб нужее кьела. Дун вуго БЕТӀЕРГЬАН“».
Мусаца гьеб кинабго гӀизраилазда бицана, амма гьез гьесухъ гӀинцин тӀамичӀо, щайгурелъул вахӀшияб зулмуялъ гьезул ракӀ бекун, хьулги буссун букӀана.
БЕТӀЕРГЬАНАС Мусада абуна:
«Инеги ун, пиргӀавнасда – Мисриялъул пачаясда – абе жиндирго улкаялдаса гӀизраилал нахъе риччаян!»
Амма Мусаца БЕТӀЕРГЬАНАСДА абуна: «ГӀизраилалцин дихъ гӀенеккулел гьечӀони, пиргӀавн кин дихъ гӀенеккилев? ЦӀакъ кӀал-мацӀ гьечӀев чи вугелъул дун».
БЕТӀЕРГЬАН кӀалъана Мусадаги Гьарунидаги. Гьес ритӀана гьел гӀизраилазухъе ва пиргӀавнасухъе, ай Мисриялъул пачаясухъе, гӀизраилал Мисриялдаса къватӀире рачеян амругун.
Гьале гьезул тухумазул кӀудиял.
ГӀизраилил тӀоцеве гьавурав васасул, ай Рувимил васал – Енох, Палу, ХӀецрон ва Карми. Гьездасан рачӀана Рувимил тухумал.
Шимеонил васал – Емуэл, Ямин, Огьад, Яхин, Цохар ва Ханааналдаса гӀадамалъ гьавурав Шаул. Гьездасан рачӀана Шимеонил тухумал.
Гьале Левийил васазул цӀарал, кӀудияздаса байбихьун: Гершон, Кехат ва Мерари. (Левийица бана нусиялда лъебералда анкьго сон.)
Гершонил васал – Ливни ва ШимгӀи, гьезул тухумалгун.
Кехатил васал – Амрам, Ицгар, Хеврон ва ГӀузиэл. (Кехатица бана нусиялда лъебералда лъабго сон.)
Мерарил васал – Махли ва Муши.
Гьел ккола Левийидасан лъугьарал тухумал – кӀудияздаса байбихьун.
Амрамица ячун йикӀана жиндирго инсул яц Йохевед, гьелъ гьесие гьаруна Гьарунги Мусаги. (Амрамица бана нусиялда лъебералда анкьго сон.)
Ицгарил васал – КъорахӀ, Нефег ва Зихри.
ГӀузиэлил васал – Мишаэл, Элцафан ва Ситри.
Гьаруница ячана ГӀаминадавил яс ва НахӀшонил яц Элишева. Гьелъ гьесие гьаруна Надав, Авигьу, Элеазар ва Итамар.
КъорахӀил васал – Асир, Элканагь ва Авиасаф. Гьездасан рижана КъорахӀил тухумал.
Гьарунил вас Элеазарица ячана Путиэлил ясазул цояй ва гьезие гьавуна Пинхас.
Гьеле левийилазул тухумазул кӀудиял умумул.
Мусаги Гьарунги ккола: «ГӀизраилазул халкъ Мисриялдаса къватӀибе баче», – ян жидеде БЕТӀЕРГЬАНАС амру гьабурал чагӀи.
Гьединго, Мусаги Гьарунги ккола гӀизраилазул халкъ Мисриялдаса къватӀибе бачинелъун пиргӀавнасда кӀалъарал чагӀи.
Мисриялда Мусадехун кӀалъалеб мехалда,
БЕТӀЕРГЬАНАС абуна: «Дун вуго БЕТӀЕРГЬАН! ПиргӀавнасда – Мисриялъул пачаясда – бице Дица дуда абунщинаб», – ин.
Амма Мусаца БЕТӀЕРГЬАНАСДА абуна: «КӀал-мацӀалъул гьунар гьечӀев чи вуго дун – пиргӀавн кин дихъ гӀенеккилев?» – ин.

БЕТӀЕРГЬАНАС Мусада абуна: «Дихъ гӀенекке, Дица мун пиргӀавнасда тӀад Аллагьлъун, дур вац Гьарун дур авараглъун толев вуго.
Дица дуе амру гьабунщинаб Дуца дур вац Гьарунида абе, хадуб гьес пиргӀавнасда абизе биччай, гьес гӀизраилал жиндирго улкаялдаса къватӀире риччазе рукӀине.
Амма пиргӀавнасул рекӀелъе Дица согӀлъи биччала ва, кигӀан гӀемер гӀаламаталги мугӀжизаталги Мисриялда Дица рихьизаруниги,
гьев нужехъ гӀенеккиларо. Гьеб мехалда Дица Дирго квер Мисриялда тӀаде буссинабила ва гьезие цӀоб тун жаза гьабила. Дица къватӀибе бачина Дирго халкъ – ГӀизраилил наслу – Мисриялъул ракьалдаса.
Дир квералъул бакӀлъи лъайдал ва гьениса гӀизраилал къватӀире рачиндал лъазе буго мисриязда Дун БЕТӀЕРГЬАН вукӀин».
Мусацаги Гьаруницаги БЕТӀЕРГЬАНАСУЛ амруялда рекъон гьабуна кинабго.
ПиргӀавнасда кӀалъазе байбихьараб мехалда Мусаца бан букӀана ункъого сон, Гьаруница – ункъоялда лъабго сон.
Мусадаги Гьарунидаги кӀалъалеб мехалъ, БЕТӀЕРГЬАНАС Мусада абуна:
«ПиргӀавнас мугӀжизат бихьизабеян абураб мехалда дуца Гьарунида абе: „Дурго гӀанса пиргӀавнасда цебе рехе“, – ян. Цинги гьеб гӀанса борхьиде сверизе буго».
Мусаги Гьарунги рачӀана пиргӀавнасухъе, ва гьез кинабго гьабуна БЕТӀЕРГЬАНАСУЛ амруялда рекъон. Гьаруница жиндирго гӀанса рехана пиргӀавнасдаги гьесул цересел чагӀаздаги цебе ва гьеб борхьиде сверана.
Гьебмехалда пиргӀавнас жиндирго гӀакъилзабиги сихӀручагӀиги ахӀана ва Мисриялъул сихӀручагӀазги гьебго жо гьабуна жидерго сихӀруялдалъун.
Щивас гӀодобе рехана жиндирго гӀанса ва гьезул щибаб борхьиде сверана, амма Гьарунил гӀансаялъ гьезулал къулчӀана.
ПиргӀавнин абуни тӀирун чӀана – БЕТӀЕРГЬАНАС абухъе, гьев гьезухъ гӀенеккичӀо.
БЕТӀЕРГЬАНАС Мусада абуна: «ПиргӀавн тӀирун чӀун вуго – халкъ нахъе биччазе гьес инкар гьабулеб буго.
Метер радал пиргӀавн гӀурул рагӀалде унеб мехалда, мун досда данде а. Борхьиде сверулеб гӀансаги кодоб ккун, досда цеве Нилалъул рагӀалда вахъун чӀа.
Дуца досда абе:
„ЖугьутӀазул БЕТӀЕРГЬАН Аллагьас дун витӀана дуда гьадин абизе: ‘Дир халкъ Дие тӀагӀат-гӀибадат гьабизе авлахъалде биччай дуца’, – ян. – Амма гьанжелъизегӀан дуца гьелъухъ гӀин тӀамичӀо.
Гьанже БЕТӀЕРГЬАНАС гьадин абулеб буго: ‘Дуда бихьила Дун БЕТӀЕРГЬАН вукӀин’. – Дир хъатикь бугеб гӀанса дица кьабизе буго Нилалъул лъадалъ ва лъим сверизе буго биялде.
Нилалъул лъадалъ бугеб ччугӀа хвезе буго, гӀоралда квешаб махӀ бахъине буго ва мисриязда гьелъул лъим гьекъезе кӀвезе гьечӀо“».
БЕТӀЕРГЬАНАС Мусада абуна: «Гьарунида абе: „Дурго гӀансаги босун, гьеб хьвагӀе Мисриялъул лъиназда тӀаде – гӀоразде ва лъадал рахъазде, хӀоразде ва киналгӀаги лъадал хӀавузазде тӀаде. Гьеб кинабго лъим биялде сверизе буго. Мисриялда би букӀине буго киса-кибего, цӀулал ва ганчӀил хъабазда жанибгицин“».
Мусацаги Гьаруницаги кинабго БЕТӀЕРГЬАНАСУЛ амруялда рекъон гьабуна. Гьаруница гӀанса эхеде борхана ва, пиргӀавнасулги гьесул цересел чагӀазулги берда цебесан, Нилалъул лъадада кьабуна ва гьеб биялде сверана.
Нилалъул лъадалъ букӀараб ччугӀа хвана, ва гӀоралда бахъараб квешаб махӀалъ мисриязда тӀокӀалъ гьелъул лъим гьекъезе кӀолеб букӀинчӀо. Мисриялда киса-кибего букӀана би.
Амма Мисриялъул сихӀручагӀазги жидерго сихӀруялдалъун гьебго жо гьабуна. ПиргӀавнин абуни тӀирун чӀана; гьев гӀенеккичӀо Мусахъги Гьарунихъги, БЕТӀЕРГЬАНАС цебеккунго абун букӀараб къагӀидаялда.
Гьелъул кӀварцин гьабичӀо Мисриялъул пачаяс; кьурун вуссун жиндирго кӀалгӀаялъуве ана гьев.
ТӀолабго Мисриялъул халкъ лъугьана гьекъезе бегьулеб лъим балагьизе ва Нилалъул рагӀаллъабазда гъуял рухъизе. ГӀурухъа лъим гьекъезе бегьулеб букӀинчӀелъул.
БЕТӀЕРГЬАНАС Нилалъул лъадада кьабуралдаса нахъе анкь ана.

БЕТӀЕРГЬАНАС Мусада абуна: «ПиргӀавнасухъе а, ва гьесда абе: „БЕТӀЕРГЬАНАС гьадин абулеб буго: Дир халкъ Дие тӀагӀат-гӀибадат гьабизе ине биччай.
Дуца инкар гьабуни, Дица дур улкаялда тӀаде къуркъби тӀамизе руго.
ТӀолабго Нил къуркъбуз цӀезабизе буго. ГӀурулъа къватӀиреги рачӀун, гьел кӀанцӀизе руго дур кӀалгӀаялъуре, мун кьижулеб рокъоре, дур бусаде, дур цересел чагӀазул ва дур халкъалъул минабазухъе, дур печалъуре ва гӀатӀ буцулеб хӀерчалда жанире.
Къуркъби лъугьине руго дуда тӀаде ва дур халкъалдаги дур цересел чагӀаздаги тӀаде“».
БЕТӀЕРГЬАНАС Мусада абуна: «Гьарунида абе: „ГӀанса борхе ва гӀораздеги, лъадал рахъаздеги, хӀораздеги тӀаде балагьизабе, ва Мисриялъул ракьалде къуркъби рещтӀинаре“».
Гьаруница гӀансагун квер Мисриялъул лъиназде тӀаде балагьун борхана, ва гьениса къватӀире къуркъби рачӀана – къуркъбуз цӀезабуна тӀолабго Мисриялъул ракь.
Амма жидерго сихӀруялдалъун сихӀручагӀазги гьабуна гьебго жо. Гьезги къуркъби риччана Мисриялда тӀаде.
Цинги пиргӀавнас Мусаги Гьарунги ахӀана ва гьезда абуна: «Дидаги дир халкъалдаги тӀаса къуркъби нахъе рачеян БЕТӀЕРГЬАНАСДА гьаре, гьебмехалъ дицаги халкъ биччала БЕТӀЕРГЬАНАСЕ къурбанал тӀоритӀизе».
Мусаца пиргӀавнасда абуна: «Дица гьарила дуца чӀезабураб заманалда, дурги, дур цересел чагӀазулги, дур халкъалъулги рахъалъ; гьебмехалъ къуркъби нахъе ине руго дуда тӀасаги нужер минабазухъаги; гьел гӀицӀго Нил гӀурулъ хутӀизе руго».
ПиргӀавнас абуна: «Метерго гьел нахъе ине гьаре», – ян.
Мусаца жаваб гьабуна: «Нижер БЕТӀЕРГЬАН Аллагьасда релълъарав щивго гьечӀолъи дуда лъазе букӀине, дуца абухъе гьабила.
Къуркъби нахъе ине руго дудаса, дур хъулбуздаса, дур цересел чагӀаздаса ва дур халкъалдаса. Гьел хутӀизе руго гӀицӀго Нил гӀурулъ», – ин.
Мусаги Гьарунги пиргӀавнасда аскӀоса нахъе ана, ва Мусаца БЕТӀЕРГЬАНАСДА гьарана пиргӀавнасде тӀаде риччарал къуркъби нахъе рачеян.
БЕТӀЕРГЬАНАС Мусал гьари къабул гьабуна. Рукъзабахъ, азбаразда ва авлахъазда рукӀарал къуркъби хвана.
Гьел данде ракӀарулел рукӀана гохӀа-гохӀал гьарун ва байбихьана улкаялдаго гьезул квешаб махӀ тӀибитӀизе.
Амма бигьалъи лъугьунеб букӀин бихьидал, пиргӀавнасул ракӀ согӀлъана, ва гьев гьанжесалаги гӀенеккичӀо Мусахъги Гьарунихъги, БЕТӀЕРГЬАНАС цебеккунго абун букӀараб къагӀидаялда.
БЕТӀЕРГЬАНАС Мусада абуна:
«Гьарунида абе: „Эхедеги борхун, дурго гӀанса ракьул хӀурулъ кьабе: киса-кибего Мисриялда хӀур кӀкӀараялде сверизе буго“, – ян».
Гьез гьедин гьабуна. Гьаруница гӀанса эхедеги хьвагӀун хӀурулъ кьабуна, ва гӀадамаздаги боцӀудаги тӀаде роржун рачӀана кӀкӀурби. Киса-кибего Мисриялъулго хӀур кӀкӀараялде сверана.
СихӀручагӀиги къеркьана жидерго сихӀруялъул кумекалдалъун кӀкӀара бачӀинабизе, амма гьезухъа гьеб бажаричӀо. КӀкӀараялъ бацинабун букӀана гӀадамазулги боцӀулги сипат.
Гьебмехалъ сихӀручагӀаз пиргӀавнасда абуна:
«Гьаб буго Аллагьасул хӀалкӀолъиялъ гьабураб иш», – ин.
Амма пиргӀавн тӀирун чӀана. Гьев гьезухъ гӀенеккичӀо, БЕТӀЕРГЬАНАС абухъего.
БЕТӀЕРГЬАНАС Мусада абуна: «Метер радакье пиргӀавн гӀурухъе унеб мехалда, нахъеги гьесда данде а, ва гьесда абе: „БЕТӀЕРГЬАНАС гьадин абулеб буго: Дир халкъ Дие тӀагӀат-гӀибадат гьабизе ине биччай.
БиччачӀони, Дица дудеги, дур цересел чагӀаздеги, дур халкъалдеги тӀаде ва дур кӀалгӀабазухъеги тӀутӀазул накӀкӀал риччазе руго. Мисриязул рукъзал тӀутӀазул цӀезе руго, тӀолабго ракьги бахчизабизе буго гьез.
Амма Дир халкъалъ чӀей гьабураб Гошен ракьалда тӀутӀал рукӀине гьечӀо, Дун БЕТӀЕРГЬАН вугеблъи ва гьаб ракьалда Дица кверщел гьабулеб букӀин дуда лъан букӀине.
Дица Дир халкъалдаги дур халкъалдаги гьоркьоб гьабулеб батӀалъи бихьила дуда. Метер букӀина гьеб гӀаламат“».
БЕТӀЕРГЬАНАС гьедин гьабизеги гьабуна. ТӀутӀазул чӀегӀерал накӀкӀал роржун рачӀана пиргӀавнасул хъалаялъуре ва гьесул цересел чагӀазул рукъзабазухъе. ТӀутӀаз чӀвалеб букӀана тӀолабго Мисриялъул ракь.
ПиргӀавнас Мусаги Гьарунги тӀаде ахӀана ва гьезда абуна: «Нужерго Аллагьасе къурбанал тӀоритӀе гьанир, нижер ракьалда».
Амма Мусаца абуна: «Гьедин гьабизе бегьуларо. Нижеца нижер БЕТӀЕРГЬАН Аллагьасе къурбан тӀобитӀи мисрияз сурараб ишлъун рикӀкӀуна. Гьезда цебе нижеца гьезда сурун бихьулеб къурбан гьабуни, гьез ниж ганчӀица чӀвазе руго.
Нижер БЕТӀЕРГЬАН Аллагьасе Гьес тӀалаб гьабулеб къагӀидаялда къурбан хъвезе ккани, ниж лъабго къойил нух тун авлахъалде рикӀкӀалъизе ккола».
ПиргӀавнас абуна:
«Дица риччала нуж авлахъалде БЕТӀЕРГЬАН Аллагьасе къурбан хъвезе, амма нуж гӀемер рикӀкӀадегӀан унге. Диеги дугӀа гьабе».
Мусаца жаваб гьабуна:
«Дун гьаниса нахъе аравго БЕТӀЕРГЬАНАСЕ дугӀа гьабизе буго дица ва метерго мунги, дур цересел чагӀиги, тӀолабго Мисриялъул халкъги тӀутӀаздаса хвасарлъизе руго. Амма дуцаги ниж тӀокӀалъ гуккуге ва БЕТӀЕРГЬАНАСЕ къурбан хъвезе ине нижер халкъалъе квалквал гьабуге».
Муса гьениса тӀадвуссана ва БЕТӀЕРГЬАНАСЕ дугӀа гьабуна.
БЕТӀЕРГЬАНАС тӀубазабуна Мусал гьари: пиргӀавнги, гьесул цересел чагӀиги, тӀолабго Мисриялъул халкъги тӀутӀаздаса эркен гьаруна. Цониги тӀутӀ нахъе хутӀичӀо.
Амма гьабнухалъги пиргӀавнасул ракӀ согӀлъана, ва гьес халкъ къватӀибе биччачӀо.

БЕТӀЕРГЬАНАС Мусада абуна: «ПиргӀавнасухъе а, ва гьесда абе: „Гьадин абулеб буго жугьутӀазул БЕТӀЕРГЬАН Аллагьас: Дир халкъ Дие тӀагӀат-гӀибадат гьабизе биччай.
– Дуца инкар гьабуни ва хадубккунги халкъ ккун чӀезабуни,
БЕТӀЕРГЬАНАС кутакаб хвалил унти биччазе буго мегъ-ракьалда бугеб дур тӀолабго рухӀчӀаголъиялде: чуязде, хӀамузде, варанабазде, чӀегӀербоцӀуде ва гӀи-цӀаназде.
Амма БЕТӀЕРГЬАНАС батӀалъи гьабизе буго ГӀизраилалъул боцӀудаги Мисриялъул боцӀудаги гьоркьоб – гӀизраилазул цониги хӀайван хвезе гьечӀо.
БЕТӀЕРГЬАНАС гьелъие заман цӀана: Метер тӀолабго улкаялда гьедин гьабизе буго БЕТӀЕРГЬАНАС“».
Нахъисеб къоялъ БЕТӀЕРГЬАНАС гьедин гьабизеги гьабуна. Мисриязул кинабго боцӀи хвана, амма гӀизраилазул цониги хӀайван тӀаса камичӀо.
Гьелъул хал гьабизе чагӀи ритӀана пиргӀавнас, ва гьесда лъана унго-унголъунги гӀизраилазул цониги хӀайван хун гьечӀеблъи. Амма гьев додинго тӀирун чӀана ва гьес халкъги биччачӀо.
БЕТӀЕРГЬАНАС Мусадаги Гьарунидаги абуна: «Дангъура цӀун рахъу босе корониса ва биччанте Мусаца гьеб пиргӀавнасда цебесан гьаваялде рехизе.
ХӀур гӀадин тӀибитӀизе буго гьеб тӀолабго Мисриялда тӀад, ва улкаялдаго ругел гӀадамаздаги хӀайваназдаги лъугьине руго рецӀцӀ чвахулел тӀихьал».
Корода жаниса рахъуги босун, гьел пиргӀавнасда цере чӀана. Мусаца рахъу гьаваялде рехана ва гьебсагӀаталдаго гӀадамаздаги боцӀудаги рецӀцӀ чвахулел тӀихьал рахъана.
СихӀручагӀазда тӀокӀалъ Мусада данде рахъун бажаричӀо, щайгурелъул цогидал мисриязулго гӀадин гьезулги черх тӀихьазул цӀуна.
Амма БЕТӀЕРГЬАНАС пиргӀавнасул рекӀелъе согӀлъи биччана, ва, БЕТӀЕРГЬАНАС Мусада абун букӀахъе, гьев гӀенеккичӀо гьезухъ.
БЕТӀЕРГЬАНАС Мусада абуна: «Метер радакье вахъун пиргӀавнасухъе а, ва гьесда абе: „ЖугьутӀазул БЕТӀЕРГЬАН Аллагьас гьадин абулеб буго: Дир халкъ биччай Дие тӀагӀат-гӀибадат гьабизе ине!
Гьаб нухалда Дица дуеги, дур цересел чагӀазеги ва дур халкъалъеги кутакаб балагьалдалъун жаза гьабизе буго, Дун гӀадав гьаб ракьалда гьечӀевлъи дуда лъан букӀине!
Цо борхараб Дир килищалъ дудеги дур халкъалдеги хвалил унти биччазе кӀолаан Дида; гьебмехалъ дунялалдасаго тӀагӀинаан нуж.
Амма Дица чӀаго тана мун, дуда Дирго къуват бихьизабизелъун ва Дир цӀар тӀолабго дунялалда тӀибитӀизелъун.
Мун жеги Дир халкъалда данде чӀун вуго, ва дуца гьеб биччан толеб гьечӀо.
Гьанже гӀенекке: метер гьабго заманалда Дица Мисриялда тӀаде биччазе буго киданиги гьениб бихьа-рагӀичӀебгӀан кутакаб горо-цӀер.
Гьединлъидал буюрухъ кье боцӀиги, цогидаб дурго буголъиги хӀинкъи гьечӀеб бакӀалде щвезабизе. Рокъобе бакӀаричӀого мегъ-ракьалда хутӀарабщинаб боцӀи ва къватӀир хутӀарал гӀадамал горо-цӀералъ чӀвазе руго“».
БЕТӀЕРГЬАНАСУЛ рагӀукьа хӀинкъарал пиргӀавнасул цересел чагӀаз хехго лагъзалги боцӀиги рокъоре ракӀарана.
Амма БЕТӀЕРГЬАНАСУЛ рагӀуде кӀвар буссинабичӀез жидерго лагъзалги боцӀиги къватӀир тана.
БЕТӀЕРГЬАНАС Мусада абуна: «Квер зодобе борхе – тӀолабго Мисриялъул ракьалде тӀаде горо-цӀер базе буго: гӀадамазде, хӀайваназде ва Мисриялъул ракьалда бижарабщиналде тӀаде».
Мусаца гӀанса зодобе борхана, гьебмехалъ БЕТӀЕРГЬАНАС зоб гъугъадизабуна, цӀа пирхана ва цӀадлъун горо-цӀер чвахана зобалаздаса гӀодобе Мисриялъул ракьалде.
Пирхулеб цӀагун цадахъ балеб букӀана кутакаб горо-цӀер. Мисри бижаралдаса нахъе гьединаб жо киданиги бихьун, я рагӀун букӀинчӀо мисриязда.
Горо-цӀералъ щущазабуна Мисриялъул ракьалда тӀолабго къватӀиб хутӀарабщинаб жо: гӀадамал, хӀайванал, хур-хер ва гъутӀбигицин.
ГӀизраилаз гӀумру гьабулеб Гошеналъул ракьалдайин абуни, горо-цӀер бачӀо.
ПиргӀавнас Мусаги Гьарунги ахӀун, гьезда абуна: «Гьаб нухалда дица мунагь гьабуна. БЕТӀЕРГЬАН витӀарав вуго, дидаги дир халкъалдагийин абуни, гӀайиб ккана.
БЕТӀЕРГЬАНАСДА гьаре! Гьаб гӀасияб гъугъадиги горо-цӀерги гӀураб буго нижее! Дица риччала нуж, тӀокӀалъ нуж гьанир чӀезариларо», – ян.
Мусаца жаваб кьуна: «Шагьаралдаса къватӀиве лъугьиндал, квералги зодоре рорхун, БЕТӀЕРГЬАНАСДА цебе дугӀа гьабизе буго дица ва гъугъадиги горо-цӀерги къотӀизе буго. Гьебмехалъ дуда бихьила гьаб дунялалъул хважаинлъун БЕТӀЕРГЬАН вукӀин.
Амма дида бихьулеб буго мунги дур цересел гӀадамалги БЕТӀЕРГЬАН Аллагьасукьа жеги хӀинкъулел гьечӀолъи».
(Лъелъги пурчӀинаги хвана, гьеб заманаялъ пурчӀина тӀирщулеб букӀун, лъелъин абуни, тӀегьан букӀун.
Ролъги полбаги хвечӀо: гьел кватӀун гурони щолароан).
Муса пиргӀавнасул бакӀалдаса нахъе ана, шагьаралдаса къватӀиве вилълъана ва, квералги рорхун, гьес БЕТӀЕРГЬАНАСДЕ дугӀа гьабуна. ГьебсагӀаталдаго гъугъадиги горо-цӀерги къотӀана, хадуб цӀадги чӀана.
ЦӀадги, гъугъадиги, горо-цӀерги къотӀараблъи бихьидал, пиргӀавн нахъеги жиндирго гӀамалалде вуссана: гьесулги гьесул цересел чагӀазулги додинго ракӀал согӀлъана.
ПиргӀавн нахъеги тӀирун чӀана, ва гьес гӀизраилал риччачӀо, БЕТӀЕРГЬАНАС Мусада цебеккунго абун букӀахъе.

БЕТӀЕРГЬАНАС Мусада абуна: «ПиргӀавнасухъе а. ПиргӀавнасулги гьесул цересел гӀадамазулги ракӀазулъе Дица согӀлъи биччазе буго, гьезда гӀаламатал рихьизаризе рукӀине,
ва дуцаги хадубккун лъималазда ва гьезулги лъималазда бицине букӀине Дица цӀоб тун мисриязе гьабураб жазаялъул ва гьезда рихьизарурал хӀикматазул. Гьебмехалъ нужеда лъан букӀина Дун БЕТӀЕРГЬАН вукӀин».
Мусаги Гьарунги пиргӀавнасухъе рилълъана, ва гьез гьесда абуна:
«Гьадин абулеб буго жугьутӀазул БЕТӀЕРГЬАН Аллагьас: „КидаллъизегӀан дуца инкар гьабизе бугеб Дие мутӀигӀлъизе? Биччай Дир халкъ Дие тӀагӀат-гӀибадат гьабизе ине!
Дуца Дир халкъ биччачӀони, дур улкаялде тӀаде Дица метерго гарцӀ тӀамизе буго.
Гьеб киса-кибего тӀибитӀизе буго ракьалъул гьумерцин бихьулареб хӀалалда. Гьелъ кваназе буго горо-цӀер бан хадуб хутӀарабщинабги мегъ-ракьалда бижарабщинаб гъветӀги.
ГарцӀалъ цӀезаризе руго дур кӀалгӀаби ва дур цересел гӀадамазулги киналго мисриязулги рукъзал; гьаб ракьалда рижаралдаса нахъе жакъа къоялде щвезегӀанги, я дур умумузда, я дур умумузулги умумузда гьединаб жо жеги бихьун букӀинчӀо“». Гьединги абун, кьурун вуссун, Муса пиргӀавнасул бакӀалдаса нахъе ана.
Гьебмехалъ гьесул чӀухӀби-хӀакимзабаз пиргӀавнасда абуна: «Жеги кире щвезегӀан дов чияс нилъ гьаб хӀалалда чӀезаризе ругел? Жидерго БЕТӀЕРГЬАН Аллагьасе тӀагӀат-гӀибадат гьабизе ине риччай дол чагӀи. Дуда бихьулеб гьечӀищ Мисриялъул иш ахиралде кколеб букӀин?»
Гьебмехалъ Мусаги Гьарунги пиргӀавнасухъе тӀад руссинаруна.
«Нужерго БЕТӀЕРГЬАН Аллагьасе тӀагӀат-гӀибадат гьабизе а, – ян абуна гьес. – Щал-щал гьенире ине ругел?»
Мусаца абуна: «Ниж ине руго лъималгун ва харабигун, васал-ясалгун, гӀи-цӀаназул рехъабигун ва боцӀул рехьедалгун. БЕТӀЕРГЬАНАСЕ гьабулеб байрамлъидал гьеб нижер».
ПиргӀавнас абуна: «Дица лъималгун цадахъ нуж риччани, биччанте БЕТӀЕРГЬАНАС квербакъи гьабизе нужее! Амма нухда балагьазукье ккезе гуринха!
Гьеб букӀунареб жо! Нужеца гьедигӀан цӀакъ гьарулеб бугелъул, а БЕТӀЕРГЬАНАСЕ тӀагӀат-гӀибадат гьабизе, амма цохӀо бихьинал гурони унге».
Цинги Гьарунги Мусаги пиргӀавнасда цереса нахъе къотӀана.
БЕТӀЕРГЬАНАС Мусада абуна: «Мисриялъул ракьалде тӀаде квер борхе, цинги баккила гарцӀ. Гьелъ кваназе буго ракьалда бижарабщинаб – горо-цӀер бан хадуб нахъе хутӀанщинаб».
Мусаца Мисриялде тӀаде гӀанса борхана ва БЕТӀЕРГЬАНАС ракьалде тӀаде биччана бакъбаккул гьури. ТӀубараб сордо-къоялъ гьури пуна ва рогьалиде гьороца босун бачӀана гарцӀ.
Кутакалда гӀемераб гарцӀ тӀаделъана Мисриялде ва гьелъ тӀолабго улка цӀезабуна. ГарцӀазул гьединаб чабхъен цебеккун киданиги букӀинчӀо ва хадубккунги киданиги букӀине гьечӀо.
Гьелъ чӀегӀераб накӀкӀ лъугьун бахчизабуна тӀолабго ракь. Горо-цӀералдаса хадуб хутӀанщинаб – мегъ-ракьалда бижулеб букӀанщинабги, гъутӀбузда хутӀарабщинаб пихъги – квана гьелъ. ТӀолабго Мисриялда, я гъутӀбузда тӀамах, я ракьалда щибгӀаги гӀурччинлъи хутӀичӀо.
ПиргӀавнас хехго Мусаги Гьарунги тӀаде ахӀана ва гьезда абуна: «Дун мунагьалъукье ккана нужер БЕТӀЕРГЬАН Аллагьасда цеве ва нужеда цеве.
Ахирисеб нухалъги дида тӀаса лъугьа. Нужер БЕТӀЕРГЬАН Аллагьасда гьаре гьаб хвалил кваркьи дида тӀаса нахъе бачеян».
Муса пиргӀавнасул бакӀалдаса нахъе ана, ва гьес БЕТӀЕРГЬАНАСДА гьарун дугӀа гьабуна.
Цинги БЕТӀЕРГЬАНАС кутакаб гьури бахъинабуна бакътӀерхьул рахъалдасан, ва гьеб кутакаб гьороца БагӀараб ралъдахъе хъамун ана гарцӀ. Мисриялда цо гарцӀ хутӀичӀо.
Амма БЕТӀЕРГЬАНАС пиргӀавнасул рекӀелъе согӀлъи биччана ва гьес гӀизраилал риччачӀо.
БЕТӀЕРГЬАНАС Мусада абуна:
«Зодобе квер борхе ва Мисриялде бецӀлъи рещтӀине буго – лахӀчӀегӀераб бецӀлъи».
Мусаца зодобе квер борхана, ва лахӀтугӀан чӀегӀераб бецӀлъи рещтӀана тӀолабго Мисриялде лъабго къоялъ.
Лъабго къоялъ гӀадамазда кӀолеб букӀинчӀо я цоцада рихьизе, я чӀараб бакӀалдаса доре-гьанире рагъаризе. ГӀизраилазулин абуни, ай гьезул чӀей бугеб бакӀалда, канлъи букӀана.
Гьебмехалъ пиргӀавнас Муса ахӀана ва гьесда абуна: «Нужерго БЕТӀЕРГЬАНАСЕ тӀагӀат-гӀибадат гьабизе а. ГӀицӀго нужер гӀи-боцӀи гьанибго те, лъималин абуни, нужгун цадахъ ине бегьила».
Мусаца абуна: «Дуца нижеда цадахъ боцӀиги биччазе ккола, нижер БЕТӀЕРГЬАН Аллагьасе нижеца къурбанал ва тӀубанго рухӀулел къурбанал тӀоритӀизе рукӀине!
Нижер кинабго боцӀи нижеда цадахъ букӀине ккола, гьезул щанкӀлалцин гьанир хутӀизе гьечӀо. Доре щвараб мехалда нижеца тӀаса рищила нижер БЕТӀЕРГЬАН Аллагьасе къурбаналъе хӀайванал. Доре щвечӀого нижеда лъаларо кинал хӀайванал БЕТӀЕРГЬАНАСЕ къурбан гьаризе кколелали».
БетӀергьанас пиргӀавнасул рекӀелъе тӀирунчӀей рехана ва гьев разилъичӀо гьел риччазе.
Гьес Мусада абуна:
«ТӀагӀа дир берда цевеса! ТӀокӀалъ дида цеве къаге! Мун дида цеве вачӀани, дуе хвел букӀине буго».
Мусаца абуна: «Гьеб битӀараб буго. ТӀокӀалъ дуда дун вихьиларо».

БЕТӀЕРГЬАНАС Мусада абуна: «Дица пиргӀавнасдеги Мисриялдеги тӀаде цоги цо балагь биччалеб буго. Гьелдаса хадуб гьес нуж риччан тезе руго, ва гьадинго риччан тезе гурел, къватӀире рачахъизе руго.
Халкъалда абе бихьиназги руччабазги жидерго мадугьалзабазухъа гӀарцул ва меседил къайи гьареян».
(БЕТӀЕРГЬАНАС мисриязул рекӀелъ Жиндирго халкъалдехун рахӀму бижизабуна; живго Мусаги Мисриялъул тӀолабго халкъалъ – гӀадатиял чагӀазги, пиргӀавнасул цересел чагӀазги – къадруяв чилъун рикӀкӀунаан.)
Мусаца пиргӀавнасда абуна: «БЕТӀЕРГЬАНАС гьадин лъазабулеб буго: „Сордо бащалъулеб ригьалда Дун Мисри къотӀун ине вуго,
ва щибаб тӀоцебе гьабураб лъимер хвезе буго Мисриялда – пачаясул тахида вугев пиргӀавнасул лъимадаса байбихьун, гьабида цее кӀусарай лагъалъул лъимаде щвезегӀан. ХӀайваназул тӀоцебе гьабураб тӀинчӀги хвезе буго.
ТӀолабго Мисриялда букӀине буго цебе киданиги букӀинчӀебгӀан ва хадубккунги киданиги букӀинаребгӀан кӀудияб магӀу.
Амма гӀизраилазе ва гьезул боцӀуе гьой хӀапарабгӀанги зарал ккезе гьечӀо“. Гьеле гьеб мехалда лъала нужеда БЕТӀЕРГЬАНАС Мисриялдаги ГӀизраилалдаги гьоркьоб батӀалъи гьабулеб букӀин.
Дур цересел чагӀи рачӀина дихъе ва наку чӀван гьарила гьез: „Мунги дуда хадуб билълъараб тӀолабго халкъги нахъе а гьаниса!“ – ян. Гьелдаса хадув дунги ина».
Цинги Муса, ццидаца гъанкъулаго, пиргӀавнасда аскӀоса нахъе ана.
БЕТӀЕРГЬАНАС Мусада абуна: «ПиргӀавнас нужехъ гӀин тӀамизе гьечӀо, амма гьедин букӀине ккола, Дица Мисриялъул ракьалда Дирго хӀикматал ишал жеги цӀикӀкӀинаризе рукӀине».
Мусацаги Гьаруницаги гьал киналго мугӀжизатал рихьизаруна пиргӀавнасда цере, амма БЕТӀЕРГЬАНАС пиргӀавнасул рекӀелъе согӀлъи биччана, ва гьес гӀизраилал жиндирго улкаялдаса нахъе ине риччачӀо.

Мисриялда рукӀаго Мусадаги Гьарунидаги БЕТӀЕРГЬАНАС абуна:
«Биччанте нужее гьаб моцӀ букӀине тӀоцебесеб моцӀлъун, лъагӀалил аваллъун.
ТӀолабго ГӀизраилалъул жамагӀаталда абе гьаб моцӀалъул анцӀабилеб къоялъ, щибаб хъизан-къаялъ цо-цо кьегӀер босейин.
ТӀубараб кьегӀер кваназе гӀураб хъизан гьечӀони, биччанте гьеб – щивас кигӀан кваналеб хӀисабалдеги босун, киназего гӀолеб къагӀидаялда – бищун цересел мадугьалзабазгун гӀахьал гьабизе.
Гьел кьагӀи рукӀине ккола лъагӀел барал, бихьинал ва жагъаллъи гьечӀел. Гьел рукӀине бегьула кьагӀи яги буртӀал.
Гьел хьихье гьаб моцӀалъул анцӀила ункъабилеб къоялде щвезегӀан, цинги биччанте маркӀачӀул гӀужалда гӀизраилазул тӀолабго жамагӀаталъ гьел хъвезе.
Къурбаналъе хъурал жалазул биги, гьеб къурбан нужеца кваналеб минаялъул кавуялъул кӀиябго рахъалдаги рахаздаги бахе.
ЦӀадуда тӀадги бежун, гьебго сордоялъ кванай гьеб гьан, бугьурго чадалгун
ГӀатӀго яги белъун гьан кванаге, амма цӀадуда тӀад бежизабун кванай – бетӀерги, хӀатӀалги, ургьимесги цадахъ.
Радалалде щибго жо нахъе тоге. РогьинегӀан кваначӀого хутӀараб цӀадулъ бухӀе.
Гьале нужеца гьеб кваназе кколеб къагӀида: сапаралде къачӀарал чагӀи кинигин ретӀун ретӀелгун, къан рачелгун, хӀатӀазда ретӀун хьиталгун, хъатикь ккун гӀансагун, гӀедегӀалихъего кванай гьеб. Гьеб ккола БЕТӀЕРГЬАНАСУЛ Песах.
Гьеб сордоялъ Дун Мисри къотӀун ине вуго, ва Дица хвезаризе руго киналго тӀоцере гьарурал лъималги боцӀул щибаб тӀоцебе гьабураб тӀинчӀги; Дица жаза гьабизе буго Мисриялъул тӀолалго аллагьзабазе. Дун вуго БЕТӀЕРГЬАН.
Амма нужер минабазул кавабазда бахараб би букӀина нуж цӀунулеб гӀаламатлъун: гьеб би бихьидал, Дун аскӀосан ине вуго. Мисриялда тӀаде Дица хвалил унти биччайдал, нужеда гьеб хъвазе гьечӀо.
Гьеб къо нужеда кидаго кӀочонге. Гьеб къо нужее байрамлъун букӀа абе – БЕТӀЕРГЬАНАСЕ тӀобитӀулеб байрамлъун. Абадиялъего нужеда тӀад лъураб байрам хӀисабалда рачӀунел гӀелазги кӀодо гьабизе биччай гьеб къо.
Анкьго къоялъ реччеб жубачӀел чадал гурони кванаге. ТӀоцебесеб къоялъго рокъоса реччеб тӀагӀинабе, щай абуни, гьеб анкьго къоялда жаниб реччеб лъун гьабураб чед кванарав чи ГӀизраилалъул халкъалда гьоркьоса нахъе къотӀизе ккола.
Гьел къоязул тӀоцебесеб къо хирияб къолъун букӀине ккола – анкьабилеб къоги хирияблъун букӀине ккола. Гьел къояз щибго хӀалтӀи гьабуге, нужеего квен хӀадур гьаби тун батӀияб.
Бугьурго Чадазул байрам тӀобитӀе, щайгурелъул Дица нуж аскарал гьарун Мисриялдаса нахъе рачана гьеб къоялъ. Гьеб къо кӀодо гьабе хадусел гӀелазги – гьеб буго абадиялъего нужее бугеб амру.
ТӀоцебесеб моцӀалъул анцӀила ункъабилеб къоялъул къаси гӀужалдаса байбихьун къоло цоабилеб къоялъул къаси гӀужалде щвезегӀан кванай реччеб тӀечӀеб чед.
Анкьго къоялда жаниб нужер къавулъ букӀине бегьуларо реччебалъул къатӀра. Реччеб гъорлъ бугеб квен кванарав чи, щив гьев ватаниги, къватӀиса гочун вачӀарав вукӀа, нужер ракьцояв вукӀа, гьев чи ГӀизраилалъул жамагӀаталда гьоркьоса нахъе къотӀизе ккола.
Гьел къояз, нуж кир рукӀаниги, реччеб гъорлъ хӀалтӀизабураб кинабгӀаги квен кванаге – кванай бугьурго чадал».
Мусаца ГӀизраилалъул церехъаби данде ракӀарана ва гьезда абуна: «Инеги ун, нужерго хъизамазе цо-цо кьегӀер тӀаса бище щивас ва Песахалъул къурбанал хъве.
Цинги иссопалъул
Мисриял чӀвазе БЕТӀЕРГЬАН вахъараб мехалда, гьесда бихьила кавуялъул кӀиябго рахъалдаги рахаздаги бахараб би ва гьеб мина гьес жибго тела; нуж чӀвазе чӀвазеян нужер минабазда жаниве лъугьине, рухӀ бахъулев Малаикасе изнуги кьеларо.
Нужее ва нужер хадусел наслабазе абадиялъего чӀезабураб тӀадкъай хӀисабалда цӀуне гьеб амру.
БЕТӀЕРГЬАНАС нужее кьезе къотӀи гьабураб ракьалде щведал, гьенибги билълъанхъизабе гьеб гӀадат.
„Гьаб щиб гӀадат?“ – ин нужер лъималаз гьикъидал,
гьезда абе: „Гьаб ккола БЕТӀЕРГЬАНАСЕ тӀобитӀулеб Песахалъул къурбан: мисриял чӀвалеб мехалда, Гьев гӀизраилазул минабазда аскӀосан ана ва ниж тархъан гьаруна“», – ян.
Гьебмехалъ тӀолабго халкъ накабазде ккана ва БЕТӀЕРГЬАНАСЕ рецц гьабуна.
БЕТӀЕРГЬАНАС Мусадеги Гьарунидеги амру гьабунщинаб мухӀканго тӀубазабуна гӀизраилаз.
Сордо бащалъуда Мисриялъул ракьалда гьабунщинаб тӀоцебесеб лъимадул рухӀ бахъана БЕТӀЕРГЬАНАС: Мисриялъул пачаясул, ай пиргӀавнасул тӀоцебесеб лъимадаса байбихьун, туснахъалда тӀамун вугев такъсирчиясул тӀоцебесеб лъимаде щвезегӀан, ва тӀолабго боцӀул щибаб тӀоцебе гьабураб тӀинчӀги хвезабуна.
ПиргӀавнги, гьесул цересел чагӀиги, тӀолалго мисриялги тӀаде рахъана гьеб сардилъ, ва киса-кибего Мисриялда кутакаб магӀил гьаракь бахъана – цониги рукъ хутӀун букӀинчӀо жаниб хвел ккечӀеб.
Гьебго сордоялъ пиргӀавнас Мусаги Гьарунги тӀаде ахӀана ва гьезда абуна: «Рахъа! Нужеца кӀиязго ва тӀолалго гӀизраилаз дир халкъги дир ракьги те! Нужеца абулеб букӀараб къагӀидаялъ БЕТӀЕРГЬАНАСЕ тӀагӀат-гӀибадат гьабизе а!
ГӀиги баче, боцӀиги баче ва нужерго нухда а! Диеги цо дугӀа гьабе!» – ян.
Мисрияз халкъ гӀедегӀизабулеб букӀана улка тун ине.
«Гурони ниж киналго хвезехъин руго!» – ян абулеб букӀана гьез.
Халкъалъ цадахъ босана реччебги гъорлъе жубачӀого буцараб ролъ; гьеб жаниб лъурал хӀерчал ратӀлилъ жемана ва гъажибутӀрузда лъуна.
ГӀизраилаз, Мусаца гьезда малъараб къагӀидаялъ, мисриязда гьарун кьезабуна гӀарцулги меседилги цӀарагӀ ва ретӀел.
БЕТӀЕРГЬАНАС мисриязул рекӀелъе гӀизраилаздехун рахӀму бижизабуна ва гьединлъидал, гьез щиб гьараниги, кьолеб букӀана гьезие. Гьеб хӀалалда гьезие мисриязухъа кӀудияб бечелъи щвана.
ГӀизраилал ана Раамсесалдаса Суккоталде. Руччабиги лъималги рикӀкӀинчӀого, кинавниги гьезул вукӀана анлънусазарго бихьинчи.
Гьезда цадахъ рукӀана гӀемерал батӀи-батӀиял халкъазул гӀадамалги ва цӀикӀкӀараб къадаралда гӀи-боцӀиги.
Мисриялдаса жидедаго цадахъ босун бачӀараб буцараб ролъул гьез чадал режана; реччеб жубан букӀинчӀо гьенибе. Гьел гӀедегӀун Мисриялдаса къватӀире рахъинарун рукӀиндал, гьезие заман букӀинчӀо сапаралде цадахъ босизе квен хӀадуризе.
ГӀизраилил халкъалъ Мисриялда бана ункънусиялда лъеберго сон.
Дурусго ункънусиялда лъеберго сон тӀубараб къоялъ, БЕТӀЕРГЬАНАСУЛ халкъ, кӀудиял аскарал гьарун, Мисриялдаса нахъе ана.
Гьеб сордо ккола БЕТӀЕРГЬАНАСЕ гӀоло макьу толеб сордо; гьеб сордоялъ Гьес Мисриялдаса гӀизраилал нахъе рачана. Гьеб БЕТӀЕРГЬАНАСУЛ сордо буго! ГӀизраилалъул тӀолалго гӀелазе гьеб сордо ккола макьу толеб сордо.
БЕТӀЕРГЬАНАС Мусадаги Гьарунидаги абуна: «Гьале Песахалъул къурбан хъвеялъул тадбир: батӀияб ракьалдаса чияс гьеб квине бегьуларо.
Дуца вичун восарав лагъас гьеб квине бегьула, дуца гьесие суннат гьабун бугони,
амма заманаялъе гӀумру гьабун нужер ракьалда чӀарав чияс яги мухьдахъ ккурав хӀалтӀухъанас гьеб квине бегьуларо.
Гьеб къурбан квине ккола гьеб хӀадурараб рокъоб – гьан рокъоса къватӀибе босуге ва гьелъул цониги ракьа бекуге.
ГӀизраилалъул тӀолабго жамагӀаталъ тӀобитӀизе ккола гьеб байрам.
Нужеда цадахъ гӀумру гьабун вугев къватӀиракьалдаса чиясе БЕТӀЕРГЬАНАСУЛ Песах кӀодо гьабизе бокьун бугони, гьесул рокъор гӀумру гьабун ругел киналго бихьиназе суннат гьабизе ккола. Гьебмехалда гьес гьелъулъ гӀахьаллъи гьабизе бегьула нужеда гьоркьов гьавурав чиясго гӀадин. Суннат гьабичӀев чияс гӀахьаллъи гьабизе бегьуларо Песахалъул байрамалъул тӀутӀалда.
Цого къанун хӀалтӀула нужер ракьцоязеги ва батӀияб ракьалдаса рачӀун нужеда гьоркьоб гӀумру гьабун ругел гӀадамазеги».
ГӀизраилаз кинабго гьабуна Мусадеги Гьарунидеги БЕТӀЕРГЬАНАС гьабураб амруялда рекъон.
Гьебго къоялъ БЕТӀЕРГЬАНАС Мисриялдаса къватӀире рачана гӀизраилал аскараздеги рикьун.

БЕТӀЕРГЬАНАС Мусада абуна:
«ГӀизраилазе гьабураб щибаб тӀоцебесеб бихьинлъимер Дие батӀа гьабе: инсанасул лъимер букӀа, боцӀул тӀинчӀ букӀа – эбелалъул тӀоцебесеб рижи».
Мусаца халкъалда абуна: «Нужеда кидаго ракӀалда букӀа нуж Мисриялдаса – лагълъиялъул ракьалдаса – къватӀире рачараб къо; Жиндирго щулияб квералдалъун рачана нуж БЕТӀЕРГЬАНАС гьениса къватӀире – гьеб къоялъ нужеца кванаге реччеб жубараб чед.
Жакъа, Авив моцӀалда, нужеца гьаб ракь толеб буго.
Нужер умумузе БЕТӀЕРГЬАНАС гьа бан букӀана ханааниязул, хитиязул, амориязул, евусиязул ва хивиязул ракь – рахьги гьоцӀоги чвахулеб ракь – нужее кьелилан. Дос рачун нуж гьенире щвараб мехалда, гьадинаб гӀадат цӀуне Авив моцӀалъ:
анкьго къоялъ кванай реччеб гъорлъ гьечӀеб чед; анкьабилеб къоялъ БЕТӀЕРГЬАНАСЕ байрам гьабе.
ПалхӀасил, анкьго къоялъ кваназе ккола реччеб жубачӀеб чед. Нужер къавулъ щибниги реччеб лъураб жо букӀине бегьуларо; нуж чӀараб бакӀалдаги букӀине бегьуларо реччебалъул къатӀрацин.
Гьеб къоялъ щивас жиндирго лъималазда абизе ккола: „Дица гьадин гьабулеб буго Мисриялдаса нахъе унелъул БЕТӀЕРГЬАНАС дие гьабурабщиналъе гӀоло“, – ян.
Гьаб гӀадат нужее букӀина квералда лъураб гӀужлъун ва нодоялда хъвараб ракӀалдещвеялъул гӀаламатлъун – БЕТӀЕРГЬАНАСУЛ Къанун кидаго нужер мацӀалда букӀиналъе гӀоло. БЕТӀЕРГЬАНАСУЛ къуватаб квералдалъунлъидал нуж Мисриялдаса къватӀире рачарал.
Гьаб гӀадат тӀубазабе щибаб соналъ, гьелъие бихьизабураб заманалда.
БЕТӀЕРГЬАНАС нужее ва нужер умумузе гьа бан букӀараб къагӀидаялъ нуж ханааниязул ракьалдеги рачун, гьеб нужее кьун хадуса,
БЕТӀЕРГЬАНАСЕ батӀа гьабе щибаб тӀоцебесеб бихьинлъимер. Гьединго нужер боцӀул щибаб тӀоцебесеб бихьинтӀинчӀги БЕТӀЕРГЬАНАСУЛ ккола.
ТӀоцебе гьабураб кӀартихъ хисун кьегӀер кье, хисизе бокьичӀони, кӀерт габур кьурун хвезабе. Щивав нужер тӀоцеве гьавурав васасухъ хӀакъ кьезе ккола.
Хадубккун дур наслуялъ: „Гьелъул магӀна щиб?“ – абун цӀехани, гьезда абе: „БЕТӀЕРГЬАНАС Жиндирго къуваталдалъун нилъ Мисриялдаса – лагълъиялъул ракьалдаса – къватӀире рачана.
ПиргӀавн тӀирун чӀана, нилъ нахъе риччазе бокьичӀого; гьединлъидал, Мисриялда гьабунщинаб инсанасулги хӀайваналъулги тӀоцебесеб рижи хвезабуна БЕТӀЕРГЬАНАС. Гьеле гьединлъидалин щибаб хӀайваналъул тӀоцебесеб тӀинчӀ дица БЕТӀЕРГЬАНАСЕ къурбаналъе кьолеб; нилъер тӀоцере гьарурал васазухъин абуни, хӀакъ кьола“.
Гьеб букӀине ккола дур кверда лъураб гӀуж гӀадин ва дур надалда бухьараб чалма гӀадин, Жиндирго Къуваталдалъун БЕТӀЕРГЬАНАС нилъ Мисриялдаса къватӀире рачиналъул жинца бицунеб нугӀлъун».
ПиргӀавнас халкъ нахъе биччараб мехалда, Аллагьас гьеб бачинчӀо пилистимазул ракьалдасан, кигӀанго гьенисан нух къокъаб букӀаниги. Аллагьас пикру гьабуна:
«Гьел нухда рагъизе ккани, гьезул пикру хисизе бегьула ва гьел Мисриялде тӀадруссине бегьула», – ян.
Аллагьас халкъ бачана халатаб авлахъалъул нухккун, БагӀараб ралъдахъе
Мусаца Юсупил жаназаги цадахъ босана, щайгурелъул Юсупица гӀизраилал гьедизарун рукӀана:
«Аллагь чара гьечӀого нужее кумекалъе вахъине вуго. Гьеб мехалда дир жаназаги гьаниса нахъе босе нужедаго цадахъ», – иланги абун.
Суккоталдаса рахъун, салул авлахъалда аскӀоб бугеб Этамалде щвана гӀизраилал ва гьенир лъалхъана.
Къад хӀубилъун эхетараб накӀкӀул парчадулъ гьезда цеве, гьезие нухги бихьизабулаго, унаан БЕТӀЕРГЬАН; къаси, гьезие канлъи букӀине, Гьев цӀадул парчадул хӀубиялъулъ вукӀунаан. Гьединлъидал къасиги къадги ине рес букӀана гьезие.
Къад накӀкӀул хӀуби, къаси цӀадул хӀуби – кӀиябго цониги нухалъ халкъалдаса батӀалъичӀо.

БЕТӀЕРГЬАНАС Мусада абуна:
«ГӀизраилазда абе Мигдол абураб бакӀалдаги ралъдадаги гьоркьоб бугеб Пи-Гьахироталдехун ралагьун аян ва гьениб лъалхъи гьабеян. Риччанте гьел, ралъдал рагӀалда, битӀун БагӀал-Цефоналда цере чӀезе.
ПиргӀавнас пикру гьабизе буго: „Авлахъалда, нухги къосун, свердилел ратила гӀизраилал“, – ин.
Дица пиргӀавнасул рекӀелъе согӀлъи биччала, ва гьев нужеда хадув лъугьина. Амма пиргӀавнасдалъун ва гьесул аскараздалъун Дир цӀаруе рецц букӀина, гьел Дица къезарураб мехалъ. Гьебмехалъ мисриязда лъала Дун БЕТӀЕРГЬАН вукӀин». ГӀизраилаз гьедин гьабизеги гьабуна.
Мисриялъул пачаясда халкъ лъутун анилан абураб мехалда, пиргӀавнасулги гьесул цересел гӀадамазулги пикру хисана ва гьез абуна:
«Нилъеца гьабураб жо щиб? Нилъеца гӀизраилалги риччан тун, нилъго хӀалтӀухъабаздаса махӀрум гьарунагури!»
ПиргӀавнас жиндирго чуялгун чолгьоко хӀадурана ва жиндирго аскарги данде ахӀана.
Гьес цадахъ бачана анлънусго тӀаса бищараб чолгьокоги Мисриялъул цогидал чолгьаказул аскарги; щибаб чолгьакида тӀад рагъулъ лъадарарал рагъухъабиги рукӀана.
БЕТӀЕРГЬАНАС пиргӀавнасул рекӀелъе согӀлъи биччан букӀун, гьев гӀизраилазда хадув вортана. ГӀизраилал нухда унел рукӀана жидее щибго хӀинкъи гьечӀел чагӀи гӀадин.
ПиргӀавнасул чолгьакалгун ва чотӀахъабигун гӀизраилазда хадур рортарал мисриял гьезда хадур гӀунтӀана, ралъдал рагӀалда къайиги чӀван, Пи-Гьахироталда гӀагарлъухъ, БагӀал-Цефоналда гӀизраилал рукӀаго.
Жидерго аскаргун ПиргӀавн гӀагарлъулев вихьидал, ГӀизраилазда бичӀчӀана мисриял жидеда хадур лъугьун рукӀин. Гьебмехалъ гьел кутакалда хӀинкъана ва гьез БЕТӀЕРГЬАНАСДЕ ахӀи базе байбихьана.
«Мисриялда хабал рукӀинчӀогойищ дуца ниж хвезе авлахъалде рачарал? – ин Мусада кӀалгьикъизе журана гьел. – Мисриялдаса къватӀиреги рачун, дуца нижее гьабураб щиб?
Мисриялдаго нижеца дуда абулеб букӀинчӀищ: „Ниж жахӀалго те; мисриязе хӀалтӀизе те ниж“, – ин? – Мисриязул лагъзаллъун хутӀизего лъикӀан нижее, гьаб авлахъалда хвезегӀан!»
Муса халкъалда кӀалъана: «Нуж хӀинкъуге. КъвакӀун чӀа, нужеда бихьила БЕТӀЕРГЬАНАС нуж жакъа хвасар гьарулеб куц. ГьабсагӀат нужер беразда цере ругел дол мисриял нужеда тӀокӀалъ киданиги рихьизе гьечӀо.
Парахат рукӀа, БЕТӀЕРГЬАН вагъизе вуго гьелгун нужее гӀоло».
БЕТӀЕРГЬАНАС Мусада абуна: «Щай дуца Диде ахӀи балеб? ГӀизраилал цере раче!
Дурго гӀанса эхеде борхе ва ралъдада тӀаде балагьизабе, цинги гьеб кӀийиде бикьизе буго. Гьебмехалда гӀизраилазда кӀвезе буго, ракъдадасан кинигин, ралъдал тӀиналдасан ине.
Дица мисриязул рекӀелъе согӀлъи биччана – гьелги нужеда хадур лъугьине руго. Амма жиндирго чолгьакалгун, чотӀахъабигун ва тӀолабго аскаргун пиргӀавнасда Дица Дирго къудрат бихьизабураб мехалъ, Дие кӀудияб рецц букӀине буго.
Мисриязда лъазе буго Дун БЕТӀЕРГЬАН вукӀин ва пиргӀавнги, гьесул чуялги, чолгьакалги, чотӀахъабиги сабаблъун Дие рецц букӀине буго».
ГӀизраилалъул аскаралда цеве унев вукӀарав Аллагьасул Малаик, гьезда нахъехун чӀана. НакӀкӀул парчаги, жиндирго бакӀалдасаги кьурун буссун, гьезда нахъа,
Мисриялъул халкъалдаги ГӀизраилил халкъалдаги гьоркьоб чӀана. ТӀолабго сордоялъ накӀкӀул парча цояб рахъалъе бецӀлъилъун, цогидаб рахъалъе канлъилъун чӀана, ва гьеб сордоялъ бецӀлъиги канлъиги цоцалъ жубачӀо.
Мусаца ралъдада тӀаде квер битӀана, ва БЕТӀЕРГЬАНАС тӀубараб сордоялъ къуватаб бакъбаккул гьуриги бахъинабун, ралъад бикьана ва гьелъул тӀину ракъдаллъиялде сверизабуна. Лъим бикьун ана,
ва гӀизраилаз, бакъвараб тӀиндасанги рилълъун, ралъад бахана: лъим кӀиго къед гьабун бахъун чӀун букӀана, цо гьезул кваранаб рахъалда, цогияб гьезул квегӀаб рахъалда.
Гьебмехалъ мисриялги гьезда хадур рортана. ПиргӀавнасул чуялги, чолгьакалги, чотӀахъабиги – киналго ралъдал тӀиналде кӀанцӀана.
Рогьалил хъахӀлъи рехулеб гӀужалда, цӀадул ва накӀкӀул парчадулъан ваккун, БЕТӀЕРГЬАН валагьана мисриязул аскаралъухъ ва гьеб сагӀаталдаго гьезде кутакаб хӀинкъи рещтӀинабуна.
Гьезул чолгьаказул гьакибурдул жагъаллъана, гьединлъидал чуязеги рилълъине цӀакъ захӀмалъун ккана.
Цинги мисриял ахӀдезе лъугьана:
«Гьаниса нахъе лъутизе ккола! ГӀизраилазул рахъалдасан Мисриялда данде вагъулев вуго Живго БЕТӀЕРГЬАН!» – ин абун.
Гьеб мехалъ БЕТӀЕРГЬАНАС Мусада абуна: «Ралъдада тӀаде квер битӀе, лъим тӀадбуссун мисриязде, гьезул чуялгун чолгьаказде ва чотӀахъабазде тӀаде чвахизе букӀине».
Мусаца ралъдада тӀаде квер битӀана ва рогьалилъ лъим жиндирго бакӀалде тӀадбуссун чвахана. Рекерун унел рукӀарал мисриял гьулчун бачӀунеб лъадакье ккана, ва БЕТӀЕРГЬАНАС гьел ралъдал бакьулъ лъадалъ тӀерхьинаруна.
ТӀолабго лъим тӀадбуссун бачӀиндал, гьелъ гъанкъизаруна чолгьакалги чотӀахъабиги – гӀизраилазда хадуб ралъдалъе бортараб пиргӀавнасул тӀолабго аскар. Гьезул цонигияв хвасарлъичӀо.
ГӀизраилазин абуни, ралъад бакьулъан бакъвараб тӀиндасанги рилълъун, бахана ралъад: лъим, цо гьезул кваранаб рахъалда, цогидаб – квегӀаб рахъалда, кӀиго къед гьабун бахъун чӀун букӀана.
Гьеб къоялъ БЕТӀЕРГЬАНАС ГӀизраил мисрияздаса хвасар гьабуна ва гӀизраилазда гьезул жаназаби рихьана ралъдал рагӀалда.
Жиндирго къудраталдалъун БЕТӀЕРГЬАНАС мисриязе гьабураб бихьидал, гьел БЕТӀЕРГЬАНАСУКЬА кутакалда хӀинкъана ва Гьесде иман лъуна, Гьесул лагъ Мусадаги божана.

Гьебмехалъ Мусацаги ГӀизраилил халкъалъги БЕТӀЕРГЬАНАСЕ реццалъул кечӀ ахӀана:
«БЕТӀЕРГЬАНАСЕ ахӀила дица дирго кечӀ –
Гьесул хӀалкӀолъи, Гьесул тӀадегӀанлъи!
Чуги чотӀахъанги
ралъдалъе рехана Гьес.
БЕТӀЕРГЬАН – Гьес кьола дие къуват, Гьесие ахӀила кечӀ;
Гьесдасан буго хвасарлъи!
Гьев – дир Аллагь, Гьесие рецц гьабила!
Дир инсулги Аллагь! Дица кӀодо гьавила Гьев!
БЕТӀЕРГЬАН – гучав рагъухъанги Гьев;
БЕТӀЕРГЬАН – гьеле Гьесул цӀар!
ПиргӀавнасул чолгьакалги, гьесул аскарги
ралъдалъе рана Гьес,
мисриязул бищун лебалал рагъухъаби
БагӀараб ралъдалъ гъанкъана.
Ралъдал карачелал гьулчана гьезда тӀаде,
ва тӀину гьечӀеб кӀкӀалахъ гамачӀ кинигин рилана гьел.
Дур кваранаб квер, БЕТӀЕРГЬАН,
къуват-гучалъул цӀураб;
Дур кваранаб квералъ, БЕТӀЕРГЬАН,
тушман щущахъ виххизавуна.
Дурго къудраталъул хӀалкӀолъиялъ
Дуца къезаруна Дудаго данде рахъарал.
Дур ццин гьалаглъана –
гьелъ гьел сумало кинигин къулчӀана.
Дуца лъадада тӀаде пуна –
лъим квачӀид бахъана,
лъим къедлъун эхетана,
ралъдал тӀину къвакӀана.
Тушман чӀухӀун кӀалъалев вукӀана:
„Хадур лъугьина, гьел кквела.
Давла бикьа-къотӀила,
гьелдаса кеп босила.
Дирго яргъидалъун
гьезул бугебщинаб бахъила!“ – ян
Амма Дурго хӀухьел пуна Дуца
ва ралъад гьезда тӀаде бегана.
Къуватал карачелазулъ тӀерхьана гьел,
тӀухьи кинигин.
Дуда ващадав цоги гьечӀо аллагьзабазда гьоркьов, БЕТӀЕРГЬАН!
Мун гӀадав тӀокӀав гьечӀо –
МунгӀан Хирияв, МунгӀан ТӀадегӀанав!
Мун – реццалъе мустахӀикъав,
мугӀжизатал гьарулев!
Дуца кваранаб квер хьвагӀана –
дол ракьулъе тӀерхьана!
Дурго свин гьечӀеб рахӀмуялдалъун
Дуца цебе бачина Дуцаго хвасар гьабураб халкъ.
Дурго къудраталдалъун Дуца гьеб бачина
Дурго Мукъадасаб бакӀалде.
Халкъазда гьеб кинабго рагӀила ва гьел сородила;
хӀинкъиялъ кодор росила Пилистималъул гӀадамал.
Эдомалъул кӀудиял сородила,
МогӀавалъул церехъабазда гъаргъар бала,
Ханааналъул гӀадамал хӀинкъиялъ тамахлъун ккела.
ХӀинкъиялъги чарахвеялъги кодор росила гьел,
Дур къуват бихьидал чӀаралъурго ганчӀиде сверила,
Дур халкъ аскӀосан ун лъугӀизегӀан, дир БЕТӀЕРГЬАН –
Дуца Дуего тӀаса бищараб халкъ!
Дуца Дур халкъ Хирияб магӀарде бачина,
гьениб, Дуего рукълъун тӀаса бищараб бакӀалда,
я дир БЕТӀЕРГЬАН,
Дуцаго кьучӀ лъураб Мукъадасаб бакӀалда
гьел чӀезе рукӀине,
дир БетӀергьан!
БЕТӀЕРГЬАН вукӀина Пачалъун абадул абадиялъего!»
ПиргӀавнасул чуялгун чолгьакал ва чотӀахъаби ралъдалъе лъугьараб мехалда, БЕТӀЕРГЬАНАС гьезда тӀаде риччана ралъдал карачелал. ГӀизраилил халкъин абуни, ралъад къотӀун ана ракъдадасан гӀадин.
Гьарунил яц Марям аварагалъ жергъен кодобе босана, ва тӀолалго руччабиги, кодор жергъабиги ккун, гьелда хадур рилълъун кьурдизе лъугьана.
Марямицаги кечӀ ахӀана:
«БЕТӀЕРГЬАНАСЕ кечӀ ахӀе –
Гьесул хӀалкӀолъи, Гьесул тӀадегӀанлъи!
Чуги чотӀахъанги
ралъдалъе рехана Гьес!» – иланги абун.
Мусаца ГӀизраилил халкъ бачана БагӀараб ралъдал рагӀалалдаса Шур абураб салул авлахъалде. Лъабго къо бана гьез авлахъалда хьвадулел, кибго лъимги батуларого.
Мара абулеб бакӀалде щвана гьел, амма гьенибги лъим гьекъезе кӀолеб букӀинчӀо, щайгурелъул гьеб кьогӀаб букӀун. (Гьеле гьединлъидалин гьеб бакӀалда цӀарги Мара
Нахъеги Мусадаса рази гьечӀого лъугьана халкъ:
«Нижеца щиб гьекъезе бугеб?» – абун къулкъудана гьел.
Цинги Мусаца БЕТӀЕРГЬАНАСДЕ ахӀи бана, ва БЕТӀЕРГЬАНАС гьесда гъветӀ бихьизабуна. Мусаца гьелъул гӀаркьел лъадалъе рехана ва лъим гьуинаблъун лъугьана.
Гьеб бакӀалда БЕТӀЕРГЬАНАС гьезул божиялъул хӀалбихьана ва гьезие къануналги ахӀкамалги кьуна.
Гьес абуна:
«Нужер БЕТӀЕРГЬАН Аллагьасул рагӀухъ нуж кӀваркьун гӀенеккани ва Гьесие бокьараб гьабуни, нужеца Гьесул буюрухъал тӀуразарулел ругони ва Гьесул амрабазда рекъон гӀумру гьабуни, Дица нужеда тӀаде биччазе гьечӀо мисриязде риччарал унтабазул цонигияб. Дун нуж сах гьарулев БЕТӀЕРГЬАН вуго».
Гьениса гьел ана Элималде. Гьениб букӀана анцӀила кӀиго иццги лъабкъоялда анцӀго чамасдакил гъветӀги. Гьел иццазда аскӀор лъалхъана гӀизраилал.

ГӀизраилалъул халкъ Элималдасаги ана ва Элималдаги Синаялдаги гьоркьоб бугеб Син абулеб салул авлахъалде щвана. Гьеб букӀана Мисриялдаса къватӀире гӀизраилал рахъун хадусеб кӀиабилеб моцӀалъул анцӀила щуабилеб къо.
Гьеб авлахъалда рукӀаго гӀизраилал нахъеги Мусадеги Гьарунидеги гӀайибал гӀунтӀизарун къулкъудана.
ГӀизраилаз гьезда абулеб букӀана:
«БЕТӀЕРГЬАНАСУЛ квердасан Мисриялдаго хвезе лъикӀаб букӀана нижее! Доба нижее хьагал цӀун белъизе гьанги гӀорцӀизегӀан кваназе чедги букӀана. Нужецайин абуни, тӀолабго халкъ бакъуца хвезабизе, ниж бакъвараб авлахъалде рачана».
Гьебмехалъ БЕТӀЕРГЬАНАС Мусада абуна: «Дица зодиса гъоркье нужеда тӀаде цӀадлъун чвахизабизе буго чед. Биччанте халкъалъ, щибаб къоялъ авлахъалдеги ун, жидеего цо къоялъе гӀураб чед бакӀаризе. Гьедин Дица хӀалбихьизе буго гьезул, гьел Дир къануназда нахърилълъунищали балагьизе.
Анлъабилеб къоялъ, рузман къоялъ, цоги къояз бакӀарулелда данде ккун, биччанте гьез кӀиго нухалъ цӀикӀкӀун бакӀаризе гьеб».
Мусацаги Гьаруницаги тӀолалго гӀизраилазда абуна: «Къаси нужеда лъазе буго нуж БЕТӀЕРГЬАНАС рачун рукӀин Мисриялдаса къватӀире.
Метер радал нужеда бихьила БЕТӀЕРГЬАНАСУЛ хӀалкӀолъи, щайгурелъул БЕТӀЕРГЬАНАСДА рагӀана нужер Гьесдехун бугеб рази гьечӀолъи. Нижгун дагӀбадизе ккани, ниж щал чагӀи?»
Хадубги Мусаца абуна:
«Къаси БЕТӀЕРГЬАНАС гьан кьезе буго нужее кваназе, радал гӀорцӀизегӀан чед кьезе буго. Гьесда рагӀун бугелъул нужер Гьесдехун бугеб рази гьечӀолъи. Нижер бицани, щал ниж кколел? Нижеда гӀайибал чӀвалел чагӀи гуро нуж, БЕТӀЕРГЬАНАСДА гӀайибал чӀвалел чагӀи руго!»
Цинги Мусаца Гьарунида абуна:
«ГӀизраилазул жамагӀаталда абе: „БЕТӀЕРГЬАНАСДА цере чӀезе рахъа, Гьесда нужер рази гьечӀолъи рагӀун бугелъул“».
Гьарун ГӀизраилил халкъгун кӀалъалеб мехалъ, гьел авлахъалдехун ралагьана, ва гьезие загьирлъана накӀкӀул парчадулъ чӀараб БЕТӀЕРГЬАНАСУЛ нур ва Гьесул къудрат.
Гьебмехалъ БЕТӀЕРГЬАН кӀалъана Мусада:
«Дида рагӀана гӀизраилазул гӀарзал. Гьезда абе: „МаркӀачӀул гӀужалда нужеца гьан кваназе буго, рогьалил гӀужалъ нужер чахьал чадица гӀорцӀизе руго. Гьебмехалда лъазе буго нужеда нужер БЕТӀЕРГЬАН Аллагь Дун вукӀин“».
Гьебго къоялъул маркӀачӀул гӀужалъ роржун рачӀана чӀоролаби ва гьез цӀезабуна тӀолабго гьезул къайи чӀвараб бакӀ. Рогьалидейин абуни, сверухълъиго щубица бахчун батана.
Щуб тӀаса араб мехалда авлахъалъул гьумералда загьирлъана гӀисинаб, крупаялда релълъараб жо.
Гьеб бихьидал, гӀизраилаз цоцазда цӀехолеб букӀана:
«Гьаб щиб?» – ин.
Гьезда лъалеб букӀинчӀо гьеб киса-щиб жо кколебали. Мусаца гьезда абуна: «Гьеб буго нужее БЕТӀЕРГЬАНАС кьураб чед.
БЕТӀЕРГЬАНАС амру гьабуна: „Биччанте щивав чияс гьеб бакӀаризе жиндиего гӀураб къадаралда. Хъизаналъул щивав чи рикӀкӀун цо-цо омер
Гьедин гьабуна гӀизраилаз. Цояз цӀикӀкӀун, цояз дагь бакӀарана,
амма гьез омералдалъун гьеб борцараб мехалда, гӀемер бакӀараразул тӀокӀлъиги дагьаб бакӀараразул камиги батичӀо; щивас бакӀарун батана битӀун гьесул хъизамалъе гӀураб къадар.
Мусаца гьезда лъазабуна:
«Метералде гьелъул лъицаниги щибниги жо нахъе тоге», – ян.
Амма гьел Мусахъ гӀенеккичӀо, ва гьез цо-цо бутӀа радалалде нахъе тана – гьелда хӀапара бана, квешаб махӀги бахъана. Гьелъ Мусал цӀакъ ццин бахъана гьезда.
Радалго вахъун щивас бакӀарулаан жиндие хӀажалъулеб къадар; гӀодоб хутӀараб, бакъул хинлъи чӀвайдал, биун тӀагӀунаан.
Анлъабилеб къоялъ, рузман къоялъ, гьез бакӀарана кӀиго нухалъ цӀикӀкӀун – цо чи рикӀкӀун кӀиго омер. Халкъалъул церехъаби рачӀана Мусахъе ва гьеб гьесда бицана.
Гьес гьезда абуна:
«Гьединин БЕТӀЕРГЬАНАС лъазабун букӀараб: метер буго хӀалхьиялъул къо, БЕТӀЕРГЬАНАСУЛ хирияб шаматкъо
Мусаца абураб къагӀидаялъ гьез хутӀараб нахъе цӀунана хадусеб къо щвезегӀан, амма гьаб нухалда гьелда хӀапара бачӀо, махӀги бахъинчӀо.
«Жакъа гьеб кванай, – ин абуна Мусаца, – щайгурелъул жакъа буго БЕТӀЕРГЬАНАСУЛ шаматкъо. Жакъа нужеда авлахъалда щибго батизе гьечӀо.
Нужеца гьеб бакӀаризе буго анлъго къоялъ, амма анкьабилеб къоялъ – шаматкъоялъ – авлахъалда нужеда щибго батизе гьечӀо».
Халкъалда гьоркьоса цо-цоял анкьабилеб къоялъги гьеб бакӀаризе къватӀире рахъана, амма гьезда щибго батичӀо.
БЕТӀЕРГЬАНАС Мусада абуна: «КидаллъизегӀан нуж Дир амрабазухъги Дир къануназухъги гӀенеккиларел?
Нужеда лъан букӀа: БЕТӀЕРГЬАНАС нужее кьун буго шаматкъо, гьединлъидал анлъабилеб къоялъ Гьес нужее кьолеб буго кӀиго къоялъе гӀураб чед. Анкьабилеб къоялъ щивав чи жиндирго рокъов чӀезе ккола, кивениги къватӀиве вахъинчӀого».
Анкьабилеб къоялъ халкъ хӀалхьиялда чӀана.
ГӀизраилалъул халкъалъ гьеб кванда цӀар тана «манна» абун. Гьеб букӀана гъаранхералъул хьоналда релълъараб, хъахӀаб кьералъул, гьацӀул бакарабазул гӀадаб тӀагӀам бугеб нигӀмат.
Мусаца абуна:
«Гьадинаб буго БЕТӀЕРГЬАНАСУЛ амру: „Маннаялъул цо омер босе ва гьеб нахъе цӀунун те хадусел гӀелазе – Мисриялдаса къватӀире рачараб мехалда авлахъалда Дица нужее кваназе кьолеб букӀараб чед гьезда бихьун букӀине“».
Цинги Мусаца Гьарунида абуна:
«Хъабаги босун, гьенибе жанибе маннаялъул цо омер бай. Хадусел гӀелазе цӀунун букӀинелъун, гьеб БЕТӀЕРГЬАНАСДА цебе лъе».
Мусадасан загьирлъараб БЕТӀЕРГЬАНАСУЛ амруялда рекъон, маннаялъул цӀураб хъаба КъотӀиялъул гъансида цебе лъуна Гьаруница.
Гьезие хъвараб Ханааналъул ракьалъул гӀорхъабазде щвезегӀан, гӀизраилаз кӀикъого соналъ манна кваналеб букӀана.
(Омер ккола ефаялъул

Цинги, БЕТӀЕРГЬАНАСУЛ амруялда рекъон, ГӀизраилил халкъалъ Син авлахъ тана ва бакӀ-бакӀалда лъалхъиги гьабулаго, гочарилеб букӀана. Цо нухалда гьел Рефидималда лъалхъана ва гьениб къайи чӀвана, амма гьениб гьекъезе лъим букӀинчӀо.
Гьебмехалъ Мусада гӀайибал чӀвазе байбихьана гьез:
«Лъим кье нижее! Ниж къечон руго», – янги абун.
«Щай нужеца дидехун дагӀба балеб? – ин абуна Мусаца. – Щай нужеца БЕТӀЕРГЬАНАСУЛ хӀалбихьулеб?»
Амма халкъ къечон тату хун букӀана ва Мусада кӀалгьикъизе лъугьана:
«Щай дуца ниж Мисриялдаса нахъе рачарал? Нижги, нижер лъималги, гӀи-боцӀиги къечон хвезаризейищ дуе бокьараб?» – инги абун.
Ва Муса БЕТӀЕРГЬАНАСДЕ ахӀи базе лъугьана:
«Щиб гьабилеб дица гьаб халкъалда? Дун гьаз ганчӀица чӀвазехъин вугогури!» – ян.
БЕТӀЕРГЬАНАС Мусае жаваб гьабуна: «ГӀизраилалъул церехъабазул цо чангоявги цадахъ вачун, халкъалда цеве вахъа. Нилалда кьабун букӀараб гӀансаги босе.
Дун Хоривалъул кьурда тӀад дуда дандвитӀун чӀела. Дуца кьурда кьабе, ва гьелда жаниса лъим чвахизе буго, цинги халкъалъул къеч буссина». Мусаца гьедин гьабуна гӀизраилазул церехъабаздаги бихьун.
Мусаца гьеб бакӀалда цӀар лъуна Масса
Амалекиял рачӀана ва Рефидималда ругел гӀизраилазда тӀаде кӀанцӀана.
Мусаца Егьошуада абуна: «Халкъалда гьоркьоса лебалал бихьинал тӀаса рище амалекиялгун рагъизе. Дунин абуни, метер, кодоб ккун Аллагьасул гӀансагун, гохӀил тӀогьив чӀела».
Егьошуаца Мусаца малъараб гьабуна ва нахъисеб къоялъ амалекиязда данде рагъ байбихьана; Мусаги, Гьарунги, ХӀурги гохӀил тӀогьире рахана.
Мусаца кверал рорхун ругебгӀан мехалъ гӀизраилал бергьунаан, амма гьес кверал гӀодоре риччараб лахӀзаталдаго амалекиял бергьунаан.
Амма Мусал кверал свакалел рукӀана. Гьединлъидал Гьаруницаги ХӀурицаги босун гамачӀ лъуна гьесда гъоркь. Муса гьелда тӀад гӀодов чӀана, Гьарунги ХӀурги гьесул кӀиябго хьолбохъ эхетана, ва гьез ккун чӀезаруна гьесул кверал – цояс цояб рахъалдасан, цогидас цогидаб рахъалдасан. Бакъ тӀерхьинегӀан Мусал кверал рорхун чӀезарун рукӀана, ва
гьеб рагъулъ Егьошуаца къезабуна амалекиязул аскар.
Гьелдаса хадуб БЕТӀЕРГЬАНАС Мусада абуна:
«Дуца гьалъул хъвай-хъвагӀай гьабе ва Егьошуада бице Амалекил халкъ Дица гьаб дунялалдаса тӀубанго лъугӀизабизе бугин».
Цинги Мусаца БетӀергьанасе къурбаналъе бакӀ бана ва гьес гьелда ЙГЬВГЬ-Нисси
Ва гьес абуна: «БЕТӀЕРГЬАНАСУЛ тахиде квер борхун букӀана! Гьединлъидал БЕТӀЕРГЬАНАС рагъ гьабила Амалекгун гӀасрабазулъа гӀасрабазулъе!»

Мидяналъул кашишасда, ай Мусал вакьад Итрода рагӀана Аллагьас Мусаеги Жиндирго халкъ ГӀизраилалъеги гьабурабщиналъул ва БЕТӀЕРГЬАНАС ГӀизраилил халкъ Мисриялдаса къватӀибе бачиналъул хӀакъалъулъ.
Гьебмехалъ Мусал вакьад Итро нухда вахъана, жиндирго яс ва Мусал лъади Ципораги ячана цадахъ. Гьей цее эбел-инсул рокъое тӀадюссинаюн йикӀана Мусаца.
Гьединго гьелъул кӀиго васги вачана (гьезул цоясда цӀар лъун букӀана Гершом
Цогидасда – Элиезер
Ва Мусал вакьад Итро вачӀана рачун гьесул васалгун ва лъадигун салул авлахъалде, Аллагьасул МегӀералда аскӀоб Мусаца къайи чӀвараб бакӀалде.
Итроца Мусахъе хабар битӀана:
«Дун, дур вакьад Итро, вачӀунев вуго духъе дур лъадигун ва дур кӀиго васгун цадахъ».
Муса вакьадасда дандчӀвазе къватӀиве вахъана. Вакьад вихьидал, гьев гьесие къулана ва гьезул хинаб дандчӀвай ккана. Салам-каламги гьабун, гьел чадиралъуре лъугьана.
Мусаца вакьадасда бицана ГӀизраилалъе гӀоло БЕТӀЕРГЬАНАС пиргӀавнасеги мисриязеги гьабурабщиналъул, нухда жидедаго рихьарал захӀмалъабазул ва БЕТӀЕРГЬАНАС жалго хвасар гьариялъул хӀакъалъулъ.
Итро вохун вукӀана, Мисриялъул кверщаликьа эркенги гьарун, БЕТӀЕРГЬАНАС гӀизраилазе кигӀан гӀемер лъикӀлъи гьабурабали рагӀидал.
Итроца абуна: «Мисриялъулги пиргӀавнасулги кверщаликьа нужер халкъ эркен гьабурав БЕТӀЕРГЬАНАСЕ рецц!
Гьанже дида лъана БЕТӀЕРГЬАН цогидал аллагьзабаздаса кигӀанги тӀадегӀанав вукӀин, гӀамалкӀодого зулму-хӀал гьабизе лъугьаразул кверщаликьа халкъ эркен гьабурав!»
Хадуб Мусал вакьад Итроца Аллагьасе тӀубанго бухӀулеб къурбанги цогидал къурбаналги гьаруна. Цадахъ ГӀизраилалъул церехъабигун, Гьарунги вачӀана Мусал вакьадасулгун тӀутӀ гӀахьал гьабизе.
Нахъисеб къоялъ Мусаца байбихьана халкъалда гьоркьоб ккара-таралъухъ ва кинаб батаниги дагӀба-къецалъухъ гӀенеккизе ва щибаб суалалъе рекъараб хӀукму къотӀизе, ва рогьалидаса бахъараб къасилъизегӀан гьесда сверухъ бакӀарун букӀана халкъ.
Гьеб кинабго бихьараб мехалъ, гьесул вакьад Итроца абуна:
«Гьаб щиб дуца халкъалъе гьабулеб бугеб? Щай цохӀо дуцаго гьабулеб гьеб хӀалтӀи, тӀолабго халкъги рогьалидаса бахъараб къасилъизегӀан дуда сверухъ бахъун чӀезабун?»
Мусаца жаваб гьабуна: «Гьел дихъе рачӀуна ккара-тараб жоялъе Аллагьасул хӀукму балагьизе.
Жидедаго гьоркьоб дагӀба ккараб мехалда, гьел рачӀуна дихъе. Дица хӀукму къотӀула гьезие, Аллагьасул низамалги къануналги кьочӀоеги росун».
Мусал вакьадас абуна: «Дуца гьеб битӀун гьабулеб гьечӀо.
Дурги духъе рачӀунезулги свакан тату хола гьедин, щайгурелъул гьеб буго цӀакъ захӀматаб хӀалтӀи. ЦохӀо дуцаго тӀубазабизе кӀолеб хӀалтӀи гуро гьеб.
Дихъ гӀенекке, дица дуе гӀакълу кьела, цинги Аллагьас квербакъаги дуе! Мун вукӀа Аллагьасдаги халкъалдаги гьоркьов гьоркьохъанлъун, ва дуца Гьесда цере росе гьезул гӀарзал.
Гьединго дуца халкъалда малъе низамалги, къануналги, битӀараб нухги, хьвада-чӀвадиги.
Гьелдаго цадахъ халкъалда гьоркьоса тӀаса рище бажари бугел, Аллагьасукьа хӀинкъарал, божи-иман бугел ва гӀарцухъ яхӀ бичуларел гӀадамал ва гьелго тӀаме азаргоязда, нусгоязда, кӀикъоялда анцӀгоязда ва анцӀгоязда тӀад кӀудияллъун.
Гьеле гьез гьабизе биччанте гӀадамазда гьоркьоб ккара-таралъул хӀисаб-суал. ЗахӀматал ишал ккани, риччанте гьез гьел духъе росун рачӀине, бигьаял ишал жидецаго тӀуразаризе риччай. Дур гьир гьезда гьоркьоб бикьани, гьеб дуе бигьалъила.
Дуца гьедин гьабуни, Аллагьасеги гьеб къабуллъани, дуегоги гьир баччизе бигьалъила, гӀадамалги разиго рокъо-рокъоре тӀадруссина».
Муса вакьадасухъ гӀенеккана ва кинабго гьес абухъе гьабуна.
ГӀизраилазда гьоркьоса гьес тӀаса рищана бажари бугел гӀадамал ва гьел тана халкъалда тӀад: азаргоязда, нусгоязда, кӀикъоялда анцӀгоязда ва анцӀгоязда тӀад.
Гьел лъугьана халкъалъе хӀукму къотӀулел диванчагӀилъунги. ЗахӀматал суалал гьез росулаан Мусахъе, бигьаялин абуни, жидецаго тӀуралаан.
Цодагьаб заманалдасан Мусаца вакьад нухарегӀана ва Итро жиндирго улкаялде тӀадвуссун ана.

Мисриялдаса къватӀире рахъун лъабабилеб моцӀалъ, гӀизраилал щвана Синаялъул салул авлахъалде.
Рефидималдаса Синай авлахъалде ана ГӀизраилил халкъ ва гьениб мегӀералда аскӀоб къайи чӀвана.
Муса магӀарде вахана Аллагьасда цеве чӀезе, ва БЕТӀЕРГЬАН кӀалъана гьесда: «Якъубил зурияталда гьадин абе ва ГӀизраилил халкъалда гьадин бице:
„Нужеда бихьана Дица Мисриялъе гьабураб ва Дица нуж, цӀудул кваркьиялда кинигин росун, гьанире Дихъего рачараблъи.
Гьанже Дихъ гӀенекке: нуж тӀубанго Дие мутӀигӀлъулел ругони ва нужеца Диргун КъотӀи тӀубазабулеб бугони, киналгӀаги халкъазда гьоркьор гӀицӀго нуж рукӀине руго Дир багьа тӀадегӀанаб хазиналъун. ТӀолабго дунял Дир ккола,
амма нуж рукӀине руго дир хирияб халкълъун, Дир кашишзабазул умматлъун“. Гьебин абе ГӀизраилил халкъалда».
Муса магӀардаса гъоркье лъугьана ва, халкъалъул церехъабиги ахӀун, гьезда бицана БЕТӀЕРГЬАНАСУЛ амру.
Цинги халкъалъ цохӀо кӀалдисан гӀадин абуна:
«Нижеца тӀубазабизе буго БЕТӀЕРГЬАНАС тӀадкъарабщинаб».
Муса гьезул жаваб босун БЕТӀЕРГЬАНАСДА цеве вилълъана.
БЕТӀЕРГЬАНАС Мусада абуна:
«Дун вачӀине вуго духъе буччараб накӀкӀулъ ва халкъалда цеве дуда кӀалъазе вуго, гьел абадиялъего дуда божизе рукӀине».
Цинги Мусаца БЕТӀЕРГЬАНАСДА бицана халкъалъул жаваб.
БЕТӀЕРГЬАНАС Мусада абуна: «Халкъалъухъеги ун, жакъаги метерги гьезие динияб рацӀцӀалъиялъул низам тӀобитӀе. Биччанте гьез жидерго ретӀел-кун чуризе
ва гьел лъабабилеб къоялде хӀадурго рукӀине, щайгурелъул лъабабилеб къоялъ БЕТӀЕРГЬАН Синай магӀарда рещтӀине вуго тӀолабго халкъалда цеве.
МегӀералда сверухъ халкъалъе гӀорхъи чӀезабе ва гьезда абе: „МегӀералда тӀаде рахиналдаса ва гьелъул ахалъиялда хъваялдаса нужго цӀуне! МегӀералда хъванщинасе гӀажал букӀине буго.
Гьев ганчӀица яги чӀорал речӀчӀун чӀвазе ккола, гьединав чиясда квер хъвазеги бегьуларо. Инсан вукӀа гьев, хӀайван букӀа гьеб – цого гӀажал. ГӀицӀго халат бахъун сур пун хадусала рахине бегьула магӀарде тӀаде“».
Муса магӀардаса гъоркье халкъалъухъе вилълъана, ва гьес халкъ бацӀцӀад гьабулеб тадбир тӀобитӀана. Гьез ретӀел-кунги чурана.
Гьес халкъалда абуна:
«Лъабабилеб къоялде хӀадурлъи гьабе; лъудбузда хъваге».
Лъабабилеб къоялъул рогьалил гӀужалда гъугъадана дунял ва пирхана пири, мегӀералда тӀад буччараб накӀкӀ лъуна ва суралъубе пулеб кутакалда кӀудияб гьаракь рагӀана. ТӀолабго халкъ гӀемераб хӀинкъиялъ сородизе лъугьана.
Къайи чӀвараб бакӀалдаса Мусаца халкъ бачана Аллагьасда данде ва мегӀералъул ахалъуда эхетана.
Синай мегӀер кӀкӀуялъ бацун букӀана, щайгурелъул БЕТӀЕРГЬАН гьелда тӀад рещтӀана цӀадулъ. Гьелъул тӀогьисан, корода жаниса кинигин, гьаваялде бахъун унеб букӀана кӀкӀуй ва тӀолабго мегӀер сородулеб букӀана.
Сур пулеб гьаракьги кӀванагӀан кӀодолъулеб букӀана. Муса кӀалъалев вукӀана, ва Аллагьас гьесие жаваб кьолеб букӀана якъинаб гьаркьидалъун
БЕТӀЕРГЬАН рещтӀана Синай мегӀералъул тӀогьиве, ва Гьес Муса гьениве ахӀана. Муса тӀаде вахараб мехалда,
БЕТӀЕРГЬАНАС гьесда абуна: «ГӀодовеги рещтӀун, халкъалда лъазабе, БЕТӀЕРГЬАНАСУХЪ ралагьизеян абун, чӀезабураб гӀорхъи бахун жанибехун гьез гали тӀамугеян, гурони гьезул гӀемерисел хвезе руго.
БЕТӀЕРГЬАНАСДЕ гӀагарлъулел кашишзабазги жалго рацӀцӀад гьаризе ккола, гурони БЕТӀЕРГЬАНАС гьезие жаза гьабизе буго».
Мусаца БЕТӀЕРГЬАНАСДА абуна:
«Халкъ Синай мегӀералде тӀаде бахине гьечӀо, Дуцаголъидал нижеда кьварун лъазабураб: „МегӀер сверухъ гӀорхъи чӀезабе ва гьеб бацӀцӀад гьабе“, – ян».
БЕТӀЕРГЬАНАС жаваб кьуна:
«ГӀодове рещтӀа ва Гьарунгун цадахъ тӀаде вачӀа. Кашишзабазги халкъалъги БЕТӀЕРГЬАНАСДА цере рачӀинеян гӀорхъи бахине пикругицин гьабугеян абе, гурони Гьес гьезие жаза гьабизе буго».
Муса халкъалъухъе гӀодове рещтӀана ва гьеб кинабго халкъалда бицана.

БЕТӀЕРГЬАНАС гьадин абуна:
«Дун вуго нужер БЕТӀЕРГЬАН, лагълъун нуж рукӀараб ракьалдаса, ай Мисриялдаса, нуж къватӀире рачарав нужер Аллагь.
Дун гурел батӀиял аллагьзаби нужер рукӀине бегьуларо.
Нужеего гьересиаллагь гьавуге – тӀад зобалазда бугелъул букӀа, гӀодоб ракьалда бугелъул букӀа, лъадалъ яги ракьулъ бугелъул букӀа, кинабгӀаги сипат-сурат гьабуге;
гьезие тӀагӀат-гӀибадат гьабуге, Дун нужер БЕТӀЕРГЬАН Аллагьлъидал – хилиплъи хӀехьоларев
Амма Дун вокьулезул ва Дир амруял тӀуразарулезул наслабазе – гьезул азарабилеб гӀелалде гӀунтӀунги – рахӀмат бикьулев.
Нужерго БЕТӀЕРГЬАН Аллагьасул цӀар бахъуге кӀвар гьечӀого
Шаматкъо кӀочонге – гьеб хирияб къолъун цӀуне.
Анлъго къоялъ хӀалтӀе ва тӀолалго дурго ишал тӀуразаре,
амма анкьабилеб къо – гьеб ккола дур БЕТӀЕРГЬАН Аллагьасе батӀа гьабураб шаматкъо. Гьеб къоялъ нужеца кинаб бугониги хӀалтӀи гьабуге – я дуца, я нужер васас яги ясалъ, я нужер лагъас яги лагъалъ, я нужер хӀайваналъ, я нужер шагьаралда чӀел гьабурав къватӀиракьалдаса чияс.
Анлъго къоялда жаниб БЕТӀЕРГЬАНАС зобги, ракьги, ралъадги ва гьезда тӀад-гъоркь бугебщинабги бижана, анкьабилеб къоялъин абуни, хӀалхьи гьабуна. Гьединлъидал БЕТӀЕРГЬАНАС шаматкъоялда баракат лъуна ва гьеб хирияб къолъун гьабуна.
Эбел-инсул адаб-хъатир гьабе, БЕТӀЕРГЬАН Аллагьас кьураб ракьалда нужерго гӀумру халатаб букӀине.
Чи чӀваге.
Зина гьабуге.
ЦӀогь гьабуге.
ГьересинугӀлъи гьабуге.
Чияр рукъалде хьул лъоге, чияр лъадуде хьул лъоге, гьесул лагъасде яги лагъалде, гьесул оцалде ялъуни хӀамиде – щибгӀаги чияр жоялде хьул лъоге».
ТӀолабго халкъалда рагӀулеб ва бихьулеб букӀана гъугъадиги, пирхулеб пириги, сур пулеб гьаракьги, кӀкӀуйдулъ бугеб мегӀерги. Халкъ, кутакалда хӀинкъун, рикӀкӀадегӀан къан чӀана.
«Мунго кӀалъай нижеда, ниж духъ гӀенеккила, – ян абуна гьез Мусада. – Амма Аллагь нижеда кӀалъагеян гьаре, ниж хвечӀого рукӀине».
Мусаца халкъалда абуна:
«Нуж хӀинкъуге. Аллагь вачӀун вуго нужер хӀалбихьизе, Гьесукьа хӀинкъи нужер ракӀазулъ бижизабизе – нужеца мунагьал тезе рукӀине».
Халкъ рикӀкӀадегӀан эхетаралъубго чӀана. Мусайин абуни, Аллагь жанив вугеб бецӀаб накӀкӀул парчаялда аскӀове гӀагарлъана.
Гьебмехалъ БЕТӀЕРГЬАНАС Мусада абуна: «ГӀизраилазда абе: „Нужедаго бихьана Дун зодисан нужгун кӀалъалев вукӀин:
Дир бакӀалда нужеего гӀарац-меседалъул аллагьзаби гьаруге ва гьезие наку чӀваге!
Дие къурбан-бакӀ бай хӀатӀул ва, нужерго гӀи-боцӀул рехъалъа рачун хъвезеги хъун, гьелда тӀад тӀоритӀе тӀуран рухӀулел ва ракълил къурбанал. Дицаго тӀаса бищараб щибаб бакӀалда Дун нужехъе вачӀине вуго ва нужеде баракат рещтӀинабизе буго.
Дие къурбан-бакӀ ганчӀил гьабулеб бугони, бекӀкӀараб ганчӀил гьабуге гьеб. Нужеца квартӀа кӀутӀидал, гьеб хъублъула.
Дир къурбан-бакӀалде болъодухъан тӀаде рахунге, ратӀлида гъоркьа нужер гӀицӀлъи гӀадамазда бихьичӀого букӀине“.

Гьале дуца халкъалъе загьир гьаризе кколел къанунал:
„Дуца жугьутӀав лагъ вичун восун вугони, ва гьес дуе анлъго соналъ хъулухъги гьабун батани, анкьабилеб соналъ дуца гьев эркен гьавизе ккола, гьесухъ мухьги босичӀого.
Гьев живго цохӀо вачӀун вукӀун ватани, эркенги гьавила живго цохӀо, ва лъадигун вукӀун ватани, гьесда цадахъ эркенлъизе те лъадиги.
Нагагь хважаинас лагъасе лъади кьун йикӀун ятани, ва гьелъ гьесие лъималги гьарун ругони, чӀужугӀаданги гьелъул лъималги хутӀула хважаинасе, эркенлъи щола гӀицӀго гьесие.
Амма лагъас ‘Дие рокьула дирго хважаинги лъадигун лъималги, гьединлъидал дие эркенавлъун вукӀине бокьун гьечӀо’, – ян абуни,
биччанте хважаинас гьев Аллагьасда цеве вачине ва нуцӀида яги нуцӀил ххеналда аскӀовги чӀезавун, гӀебуялъ гьесул гӀин борлъизе. Гьелдаса хадуб гьев гӀумруялъго гьесул лагълъун хутӀила.
Пуланав чияс жиндирго яс лагълъиялде йичун йигони, гьей лагълъиялдаса эркен гьайизе бегьуларо, бихьинал лагъзал эркен гьарулеб къагӀидаялда.
Хважаинас гьей жиндиего ячине йосунги йикӀун, амма гьесие гьей рекӀее гӀун ятичӀони, гьес рес кьезе ккола, мухьги кьун, гьей жинда аскӀоса нахъе ячине. Амма гьесул ихтияр букӀунаро, жиндицаго нахъги чӀван, гьей чияе йичизе.
Гьес жиндирго васасе кьезе мурадалда лагъ йосун ятани, гьелдехун жиндирго ясалдехун гӀадаб бербалагьи букӀине ккола гьесул.
Гьес тӀадеги лъади ячани, махӀрум гьаюге цее ячарай лъади кванидасаги, ратӀлидасаги ва рос-лъадул букӀунеб цадахъаб гӀумруялдасаги.
Гьеб лъабабго жо гьес гьелъие кьолеб гьечӀони, гьелъул ихтияр буго мухьги кьечӀого эркенлъизе.
Цо кьабураб жоялъ чи хвезавурав инсан чӀвазе ккола.
Нагагь гьеб тохлъукьего ккараб иш бугони (Аллагьас гьедин ккезе хъван букӀун), чӀвазе хиялги букӀун батичӀони, виччанте чӀвадарухъан лъутизе Дица бихьизабураб бакӀалде.
Амма рекӀелъ ццинги хьихьун, цебеккунго ургъун, цо чияс цогидав чи чӀвани, Дир къурбан-бакӀалде лъутанигицин, гьенисаги нахъе вачун, гьев чи гӀумруялдаса махӀрум гьаве.
Инсуда яги эбелалда кьабурав чи, щив гьев ватаниги, чӀвазе ккола.
Лагълъун вичизе яги жиндиего хӀалтӀизавизе пуланав чи викъарав инсан чӀвазе ккола.
Эбел-эмен къабихӀ гьарун кӀалъалев чи чӀвазе ккола.
Нагагь бихьинал цоцалъ рагъулаго, цояс цогидасда гамачӀ яги зар кьабани ва гьев хвечӀони, амма бусаде ккани,
гьесда кьабурав чиясе тамихӀ гьабизе бегьуларо, вухарав тӀаде вахъани ва гӀансидеги ккун, рокъоса къватӀиве вахъине кӀолеб бугони. Амма кьабурав чиясухъа гӀакӀа бахъизе ккола вухарав бусаде ккеялдалъун араб заманалъухъги сахлъиялъул мурадалда гьабураб дару-сабабалъухъги.
Хважаинас лагъасда яги лагъалда тӀил кьабуни, ва гьебсагӀатго лагъ хвани, хважаин тамихӀалде цӀазе ккола.
Амма лагъ цо-кӀиго къоялъ чӀаго хутӀани, хважаинасе тамихӀ гьабиларо, щайгурелъул лагъ ккола гьесул мулк.
Бихьинал цоцалъ рагъулаго, лъачӀого къинай гӀаданалда кьабуни ва гьелдалъун лъимер биххани, амма гьеб гуреб заралги ккечӀони, чӀужугӀаданалда кьабурасухъа бахъизе ккола гьелъул росас тӀалаб гьабураб ва диванчияс хӀукму къотӀараб гӀакӀа.
ЧӀужугӀаданалъе зарал ккун бугони, гьелда рекъараб тамихӀги гьабе: гӀумруялъухъ – гӀумру,
бералъухъ – бер, гӀусалъухъ – гӀус, бохалъухъ – бох бахъе,
бухӀараб бакӀалъухъ – бухӀараб бакӀ, ругъуналъухъ – ругъун, би речинабиялъухъ – би речинаби.
Нагагь хважаинас лагъасул яги лагъалъул бадиб зар кьабуни ва гьезул бер бахъани, риччанте бералдаса махӀрумлъиялъухъ гьел лагъзал эркен гьаризе.
Нагагь хважаинас лагъасул яги лагъалъул гӀус бортизабуни, гьелги риччанте эркенлъиялде, жидер рахъарал гӀусазухъ.
Нагагь бихьинчи яги чӀужугӀадан оцоца мерхьун хвани, гьеб оц ганчӀалги речӀчӀун чӀвазе ккола, гьелъул гьанги квине бегьуларо. Оцол хважаинас гьелъул жаваб кьезе кколаро.
Амма оц багъулеб тайпаялъул букӀун батани ва хважаинасда гьелъул хӀакъалъулъ абунги букӀун бугони, амма гьес гьелъул кӀвар гьабичӀого тани ва гьелъ бихьинчи яги чӀужугӀадан чӀвани, ганчӀица бухун гьеб оцги чӀвазе ккола, гьелъул хважаинги чӀвазе ккола.
Амма гьев чӀваялъул бакӀалда гьесухъа рецӀел тӀалаб гьабизе бокьани, бицараб багьа, кинаб батаниги, кьезе ккола гьес жиндирго гӀумруялъухъ.
Гьебго къанун хӀалтӀизабула оц лъимада багъаниги – яс йикӀа, вас вукӀа.
Оцоца лагъ (бихьинчи яги чӀужугӀадан) чӀвани, гьелъул хважаинас дозул хважаинасе кьезе ккола лъеберго шекел
Нагагь цониги чияс гвендги бухъун, гьелда тӀаде ракь хъвачӀого тун, гьенибе жанибе оц яги хӀама бортани,
гвенд бухъарас бецӀизе ккола ккараб зарал. Гьес хважаинасе гӀарац кьезе ккола, амма хвараб хӀайван гьесие хутӀула.
Лъилниги оц чияр оцолъ багъани ва гьеб хвани, чӀаго хутӀараб оц бичила ва гьеб бичун щвараб гӀарацги хвараб оцги гьезул белегьабазда гьоркьоб бащад бикьила.
Амма оц багъулеб тайпаялъул букӀун батани, ва гьебги лъалаго, хважаинас гьеб биччан тун букӀун батани, чӀвараб оцалъухъ гьес жиндирго чӀагояб оц кьезе ккола ва чӀвараб жиндиего тела.

Нагагь цониги чияс оц яги гӀиялъажо бикъани ва гьеб хъуни яги бичани, гьес кьезе ккола цо бикъараб оцалъухъ щуго оц, цо гӀиялъажоялъухъ ункъго гӀиялъажо.
ЦӀогьодизе сардилъ цо пуланаб рокъове кӀанцӀулев вукӀаго ккурав цӀогьор вухун нагагь хвани, гьев вухарав чи гӀайибиявлъун рикӀкӀунаро.
Амма къад гьединаб жо ккани, цӀогьор чӀварав чи гӀайибиявлъун рикӀкӀуна. ЦӀогьор чӀаго хутӀани, гьес бикъараб бецӀизе ккола. Гьесул щибниги гьечӀони, гьев лагълъиялде виче, бикъараб бецӀизелъун.
Гьес бикъараб боцӀи чӀаго батани – оц, хӀама яги гӀиялъажо батӀалъи гьечӀого – гьесухъа кӀицӀулго цӀикӀкӀун рецӀел бахъизе ккола.
Лъицаниги чияр хурибе яги цӀолбол ахикье жиндирго боцӀи биччани ва гьеб мерхьани, ккараб заралалъухъ рецӀел хӀисабалда, гьесухъа бахъизе ккола жиндирго хуриса яги цӀолбол ахикьа щвараб бачӀиналъул бищун лъикӀаб бутӀа.
Нагагь цӀаги рекӀун, гъутӀби, харил гӀархъал яги хуриса жеги бакӀаричӀеб тӀорщел бухӀани, гьеб цӀа рекӀине биччан тарав чияс бецӀизе ккола гьелдалъун ккараб зарал.
Цо чияс цогидасухъе цӀунизе кьураб гӀарцул тӀагӀел, яги цогидаб къиматаб къайи, цӀунизе тӀаде босарасул рокъоса цӀогьорас бикъани ва гьев кквезе щвани, цӀогьорасухъа бахъизе ккола бикъаралъул кӀиго бутӀа.
Амма цӀогьор кквезе щвечӀони, чияр къайи цӀунизе тӀаде босарав чи эхетизе ккола диванчиясда цеве ва гьедизе ккола, жинца чияр хазинаялда квер хъвачӀин абун.
Мулкалъул ихтияралда тӀасан кӀигояв дагӀбадулев вугони, ‘гьаб дир кколин’ абун – оц, хӀама, чахъу, ретӀел яги цогидаб билараб къайи – гьеб иш кьезе ккола диванчиясухъе. Диванчияс мекъавлъун рикӀкӀарав чияс ритӀухъ гьавурасе кьезе ккола кӀиго бутӀа.
Цо чияс цогидасухъе хьихьизе кьураб хӀама, оц, чахъу яги бокьараб рукъалъул хӀайван лъиданиги бихьичӀого хвани, яги лъукъани, ялъуни бикъани,
боцӀи хьихьизе тӀаде босарав чи гьедизе ккола БЕТӀЕРГЬАНАСУЛ цӀаралдалъун боцӀул хважаинасда цеве, жинца чияр боцӀуда квер хъвачӀин абун. БоцӀул хважаинас къабул гьабизе ккола гьесул гьа, гьебмехалъ рецӀелги кьезе кколаро.
Амма рехъада вукӀарасул гӀайибалдалъун боцӀи бикъун ани, боцӀул хважаинасе ккараб зарал бецӀизе ккола гьес.
Нагагь боцӀи гӀалхул хӀайваназ чӀван батани, рехъада вукӀарас гьелъул балкан бихьизабизе ккола. Гьебмехалъ, гӀалхул хӀайваназ чӀвараб боцӀи бецӀизе кколаро.
Цояс цогидасухъа заманалда хӀалтӀизабизеян абун хӀайван бачани ва хважаин аскӀов гьечӀого гьеб хвани яги лъукъани, гьеб бецӀизе ккола.
Гьеб заманалда хӀайваналъул хважаин аскӀов вугони, бачарав чияс гьеб бецӀизе кколаро. Амма гьеб хӀайван мухьдахъ бачун букӀун батани, кколеб мухь кьезе ккола.
Бихьинчияс жеги росасе инчӀей яс басра гьаюни, гьес гьелъухъ бахӀаралъул хъалим кьезе ккола ва гьей лъадилъун ячине ккола.
Нагагь гьелъул инсуца гьев чиясе гьей лъадилъун кьезе инкар гьабуни, гьебмехалдаги гьес кьезе ккола ясалъухъ кьолеб бахӀаралъул хӀакъ.
СихӀручӀужу-палихъан чӀаго тоге.
ХӀайваналгун пасатал гьоркьорлъаби гьарулев чи чӀвазе ккола.
БЕТӀЕРГЬАНАСЕ гуреб, батӀиял аллагьзабазе къурбан гьабулевщинав чиги тӀагӀинавизе ккола.
Чияр ракьалдаса рачӀарал къварид гьаруге, гьезие зулму гьабуге: Мисриялда нужгоги рукӀиндал чияр ракьалдаса рачӀараллъун.
Къоролалги бесдалалги къварид гьаруге.
Нужеца гьедин гьабуни, гьез кумек гьарун ахӀи бала Диде, ва Дица чара гьечӀого къабул гьабила гьезул гьари.
Цинги Дир ццин гьалаглъила ва Дица нуж хвалчаца чӀвала: гьебмехалъ нужер лъудбиги къороллъила нужер лъималги бесдаллъила.
Дир халкъалъул мискинчиясе дуца къарзалъе гӀарац кьуни, гьесухъа тӀадеги гӀарац бахъуге.
Цогидасухъа гъоркьлъалие дуца гӀаба босани, бакъанил гӀужалде гьеб тӀадбуссинабичӀого тоге:
гьеб гурони тӀокӀаб тӀад базе жо гьечӀелъул гьесул. Кин гьев къаси кьижилев, тӀад базе жоги гьечӀого? Дос Дида гьаридал Дида рагӀула, щайгурелъул Дун рахӀмуяв вугелъул.
Аллагьасде хьандоге ва нужерго халкъалъул бутӀрулги церехъабиги какуге.
БакӀарараб тӀорщелалдасаги цӀолбол цӀцӀуялдасаги хириял садакъаби кьезе кватӀуге.
ТӀоцере гьарурал васал Дие кье.
Гьединго нужеца Дие кьезе ккола нужер гӀи-боцӀуца гьабураб тӀоцебесеб тӀинчӀ; анкьго къоялъ гьеб эбелалда аскӀоб те ва микьабилеб къоялъ Дие кье.
Нуж рукӀине ккола Дир бацӀцӀадаб халкълъун. ГӀалхул жанаваралъ чӀвараб хӀайваналъул гьан кванаге, гьеб гьабзазе рехе.

Гьересихарбал тӀиритӀизаруге; гьересияб нугӀлъиялдалъун гӀайибиясе кумек гьабуге.
ГӀемерисез квешлъи гьабулеб бугони, гьезда нахъ рилълъунге; гӀемерисезда тӀадги рекъон, тӀекъаб диваналъе квербакъиги гьабуге ва,
мискинав вугин абун, чиясул такъсир бахчизеги квербакъуге.
Нагагь дур тушманасул оц яги хӀама нух къосун ккун батани, чара гьечӀого гьесухъе тӀадбуссинабе гьеб.
Нагагь мун рихарав чиясул хӀама, тӀад бугеб гьирги бакӀлъун гӀодоб ккани, гьедин тоге гьеб – чара гьечӀого кумек гьабе гьелъие.
Мискинчиясул гӀарзалъе ритӀухъаб диван къотӀе.
Бугьтаназда тӀад рекъоге ва гӀайиб гьечӀев, ракӀбацӀцӀадав чи хваликье ккезавуге: гьединав чиясе жаза гьабичӀого толаро Дица.
Ришватал росуге: гьез канлъи бихьулелги бецлъизарула ва ракӀбацӀцӀадазул нугӀлъиги гӀаксалда сверизабула.
КъватӀиса гочун рачӀаразе квешлъи гьабуге. Нужеда лъала гьезул хӀал, щайгурелъул Мисриялда нужги гьединаллъун рукӀиндал.
Анлъго соналъ хурзал рекье ва бачӀин бакӀаре,
анкьабилеб соналъ хур хӀухьбахъизе те. Гьениб жибго бижарабщинаб мискинзабаз кваназе биччай, гьезухъаги хутӀараб гӀалхул хӀайваназ кваназе те. Гьединго гьабе цӀолбол ва зайтуналъул ахазеги.
Анлъго къоялъ нужерго хӀалтӀаби гьаре, анкьабилеб къоялъ рахӀаталда рукӀа, нужер оцалъеги хӀамиеги хӀалхьи щвезе букӀине ва нужер рокъов вижарав лагъасдаги гочун вачӀарасдаги рухӀ лъезе букӀине.
Дица нужее амру гьабунщиналде кӀвар кье. Цогидал аллагьзабазе хӀелуге, гьезул цӀаралцин нужер кӀалалъ такрар гьаруге.
ЛъагӀалида жаниб лъабцӀул Дие байрам тӀобитӀе.
Бугьурго Чадазул байрам тӀобитӀе: анкьго къоялъ, Дир амруялда рекъон, реччеб гьечӀеб чед кванай Авив моцӀалъул гьелъие рихьизарурал къоязда
Дие тӀагӀат-гӀибадат гьабизе рачӀунелъул, чӀорого рачӀунге.
Лъилъариялъул байрам тӀобитӀе, лъилъари байбихьулеб заманалда.
ЛъагӀалил ахиралда ХӀалухъен бакӀариялъул байрамги тӀобитӀе
ПалхӀасил, лъагӀалида жаниб лъабго нухалда тӀолалго бихьинал ракӀаризе ккола ХӀалкӀолев БЕТӀЕРГЬАНАСЕ гӀибадат гьабизе.
Дие хъолеб къурбаналъул бигун жубазе бегьуларо щибниги реччеб гъорлъ бугеб жо.
Байрамкъоязул къурбаналъул тӀатӀи рогьинегӀан цӀунизе бегьуларо.
Лъилъариялъул авалалда бакӀарараб хӀалухъеналъул бищунго лъикӀаб бутӀа щвезабе БЕТӀЕРГЬАН Аллагьасул Мукъадасаб Рокъобе.
БурутӀ гьелъул эбелалъул рахьдалъ белъунге.
Дица Малаик витӀулев вуго нужеда цеве-цеве, нухда нуж цӀуниялъул ва Дица нужее хӀадурараб ракьалде нуж рачиналъул мурадалда.
Гьесда цере берцинго рукӀа ва Гьесухъ гӀенекке. Гьесда данде чӀоге; нужер мунагьаздаса тӀасалъугьине гьечӀо Гьев, щайгурелъул Гьесулъ буго Дир цӀар.
Нуж Гьесухъ гӀенеккани, Дица малъарабщинабги гьабуни, нужер тушбабазе тушманлъун вукӀина Дун ва нужеда данде чӀаразда дандеги чӀела.
Нужеда цеве-цеве ина Дир Малаик ва Гьес щвезарила нуж амориязулги, хитиязулги, перизиязулги, ханааниязулги, хивиязулги ва евусиязулги ракьазде, ва Дица гьел халкъалги дунялалдаса тӀагӀинарила.
Гьезул аллагьзабазе тӀагӀат-гӀибадат гьабуге ва гьел халкъазул гӀадаталги такрар гьаруге. Щущахъ риххизаре гьезул аллагьзаби ва гъуре гьезул «мукъадасал» ганчӀал.
Нужерго БЕТӀЕРГЬАН Аллагьасе гьабе тӀагӀат-гӀибадат, ва Гьес гьарзаго кьела нужее квенги лъимги, унта-шокълъабаздасаги цӀунила.
Ва нужер ракьалда букӀинаро, я лъимер биххи, я лъимал гьарунгутӀи; нужер гӀумруялъул къоязул къадарги цӀикӀкӀинабила Дица.
Дица кӀудияб хӀинкъи рещтӀинабила нухда нужеда дандчӀваралщинал халкъазде, ва тӀолалго нужер тушбаби тӀуризарила нужеда цереса.
Нужеда цере-цере Дица кӀудияб тайпаялъул кьужнаял ритӀила, хивиялги, ханааниялги, хитиялги нужеда цереса нахъе гъезе.
Амма Дица цойидасанго ялъуни цо лъагӀалида жанир нахъе гъеларо гьел: гьедин гьабуни, ракь чӀобоголъулелъул ва гӀалхул жанаваралги цӀакъго гӀемерлъулелъул.
Дагь-дагьккун нахъе ахӀила Дица гьел нужеда цереса, гьеб ракьалда нужер къадар цӀикӀкӀинегӀан ва тӀолабго ракьалда тӀад кверщел гьабизе нужее рес рекъезегӀан.
Дица нужее кьела БагӀараб ралъдахъа бахъараб Ефрат гӀурухъе щвезегӀан тӀолабго ракь. БакътӀерхьул рахъалда нужер гӀорхъилъун букӀина Пилистимияб ралъад ва бакъбаккул рахъалда – кӀудияб салул авлахъ. Гьеб ракьалъул тӀолалго халкъал нужер ихтияралде кьела Дица ва нужеца гьениса нахъе рачахъила гьел.
Гьезулгун ва гьезул аллагьзабазулгун кинабгӀаги къотӀи-къай гьабуге нужеца.
Нужер ракьалда гьел халкъал тезе бегьуларо, гурони гьез нуж Дида данде мунагьал гьариялде ккезаризе руго. Гьезул аллагьзабазе сужда гьабизе лъугьани, нуж гьезул къорикье ккезе руго“».

Хадуб БЕТӀЕРГЬАНАС Мусада абуна:
«БЕТӀЕРГЬАНАСДА цеве магӀарде вачӀа, цадахъ Гьарунгун, Надавгун, Авигьугун ва гӀизраилазул лъабкъоялда анцӀавго кӀудиявгун. Нужеца рикӀкӀадасан сужда гьабе Дие,
амма БЕТӀЕРГЬАНАСДЕ гӀагарлъизе вуго гӀицӀго Муса – хутӀарал рикӀкӀадегӀан чӀа. Халкъин абуни, магӀарде тӀаде бахинеянцин лъугьунге».
Муса халкъалъухъе вилълъана ва БЕТӀЕРГЬАНАСУЛ рагӀабиги Гьесул къануналги гьезие загьир гьаруна. Гьелда данде халкъалъ цокӀалго жаваб кьуна:
«Нижеца кинабго гьабила БЕТӀЕРГЬАНАС малъухъе», – ян.
БЕТӀЕРГЬАНАС малъараб кинабго жоялъул Мусаца хъвай-хъвагӀай гьабуна. Хадусеб къоялъ цудунго тӀадеги вахъун, мегӀералъул ахалъиялда къурбан-бакӀ бана Мусаца ва анцӀила кӀиго ганчӀил хӀуби эхетизабуна гьениб – ГӀизраилил халкъалъул щибаб къавм рикӀкӀун.
Гьес гӀизраилазул гӀолохъабазул анцӀила кӀиго чиясда тӀад къана, БЕТӀЕРГЬАНАСЕ тӀуран рухӀулел къурбанал тӀоритӀиялъе ва ракълил къурбаналъе анцӀила кӀиго баси хъвеян.
Мусаца къурбаналъе хъурал оцазул бащдаб би щурминибе тӀуна ва хутӀараб бащдаб къурбан-бакӀалда тӀаде щвана.
Хадуб гьес КъотӀиялъул тӀехь босана ва гьеб халкъалъе цӀалана. Гьебмехалъ халкъалъ абуна:
«Ниж БЕТӀЕРГЬАНАСУЛ рагӀуе мутӀигӀлъила ва кинабго Гьес малъухъе гьабила», – ян.
Мусаца къурбаналъул хутӀараб би халкъалде пунхъана, ва гьес абуна:
«Гьаб буго БЕТӀЕРГЬАНАС нужергун гьабураб ва Гьесул къануназдалъун нужее загьир гьабураб КъотӀиялъул би», – ян.
Цинги Мусаги, Гьарунги, Надавги, Авигьуги, ГӀизраилалъул халкъалъул лъабкъоялда анцӀавго кӀудиявги рилълъана магӀарде.
Гьениб гьезда ГӀизраилалъул Аллагьасул сипат бихьана; Гьесул хӀатӀикь букӀана сапфиралъул гьабураб гӀадаб, рацӀцӀадал хъахӀилал зобалазда релълъараб жо.
Амма Аллагьасул сипат гьезда бихьаниги, гӀизраилазул кӀудиял чӀаго тана Гьес ва гьел киналго гьенир цадахъ квана-гьекъана.
БЕТӀЕРГЬАНАС Мусада абуна:
«Дида аскӀове магӀарда тӀаде вачӀа. Дица кьела духъе, Дицаго ганчӀил къаназда хъварал, Дир амрабиги къануналги», – ян.
Жиндирго кумекчи Егьошуагун цадахъ Муса Аллагьасул МагӀарде вахана.
Халкъалъул кӀудиязда гьес абуна:
«Нуж гьанир чӀа, ниж нужехъе тӀадруссинегӀан. Гьарунги ХӀурги толел руго нужеда тӀад кӀудияллъун, щибгӀаги къваригӀел ккани, гьезулгун гӀакълу дандбай», – ин.
Муса магӀарде вилълъана. МегӀер накӀкӀуца бацун букӀана,
ва БЕТӀЕРГЬАНАСУЛ къудрат рещтӀана Синай магӀарда. Анлъго къоялъ накӀкӀаз бацун букӀана Синай мегӀер, анкьабилеб къоялъ Гьес накӀкӀулъан Мусаде ахӀана.
ГӀизраилил халкъалда ТӀадегӀанасул къудрат бихьулеб букӀана магӀарда бакараб ва тӀолго мегӀер цӀураб кутакаб цӀадудалъун.
Муса магӀарде вахана ва накӀкӀулъе жаниве лъугьана; гьес гьениб кӀикъого сордо-къо бана.

БЕТӀЕРГЬАНАС Мусада абуна:
«ГӀизраилил халкъалда абе Дир Мукъадасаб бакӀалде хириял садакъаби кьеян. Щивав чияс жиндиего бокьараб кьезе биччанте, рекӀел ахӀиялда рекъон – гьедин хириял садакъаби ракӀаре.
Гьезухъа бакӀаре месед, гӀарац ва мазгар;
канчӀхъахӀилаб, бецӀбагӀараб ва канчӀбагӀараб квасул кун, тӀеренаб хӀебет ва цӀцӀел квас;
багӀаркьералъ релъарал гӀиял къухьдул, тӀеренал цӀакал ва акациялъул цӀул;
нахучирахъазе тӀезе зайтуналъул нах; бахунеб хирияб нах гьабиялъе ва хирияб бакӀалда гьуинмахӀал рахъинариялъе махӀгьуинал пицӀалгун хурдул;
эфодалда ва кашишасул ратӀлил каранзул цебебухьалда лъезе оникс ва цогидал жавгьарал.
Биччанте гӀизраилаз Дие Мукъадасаб Рукъ базе, Дун гьенив загьирлъизе вукӀине.
Гьеб Рукъги гьениб жаниб лъолеб кинабго къайиги гьабе дурусго Дица дуда бихьизабухъе.
Гьезда абе акациялъул цӀулал гъамас гьабеян, кӀигогун бащдаб натӀ халалъи бугеб ва натӀгун бащдаб гӀеблъиги борхалъиги бугеб.
Жанисанги тӀасанги гьелда месед бекье ва гьелда сверун меседил чӀологи ккве.
Биун меседги тӀун, ункъго гор гьабе ва гьел щула гьаре гъоркьиял бокӀназда, кӀиябго рахъалъан кӀи-кӀи.
Цинги акациялъул цӀулал гӀурдул гьаре ва гьезда тӀадги месед бекье.
Гьел гӀурдул ккезаре гъамасалъул кӀиябго рахъалда ругел горазулъе, гъамас баччизе букӀине гьел гӀурдулги ккун.
ГӀурдул кидаго горазда жанир рукӀине ккола – гьел гьениса нахъе росизе бегьуларо.
Гьеб гъансинир лъе Дица духъе кьезе ругел Мукъадасаб КъотӀиялъул къанал.
БацӀцӀадаб меседалъул тӀалъелги гьабе, кӀиго натӀгун бащдаб халалъиги натӀгун бащдаб гӀеблъиги бугеб.
ТӀалъелалъул кӀиябго рахъалда, рачитӀаги бухун, меседалъул кӀиго херувим гьабе.
Цо херувим – цо рагӀалда, цоги херувим цогидаб рагӀалда гьабе. Гьел херувимал тӀалъелгун рекӀарал гьаре – цо меседил кесекалъул.
Риччанте херувимазул куркьби тӀалъелалда тӀад тӀиритӀун рукӀине, гьезул гьурмалги цоцаздехунги руссун, тӀалъелалде къулун рукӀине.
Гьеб тӀалъел гъамасалда тӀад лъе. Гьенир жанир лъе Дица духъе кьолел ругел, КъотӀиялъул хъвай-хъвагӀай гьабурал къанал.
Гьенив, КъотӀиялъул гъансил тӀалъелалда тӀад ругел херувимазда гьоркьосан Дун кӀалъазе вуго мунгун ва, мунги гьоркьов ккун, Дир амрабиги кьезе руго ГӀизраилил халкъалъе.
Стол гьабе акациялъул цӀулал, кӀиго натӀалъ халатаб, цо натӀалъ гӀебаб ва натӀгун бащдалъ борхатаб.
Гьелда тӀадги кисанго месед бекье ва сверухъги гьабе меседил чалу.
Столалъул рагӀалккун кисанго гьабе цо хъат борхалъиялда бугеб тӀеренаб къед, ва гьелда тӀасан меседил чалу баче.
Столалъе ункъго меседил гор гьабе ва гьел рекӀинаре столалъул бокӀназда, бохдузда тӀад.
Горал рукӀине ккола рагӀалдегӀан, стол баччулел гӀурдул жанире ккезаризе санагӀаталда.
ГӀурдул гьаре акациялъул цӀулал, гьезда тӀадги месед бекье ва гьелги ккун бачче стол.
Гьаре бацӀцӀадаб меседалъул суркӀабиги, гелалги, гулгуналги, щурмалги – къурбанал тӀоритӀулелъул хӀалтӀизаризе рукӀине.
Гьеб столалда тӀад кидаго Мукъадасаб чед букӀине ккола Дида цебе.
БацӀцӀадаб меседги рачитӀа бухун нахучирахъ гьабе. Гьеб бацӀцӀадаб меседалъул ва цорекӀараб букӀине ккола – гьелъул бохги, гӀаркьелалги, гьединго суркӀабигун тӀанчалги.
Нахучирахъалда букӀине ккола анлъго гӀаркьел: лъабго цояб рахъалда, лъабго цогидаб рахъалда.
Биччанте щибаб гӀаркьелалда букӀине лъаб-лъаб суркӀа, миндалалъул тӀогьол сипаталда, тӀанчалгун – гьедин букӀине ккола нахучирахъалъул цо бохалдаса кӀиябго рахъалде бикьараб анлъабго гӀаркьелалда.
Жибго нахучирахъалда, гьелъул бохалда тӀадехун, букӀине те тӀанчалги ругеб миндалалъул тӀогьол сипаталда гьабураб жеги ункъго суркӀа.
Цо тӀогьокъвачӀа букӀине те нахучирахъалъул бохалдасан раккарал гӀаркьалабазул тӀоцебесеб жуталда гъоркь, кӀиабилеб – кӀиабилеб жуталда гъоркь, лъабабилеб – лъабабилеб жуталда гъоркь, ва гьедин гьабе анлъабго гӀаркьелалда гъоркь.
Биччанте бацӀцӀадаб меседалъул гьарурал тӀугьдулги гӀаркьалабиги чирахъги цорекӀарал рукӀине.
Жеги гьабе нахги жанибе тӀун бакулеб анкьго гьитӀинаб чирахъ ва гьел рекъезаре нахучирахъалда тӀад, жинда цебе бугеб тӀолго сверухълъи гьез цадахъго гвангъизабулеб куцалъ.
Гьединго билтаялъул гъуцӀдулги гелалги рукӀине ккола бацӀцӀадаб меседалъул гьарурал.
Нахучирахъги кинабго гьелъул цӀарагӀги гьабиялъе хӀалтӀизабе бацӀцӀадаб меседалъул цо талант
Вореги, магӀарда дуда бихьизабураб сипаталда рекъон гьабе кинабго.

Мукъадасаб Чадиралъе анцӀго пардав гьабе. Гьел пардавал рессе тӀеренаб хӀебетги босун, канчӀхъахӀилаб, бецӀбагӀараб ва канчӀбагӀараб квасул кунги хӀалтӀизабун ва тӀад берцинго херувимазул сипаталги угьун.
Риччанте киналго пардавал цоцазда ращадал рукӀине: къоло микьго натӀ халалъиги ункъго натӀ гӀеблъиги бугел.
Цинги щуго пардав цоцада букъун цо гьабе ва хутӀараб щуго пардавалъеги гьединго гьабе.
Щугоцадахъаб пардавалъул рагӀалккун эхеде гьаре канчӀхъахӀилаб ххамил гъанцӀакӀичӀал, гьединго гьабе кӀиабилеб щугоцадахъаб пардавалъул рагӀалккун эхедеги.
ТӀоцебесеб пардавалъул рагӀалда гьабе кӀикъоялда анцӀго гъанцӀакӀичӀ ва кӀиабилеб щугоцадахъаб пардавалдаги гьабе гьезда данде рекъон кколедухъ кӀикъоялда анцӀго гъанцӀакӀичӀ.
Хадуб кӀикъоялда анцӀго меседил гъанцӀа гьабе ва гьездалъун кӀиябго пардав цоцада рекӀинабе, Чадир цокӀалаб букӀине.
Чадиралда тӀасан тӀамизе цӀцӀел квасул анцӀила цо пардавги гьабе.
АнцӀила цоябго пардав цоцада бащадаб букӀине ккола: лъеберго натӀалъул халалъиги ункъго натӀалъул гӀеблъиги бугеб.
Гьезул щугояб цоцада букъе ва хутӀараб анлъгоябги цоцада букъе. Анлъабилеб пардав Чадиралъул кӀалтӀуялда цебесан кӀичӀвай – гьеб букӀина кӀалтӀуялда цебе бигъун.
Цояб щугоцадахъаб пардавалъул рагӀалккун гьабе кӀикъоялда анцӀго гъанцӀакӀичӀ ва анлъгоцадахъаб пардавалъул рагӀалккунги гьабе кӀикъоялда анцӀго гъанцӀакӀичӀ.
Хадуб гьабе кӀикъоялда анцӀго мазгарул гъанцӀа ва гьездалъун гьеб кӀиябго пардавги цолъизабе, цо пардав ккезабизе.
Пардавалъул тӀокӀлъараб бутӀа дализабизе ккола Чадиралда нахъасан гӀодобе.
Пардавалъул халалъиялъул тӀокӀлъараб бутӀаги кӀиябго хьибилалдаса гӀодобе цо-цо натӀ дализабизе ккола, Чадир бацунеб куцалъ.
Чадиралда тӀад базе багӀаркьералъ релъарал гӀиял къухьдузул пардав гьабе, ва гьездаги тӀасан базе тӀеренал цӀаказул пардавги гьабе.
Хадуб Чадиралъе акациялъул цӀулал рамаби гьаре.
Гьел рамаби рукӀине ккола анцӀго натӀалъул халалъиги натӀгун бащдаб гӀеблъиги бугел,
цоцада дандбитӀараб бакӀалда кӀиго цӀутӀелги бугел. Гьединаллъун гьаре Чадиралъе киналго рамаби.
Чадиралъул къилбаялъул рахъалъе гьабе къого рама
ва гьезие гӀарцул кӀикъого гъоркьчӀелги гьабе – щибаб рамаялъе кӀи-кӀи гъоркьчӀел, щибаб цӀутӀелалда гъоркь цо-цо.
Чадиралъул шималияб рахъалдасанги гьабе къого рама
ва гьезие кӀикъого гъоркьчӀелги – щибаб рамаялда гъоркь кӀи-кӀи.
Жеги анлъго рама гьабе Чадиралъул нахъисеб рахъалъе, ай, бакътӀерхьул рахъалъе,
ва жеги кӀиго рама гьелъул нахъехунисел бокӀназеги гьабе.
Гьел бокӀназул рамаби ахадаса кӀирикьарал, тӀогьирехун цо горалъ данде рачарал рукӀине ккола; гьедин гьабе бокӀназул кӀиябго рама.
Кинабниги гьениб букӀина микьго рама ва анцӀила анлъго гӀарцул гъоркьчӀел – щибаб рамаялда гъоркь – кӀи-кӀи гъоркьчӀел.
Жеги гьаре акациялъул цӀулал рахал: Чадиралъул цо рахъалда ругел рамабазда тӀад – щуго рахи,
цогидаб рахъалда ругел рамабаздаги – щуго рахи ва нахъисеб рахъалда, ай, бакътӀерхьул рахъалда ругел рамабаздаги – щуго рахи.
Чадиралъул мокърукь бакьулъан цояб рагӀалдаса цогидаб рагӀалде щун лъураб рахиялъул кумекалдалъун цоцалъ рухьина киналго рамаби.
Рамабазда тӀад месед бекье ва меседалъул горал гьаре рахал кквезе; рахазда тӀадги месед бекье.
Мукъадасаб Чадир гьабе магӀарда дуда бихьизабураб сипаталда рекъон.
Хасаб пардав бессе тӀеренаб хӀебетги, канчӀхъахӀилаб, бецӀбагӀараб ва канчӀбагӀараб квасул кунги босун ва тӀад берцинго херувимазул сипаталги угьун.
Ункъго хӀуби гьабе акациялъул цӀулал ва гьезда тӀад месед бекье. Гьел хӀубазда рай меседалъул гьарурал гъунцӀби ва хӀубазе гӀарцул гъоркьчӀелал лъе, меседил гъунцӀбузда гьеб хасаб пардавги бай.
Гьеб пардавалда нахъа лъе КъотӀиялъул гъамас. Гьеб пардавалъ батӀа тӀезабизе буго Бищунго Мукъадасаб бакӀ.
Бищунго Мукъадасаб бакӀалда лъураб КъотӀиялъул гъамасалда тӀалъел лъе.
Пардавалдаса къватӀибехун рахъалда, гьелда цебе лъе стол, столалда дандбитӀун лъе нахучирахъ. Стол шималияб рахъалдехун лъезе ккола, нахучирахъин абуни – къилбаялъул рахъалдехун.
Чадиралъул кӀалтӀуялда базеги тӀеренаб хӀебтил, канчӀхъахӀилабги, бецӀбагӀарабги, канчӀбагӀарабги квасул куназдалъун бессараб чараб пардав гьабе.
Гьеб пардавалъеги акациялъул цӀулал, месед тӀад бекьараб ва меседил гъунцӀбиги ругеб щуго хӀуби гьабе. Гьел хӀубазе мазгарул биун тӀураб щуго гъоркьчӀелги гьабе.

Къурбан-бакӀ гьабе акациялъул цӀулал. Биччанте гьеб букӀине ункъбокӀонаб, щуго натӀалъ халатаб ва щуго натӀалъ гӀебаб.
Гьелъул ункъабго бокӀоналда лълъурдул гьаре ва къурбан-бакӀ лълъурдулгун цорекӀараб гьабе; гьеб киналдаго тӀад мазгар биччай.
Мазгаралъул гьабе гьелъие хӀажатаб кинабго къайиги: рохъо къватӀибе баччулел хъуби, квархаби, би тӀолел суркӀаби, гьан базе гӀучӀал ва бухӀараб тӀурччи лъолел тӀабкӀал.
Жеги къурбан-бакӀалда сверун кквезе мазгарул хьури гьабе, ва хьуридул ункъабго бокӀоналда рекӀинабе мазгарул цо-цо гор
Гьеб хьури ккве къурбан-бакӀалъул тӀасияб рахъалда, гьелъул борхалъиялъул бащалъиялде щоледухъ.
Гьединго къурбан-бакӀалъе гьаре акациялъул цӀулал гӀурдул ва гьезда тӀадги мазгар биччай.
Къурбан-бакӀ баччизе санагӀаталда, гьелъул кӀиябго рахъалдасан цо-цо гӀер горазда жанибе ккезабе.
Къурбан-бакӀ гьабе хъарщазул ва жаниса гьодораблъун. Гьеб гьабизе ккола магӀарда дуда бихьизабураб сипаталда рекъон.
Чадиралда сверухъ азбар гьабе. Азбаралъул къилбаялъул рахъалда нусго натӀалъ халатаб тӀеренаб хӀебтил пардав базе ккола
къого хӀобода. ХӀубазе къого мазгарул гъоркьчӀел гьабе; гьезие гъунцӀбиги ва гьел цоцада рекӀинаризе горалги гӀарцул гьаризе ккола.
Азбаралъул шималияб рахъалдаги гьединго нусго натӀалъ халатаб хӀебтил пардав базе ккола ва гьелъиеги къого хӀуби эхетизе ккола, щибалъе мазгарул гъоркьчӀелги гьабун ва гӀарцул гъунцӀбиги, гьел цоцада рекӀинаризе гӀарцул горалги тӀад ран.
Азбаралъул бакътӀерхьул рахъалда, гьелъул тӀолабго гӀеблъиялда, гъоркьчӀелазда эхетараб анцӀго хӀобода базе ккола кӀикъоялда анцӀго натӀалъ халатаб пардав.
Гьединго азбаралъул бакъбаккул рахъги букӀине ккола кӀикъоялда анцӀго натӀалъ гӀебаб.
Жанире лъугьунеб кӀалтӀуялъул цояб рахъалда биччанте букӀине анцӀила щуго натӀалъ халатаб, лъабго хӀобода бараб пардав. Щибаб хӀубиялъе гъоркьчӀелги гьабе.
Ва кӀалтӀуялъул цогидаб рахъалдаги букӀине биччай анцӀила щуго натӀалъ халатаб пардав, гьединго лъабго хӀобода бараб, щибалъул гъоркьчӀелги бугеб.
Азбаралде лъугьунеб кӀалтӀуялъе гьабизе ккола къого натӀалъ халатаб чараб пардав; канчӀхъахӀилабги, бецӀбагӀарабги ва канчӀбагӀарабги квасул кунги тӀеренаб хӀебетги хӀалтӀизабун бессе гьеб. Гьеб пардавалъе эхетизе ккола ункъго хӀуби ва гьезие ункъго гъоркьчӀелги гьабизе ккола.
Азбар сверун ругел киналниги хӀубазда рукӀине ккола гӀарцул горал; хӀубазе гъунцӀби гӀарцул, гъоркьчӀелал мазгарул гьаризе ккола.
Азбар букӀине ккола нусго натӀалъ халатаб, кӀикъоялда анцӀго натӀалъ гӀебаб, азбар сверун бараб пардав – щуго натӀалъ борхатаб. ХӀубазул гъоркьчӀелал рукӀине ккола мазгарул.
Мукъадасаб Чадиралъул тӀолабго къайи-цӀаги ва гьелъиеги азбаралъул пардавазеги хӀажалъулел гъазихъалги мазгаралъул гьаризе ккола.
ГӀизраилазда лъазабе, нахучирахъалда жанибе тӀезе бищун лъикӀаб зайтуналъул нах босун щвезабеян, кидаго нахучирахъалда канлъи бакун букӀине.
Гьаруницаги гьесул васазги цӀунизе ккола КъотӀиялъул гъамас нахъа лъураб пардавалда цебе бугеб нахучирахъалда бакараб цӀа, ДандчӀваялъул Чадиралъуб БЕТӀЕРГЬАНАСДА цебе маркӀачӀудаса бахъараб рогьинегӀан канлъи свинчӀого букӀине. ГӀизраилаз ва гьезул наслабаз даимго цӀунизе ккола гьеб низам.

ГӀизраилил халкъалда гьоркьоса ратӀа гьаре дурго вац Гьарунги гьесул васалги, гьел Дир кашишзабилъун тезе рукӀине. АхӀе Гьарунги гьесул васалги: Надавги, Авигьуги, Элеазарги, Итамарги.
Гьаруние, дурго вацасе, кашишзабазул партал гьабе, гьесул къимат цӀикӀкӀараб динияб хъулухъалда рекъараб.
Махщел-гьунар цӀикӀкӀарал ва Дица бажари кьурал устарзабазда абе Гьаруние гьеб хасаб партал букъеян, гьев Дие ватӀа гьавизе ва Дир кашишлъун вукӀине.
Гьале гьез хӀадуризе кколеб партал: каранда балеб цебебухь, эфод, тӀасан ретӀунеб риза, накъиш бессараб гурде, тӀагъур ва рачел. Биччанте дур вац Гьаруниеги гьесул васазеги гьеб хасаб кашишзабазул партал букъизе, Дие хъулухъ гьабулеб мехалда тӀад ретӀине.
Гьеб парталалъе хӀалтӀизабе меседил кун ва канчӀхъахӀилабги, бецӀбагӀарабги, канчӀбагӀарабги квасул кун ва тӀеренаб хӀебет.
Эфод гьабизе хӀалтӀизабе: меседил кун ва канчӀхъахӀилабги, бецӀбагӀарабги, канчӀбагӀарабги квасул кун, гьединго тӀеренаб хӀебет. КӀудияб махщалида узданго гьабизе ккола гьеб.
Эфодалъул кӀиябго рахъалда рукъе кӀигъуждузда тӀад лъолел жал.
Эфодалъул рачелги гьелда релълъун бессизе ккола – канчӀхъахӀилабги, бецӀбагӀарабги, канчӀбагӀарабги квасул кунги тӀеренаб хӀебетги хӀалтӀизабун; эфодгун цорекӀараб гьабизе ккола гьеб.
Цинги кӀиго ониксалъул жавгьар босе ва гьезда тӀад бикӀун хъвай ГӀизраилил васазул цӀарал:
кӀудиясдаса байбихьун, анлъго цӀар – цо жавгьаралда ва анлъго – цогидаб жавгьаралда.
ГӀизраилалъул васазул цӀарал хъвай кӀиго жавгьаралда, мугьру бикӀулев устарас гӀадинан. Гьел жавгьарал лъе меседил тӀеренкуназ хьухьун махщалида гьарурал нагӀли лъолел жалазда
ва эфодалъул кӀигъуждузда тӀад рекӀинаре гьел, ГӀизраилил васал ракӀалдещвеялъул жавгьарал хӀисабалда. Гьаруница гьезул цӀарал жиндирго кӀигъуждузда тӀад лъун рукӀине те, БЕТӀЕРГЬАНАСДА ГӀизраилил халкъ кидаго ракӀалда букӀине.
НагӀли лъолел жал гьаре меседил тӀеренкуназдалъун, накъишалги ккезарун,
гьединго бацӀцӀадаб меседалъул кӀиго квар кьурараб гӀадинаб рахасги гьабе. Ва гьел рахсал нагӀли лъолел жалазда рекӀинаре.
Хадуб гьабе каранда балеб «хӀукму къотӀиялъул» абулеб къокъаб цебебухь. Эфодго гӀадин гьабе гьебги: тӀеренаб хӀебтил ва меседил куналъги, канчӀхъахӀилабги, бецӀбагӀарабги, канчӀбагӀарабги квасул куназги бессун.
Биччанте гьеб ункъбокӀонаб букӀине, цо рокьобалъул халалъиги гӀеблъиги бугеб, кӀигъат гьабураб ххамил.
Гьелда тӀад ункъго кьер гьабун лъе меседил гьарурал нагӀли лъолел жал. Гьезда жанир тӀоцебесеб кьерда лъе рубин, топаз ва зумруд;
кӀиабилеб кьерда – пируза, сапфир ва алмас;
лъабабилеб кьерда – гиацинт, агат ва аметист;
ункъабилеб кьерда – зубаржад, оникс ва яшма. Гьел киналго лъе меседил тӀеренкуналъ хьухьарал нагӀли лъолел жалазда.
Кинабниги анцӀила кӀиго жавгьар букӀине ккола – ГӀизраилил щивав васасул цӀар рикӀкӀун; щибаб жавгьаралда, мугьруялда гӀадин, бикӀун букӀине ккола анцӀила кӀиго къавмалъул цо-цо цӀар.
Каранда балеб цебебухьалъе гьаре кьурарал кварал гӀадинал бацӀцӀадаб меседалъул рахсал.
КӀиго меседил баргъичги гьабе ва гьел рекӀинаре цебебухьалъул кӀиялго тӀадехунал бокӀназда.
Гьел баргъичазда рекӀинабе кӀиябго меседил рахас
ва гьезул цогидал рагӀалал кӀигъуждузда, оникс лъурал жалазда рекӀинаре.
Хадуб жеги кӀиго меседил баргъич гьабе ва гьел рекӀинаре каранзул цебебухьалъул бокӀназул жанисеб рахъалда.
Гьабе жеги кӀиго меседил баргъич ва гьел рекӀинаре эфодалъул кӀигъуждузда лъолел жалазда гъоркьехун, цебехун рахъалда, битӀахъе эфодалъул рачелалдаса тӀадехун бугеб мухъда аскӀор кколедухъ.
Каранзул цебебухьалъул баргъичал риччанте эфодалъул баргъичазда канчӀхъахӀилаб чалуялъ рухьун рукӀине, цебебухьги рачелги цоцада рекӀинабун, цебебухь хъуштӀулареб хӀалалъ.
Мукъадасаб бакӀалде лъугьунаго Гьаруница рекӀеда аскӀор, каранда букӀунеб цебебухьалда ран рукӀине руго ГӀизраилил васазул цӀарал, БЕТӀЕРГЬАНАСДА гьел кӀочене риччалареб игӀлан кинигин.
Жеги къокъаб цебебухьалда жаниб лъе Уримги Туммимги
Эфодалда гъоркьан ретӀунеб риза гьабе хъахӀилаб кьералъул.
Гьелда бакьулъ бетӀер бегьизе каратӀ гьабе, ва бихъулареб хӀалалда, гьеб каратӀалда сверун щулаго ххамил чӀоло букъе.
СоногӀечул суратал гьаре канчӀхъахӀилабги, бецӀбагӀарабги ва канчӀбагӀарабги квасул куналги росун ва гьел рукъе ризаялъул квенчӀелазул рагӀалккун, гьезда гьоркьо-гьоркьор меседалъул гьарурал цӀурмалги рукъе.
Меседил цӀурмалги соногӀечул сураталги ризаялъул кинабго ахалъиялда цоцада хадур рукъизе ккола.
Гьаруница гьеб ретӀине буго БЕТӀЕРГЬАНАСЕ хъулухъ гьабулелъул. ЦӀурмазул гьаракь рагӀизе ккола Гьарун Мукъадасаб бакӀалде БЕТӀЕРГЬАНАСДА цеве лъугьунаго ва гьениса къватӀиве унагоги: гьев хвечӀого вукӀине.
Жеги гьабе бацӀцӀадаб меседги чӀинтӀизабун меседил тӀамач ва, мугьруялда кинигин, бикӀе гьелда: «
КанчӀхъахӀилаб чалу бай гьелда ва гьеб бухье тӀагъуралда тӀасан, гьелъул цебехун рахъалда.
Гьеб букӀина Гьарунил надалда ва гьес жиндаго тӀаде росила къурбаналгун садакъаби кьолаго гӀизраилазухъа ккараб щибаб мунагь-хатӀа. Гьеб букӀина кидаго Гьарунил надалда, къурбаналгун садакъаби БЕТӀЕРГЬАНАС къабул гьаризе рукӀине.
БацӀцӀадаб хӀебеталъул гурдеги бессе Гьаруние, гьелдаго рекъараб бацӀцӀадаб хӀебеталъул тӀагъурги гьабе ва чараб рачелги бессе.
Гьарунил васазеги гьабе гьезул къадру-къимат цӀикӀкӀинабулел гурдалги, рачелалги, ботӀрода лъезе тӀагъралги.
Гьеб партал дуца Гьарунидаги гьесул васаздаги тӀад ретӀе. Цинги гьезда зайтуналъул хирияб нах бахе ва, гьезда тӀадабги малъун, ратӀа гьаре гьел, Дир кашишзабилъун рукӀине ва Дие хъулухъалъе чӀезе.
Гьезие хӀебтил гъоркьан ретӀел гьабе, рачликьа бохдузде щвезегӀан гӀицӀлъи бахчизе.
Гьаруницаги гьесул васазги гьеб ретӀел кидаго ретӀун букӀине ккола, Чадиралъуре лъугьунеб мехалда яги Хирияб бакӀалда хъулухъ гьабиялъе къурбаналъул бакӀалде гӀагарлъулеб мехалда, гьезда мунагь ккечӀого букӀине ва гьел хвечӀого рукӀине.
Гьеб букӀине буго Гьаруниеги гьесул васазеги даимаб низамлъун.

Гьел Дие кашишлъиялде тӀамизе рукӀине гьадин гьабе: баче цо басиги кӀиго куйги – гьел рукӀине ккола щибго жагъаллъи гьечӀел.
Реже бищун лъикӀаб ролъул ханждал реччеб тӀечӀел чадалги, нахуда руцарал реччеб тӀечӀел бакарабиги, тӀад нах бахарал реччеб тӀечӀел бакарабиги,
ва гьел цо чӀепалда жанир лъе. Басиялдаги куяздаги цадахъ босе гьеб чӀеп.
Гьарунги гьесул васалги Чадиралъул кӀалтӀе раче ва гьезда лъим бахъе.
Хадуб босе кашишзабазул партал ва ретӀе Гьарунида гурдеги, эфодалда гъоркь букӀунеб ризаги, жибго эфодги, каранда букӀунеб цебебухьги ва эфодалда тӀасан рачел къай.
Гьесул ботӀрода хасаб тӀагъур лъе ва гьелда тӀасан бухье «
Цинги зайтуналъул хирияб нах босе ва гьеб гьесда бахе, ботӀрода тӀадеги тӀун.
Цинги раче гьесул васал ва гьезда гурдал ретӀе,
Гьарунидаго гӀадин рачелалги къай ва ботӀрода хасал тӀагъралги лъе. Гьелдаса нахъе кашишлъи даим гьезухъ букӀине буго. Гьедин ратӀа гьарила дуца Гьарунги гьесул васалги кашишаллъун рукӀине.
Хадуб Чадиралда цебе баче баси ва Гьаруницаги гьесул васазги кверал лъе гьелъул бетӀералда тӀад.
Цинги Чадиралъул кӀалтӀа хъве гьеб БЕТӀЕРГЬАНАСДА цебе.
Басиялъул би бахе къурбан-бакӀалъул лълъурдузда ва хутӀараб би гьелъул ахаде тӀе.
Хадуб босе гьелъул чехь-бакьалъул кинабго тӀатӀиги, тӀулал халасеб бутӀаги, тӀатӀигун цадахъ ургьисалабиги ва гьеб кинабго къурбан-бакӀалда тӀад бухӀе.
Оцол гьанги, тӀомги, чехь-бакьги бухӀе халкъалъ къайи чӀвараб бакӀ тун къватӀибехун. Гьеб буго мунагьал чуриялъул
Цинги баче цо куй, ва Гьаруницаги гьесул васазги кверал лъе гьелъул бетӀералда.
Хадуб гьеб хъве ва гьелъул би пунхъизабе къурбан-бакӀалде – гьелъул ункъабго рахъалде.
Куйдул къулагӀи кесказде къотӀе; гьелъул ургьимесги рицӀимахӀабиги чуре, ва бетӀералдаги цогидал кесказдаги цадахъ лъе, ва
гьеб кинабго къурбан-бакӀалда тӀадги лъун бухӀе. Гьеб буго БЕТӀЕРГЬАНАСЕ рокьулел махӀал рахъинариялъе тӀубанго бухӀулеб цӀадул къурбан.
Баче цогидаб куй ва гьелъул бетӀералда тӀад Гьаруницаги гьесул васазги кверал лъе.
Хадуб гьеб хъве ва гьелъул би бахе Гьарунилги гьесул васазулги кваранаб гӀинзул рагӀалда ва кваранаб квералъулги хӀатӀилги кӀудияб килщида. Цинги би къурбан-бакӀалде пунхъе – гьелъул ункъабго рахъалде.
Хадуб къурбан-бакӀалда тӀаса цодагьаб биги босун, гьеб хирияб нахгун жубазабе ва гьеб пунхъе Гьарунидеги гьесул парталалдеги, гьединго гьесул васаздеги гьезул парталалдеги. Гьебмехалда гьевги, гьесул васалги ва гьезул парталги Дие хъулухъалъе ратӀа гьарураллъун ккола.
Хадуб босе гьеб куйдул тӀатӀиги, мохмохги, чехь-бакьалъул тӀатӀиги, тӀулал халасеб бутӀаги, тӀатӀигун цадахъ ургьисалабиги. Гьеб кашишлъиялде тӀамиялъе хъолеб къурбан бугелъул, гьелъул кваранаб бохги босе.
БЕТӀЕРГЬАНАСДА цебе босун бачӀараб чӀепалъуса босе цо чедги, нахуда буцараб бакариги, цо нах бахараб бакариги.
Гьеб кинабго кье Гьарунихъеги гьесул васазухъеги кодобе ва хьвагӀезабе БЕТӀЕРГЬАНАСДА цебе, хьвагӀезабулеб садакъа хӀисабалда.
Хадуб гьезухъаги босун, гьеб бухӀе къурбан-бакӀалда тӀад тӀубан бухӀулеб къурбангун цадахъ. Гьеб буго цӀадудалъун БЕТӀЕРГЬАНАСЕ кьолеб хирияб садакъа – БЕТӀЕРГЬАНАСЕ хирияб буго гьелъул махӀ.
Хадуб босе Гьарун КӀудияв кашишлъун тӀамиялъе хъураб къурбаналъул мегьед, ва эхедеги борхун хьвагӀезабе гьеб БЕТӀЕРГЬАНАСДА цебе, – гьеб букӀине буго дур бутӀалъун.
КӀудияб хиралъилъун рикӀкӀе Гьарунги гьесул васалги кашишлъиялде тӀамиялъе хъурал къурбаназдасан гьезие кколел бутӀаби: хьвагӀезабулеб къурбаналъул мегьедги гьединго хирияб садакъаде кьураб бохги.
Гьеб буго Гьаруниеги гьесул васазеги гӀизраилазул рахъалдасан кьолеб даимаб бутӀа. Гьединго ракълил къурбаназдасаги БЕТӀЕРГЬАНАСЕ гӀоло гьединал бутӀаби кьезе ккола гӀизраилаз.
Гьарунил кашишлъиялъул партал кьезе буго гьесул наслабаз наслабазухъе. Гьебги ретӀун ва хирияб нахги бахун тӀамизе руго гьел кашишлъиялде.
Биччанте хадубккун гьесул бакӀалда кашишлъун вахъарав ва Чадиралъуве лъугьарав гьесул наслуялъул щивав чияс тӀоцебесеб анкьго къоялъ гьеб партал тӀад ретӀаралъубго тезе.
Кашишлъиялде тӀамиялъе хъураб къурбаналъул гьан белъе Чадиралъул азбаралда.
Биччанте Гьаруницаги гьесул васазги кваназе гьеб гьан Чадиралъул кӀалтӀа лъураб чӀепалъуса чедгун цадахъ.
Гьез жидецаго кваназе ккола гьеб: гьел къурбаназдалъун гьел Аллагьасде гӀагарлъана, мунагьаздаса рацӀцӀалъана ва кашишлъиялде ратӀа гьаруна. БатӀияв чиясул ихтияр букӀунаро гьеб квине, щайгурелъул гьеб Аллагьасул кӀудияб хиралъилъун кколелъул.
Гьеб гьаналги чадилги тӀокӀлъун рогьинегӀан нахъе хутӀараб цӀадулъ бухӀе. Гьеб лъицаго квине бегьуларо – Аллагьасул хиралъи букӀун.
Гьаруниеги гьесул васазеги дуца гьабе Дица дуда малъарабщинаб. Анкьго къо кье гьел рацӀцӀад гьариялъул тадбиралъе.
Щибаб къоялъ мунагь чурулеб къурбанлъун баси хъве, гьел Аллагьасде гӀагарлъиялъул мурадалда. Гьединго мунагь чурулеб къурбан хъве къурбан-бакӀ бацӀцӀад гьабиялъул мурадалда ва гьелда хирияб нахги бахе.
Анкьго къоялъ гьабе къурбан-бакӀ бацӀцӀалъизабулеб тадбир. Цинги къурбан-бакӀ лъугьине буго кӀудияб хиралъилъун. Гьелда хъварабщинаб жоги бацӀцӀадаблъун лъугьине буго.
Щибаб къоялъ къурбаналъе хъве кӀиго лъагӀараб кьегӀер:
цояб – радал, цогидаб – бакъанида.
ТӀоцебесеб кьегӀералда цадахъ босе зайтуналъул нахул гиналъул ункъил бутӀагун
Цогидаб кьегӀер баче бакъанида, цадахъ радалго гӀадинаб ролъул хирияб садакъагун ва къурбан-бакӀалде тӀолеб чагъиргун. Гьеб буго БЕТӀЕРГЬАНАСЕ хирияб махӀалъул кӀкӀуй бахъинабиялъе тӀубанго бухӀулеб цӀадул къурбан.
ТӀолалго рукӀинесел гӀелазги тӀобитӀизе ккола гьединаб тӀубан бухӀулеб къурбан, БЕТӀЕРГЬАНАСДА цебе, Чадиралъул кӀалтӀа. Гьенив Дун нужее загьирлъизе вуго ва мунгун кӀалъазе вуго.
Гьеб бакӀалда Дун загьирлъизе вуго ГӀизраилил халкъалъе ва гьеб букӀине буго Дир хӀалкӀолъиялъ батӀа гьабураб хирияб бакӀлъун.
Дица Дирго хиралъилъун рукӀине ратӀа гьаризе руго Чадирги къурбан-бакӀги, гьединго Гьарунгун гьесул васалги – гьел Дир кашишзабилъун рукӀине.
Дун гӀизраилазда гьоркьов загьирлъизе вуго; Дун вукӀине вуго гьезул Аллагьлъун.
Гьезда лъазе буго, Мисриялдаса къватӀире жал рачарав, гьезул БЕТӀЕРГЬАН Аллагь Дун вукӀин ва Дун гьелгун вукӀин. Дун вуго БЕТӀЕРГЬАН – гьезул Аллагь.

Акациялъул цӀулал гьабе гьитӀинаб къурбан-бакӀ, гьуинмахӀал тӀад рухӀизе.
Биччанте гьеб ункъбокӀонаб букӀине: цо натӀалъул халалъиги гӀеблъиги бугеб ва кӀиго натӀалъул борхалъиги бугеб. Гьелъул бокӀназда чӀварал лълъурдулги гьебги цорекӀараб гьабе.
БацӀцӀадаб месед бекье гьелъул тӀогьалдаги, хьалбаздаги, лълъурдуздаги, ва гьелъул тӀадехун рахъалда сверун меседил чалу гьабе.
КӀиго меседил гор гьабе ва, чалуялда гъоркьан, кӀиго рахъалда цо-цо рекӀинабе, гьеб баччулел гӀурдул жанир лъезе санагӀаталда.
ГӀурдул гьаре акациялъул цӀулал ва месед бекье гьезда тӀад.
Гьеб меседил къурбан-бакӀ лъе КъотӀиялъул гъамас нахъа лъураб пардавалда цебе, мунгун дандчӀвалеб мехалда Дун вукӀине вугеб тӀалъелалда дандбитӀун кколедухъ.
Биччанте Гьаруница щибаб радал гьуинмахӀал рухӀизе, нахучирахъазде нах тӀолеб мехалда.
Биччанте маркӀачӀудаги рухӀизе, нахучирахъазда цӀа бакулеб мехалда. Биччанте рукӀинесел гӀелазги кидаго БЕТӀЕРГЬАНАСДА цебе гьениб гьуинмахӀ бухӀизе.
Гьеб бакӀалда тӀокӀаб батӀияб жо бухӀуге: я батӀиял гьуинмахӀал, я тӀубан бухӀулеб къурбан, я ролъул садакъа, я къурбан-бакӀалде тӀолеб лъамалъи.
ЛъагӀалида жаниб цо нухалда
БЕТӀЕРГЬАНАС Мусада абуна:
«ГӀизраилазул халкъ рикӀкӀунеб мехалда, биччанте щивас БЕТӀЕРГЬАНАСЕ жиндирго гӀумруялъухъ хӀакъ кьезе, гьеб рикӀкӀен гьаби сабаблъун гьезде кинабгӀаги балагь рещтӀинчӀого букӀине.
РикӀкӀен гьабулеб мехалда щивас кьезе ккола гӀарцул бащдаб шекел БЕТӀЕРГЬАНАСУЛ Мукъадасаб бакӀалде (Чадиралда хӀалтӀизабулеб, ай, къого гера бугеб шекелалъул бащдаб).
БЕТӀЕРГЬАНАСЕ хӀакъ кьезе ккола къого сонил ригьалдаса тӀаде арав щивав чияс.
Гьедин жиндирго гӀумруялъухъ БЕТӀЕРГЬАНАСЕ хӀакъ кьолеб мехалда, бечедаз бащдаб шекелалдаса цӀикӀкӀун кьоге ва мискиназги гьелдаса дагьаб кьоге.
ГӀизраилазухъа бакӀарараб гьеб гӀарац Чадиралъе хӀалтӀизабе. ГӀизраилазул гӀумру хвасар гьабиялъул хӀакъ хӀисабалда букӀина гьеб БЕТӀЕРГЬАНАСДА цебе».
БЕТӀЕРГЬАНАС Мусада абуна:
«Мазгарул кӀудияб хӀерч гьабе, гьелъие мазгарул гъоркьчӀелги лъе. Гьеб лъе Чадиралдаги къурбан-бакӀалдаги гьоркьоб ва гьелда жанибе лъим тӀе.
Биччанте Гьаруницаги гьесул васазги гьелда жаниб бугеб лъеца чуризе квералги хӀатӀалги.
Чадиралъуре лъугьиналда цебе гьез хӀатӀал-кверал чуризе ккола, гурони гьел хвезе руго. БЕТӀЕРГЬАНАСЕ къурбан бухӀизе къурбаналъул бакӀалде гӀагарлъилалда цебеги
гьез квералги хӀатӀалги чуризе ккола, гурони гьел хвезе руго. Гьеб низам даимаблъун букӀине ккола Гьаруниеги гьесул рукӀинесел наслабазеги».
БЕТӀЕРГЬАНАС Мусада абуна:
«Росе бищун лъикӀал махӀгьуинал жал: лъамияб мирраялъул щунусго шекел
щунусго шекел кассиялъул. ЧӀезабураб къадаралда гьеб кинабгоги ва цо гин
Гьеб кинабгоги жубан, хирияб нах гьабе – махщалида хӀадурараб гьуинаб махӀалъул нах. Гьеб букӀине буго хасаб хирияб бахунеб нахлъун.
Гьеб нах бахе Чадиралдаги, КъотӀиялъул гъамасалдаги,
столалдаги, кинабго столалъул цӀарагӀалдаги, киса-кибего щвезабун нахучирахъалдаги, гьуинал махӀал тӀад рухӀулеб къурбан-бакӀалдаги,
къурбанал тӀад рухӀулеб къурбан-бакӀалдаги гьелъул тӀолабго цӀарагӀалдаги, лъим жанибе тӀолеб хӀерчалдаги ва гьелъул гъоркьчӀелалдаги.
Гьедин бацӀцӀад гьабе гьеб кинабго ва гьеб кӀудияб хиралъилъун лъугьине буго, гьелда хъварабщинабги хирияблъун лъугьине буго.
Хирияб нах бахе Гьарунидаги гьесул васаздаги, гьел Дир кашишзабилъун тӀаса рищун рукӀиналъул хӀисабалда.
ГӀизраилазда абе: „Гьаб буго хирияб нах, динияб гӀиллагун бахунеб, рукӀинесел гӀелазеги гьединаблъун хутӀизе кколеб.
Хирияб нах батӀиял чагӀаз бахине бегьуларо ва гьелда релълъараб къагӀидаялъ нужеего махӀгьуинаб нах гьабизе бегьуларо. Гьеб нах – хирияб нах, нужее мукъадасаблъун букӀине ккола гьеб.
Гьелда релълъараб махӀгьуинаб нах гьабурав, яги кашиш тун батӀияв чиясда гьеб бахарав чи халкъалда гьоркьоса вачахъизе вуго“».
БЕТӀЕРГЬАНАС Мусада абуна:
«Росе жеги махӀгьуинал пицӀалги хурдулги: натаф, шехелет, хельбена ва бацӀцӀадаб ладан – кинабго цоцада бащад,
ва гьезул махӀгьуинаб жубай гьабе, махщел цӀикӀкӀарав устарасул гӀадинаб, гъорлъ цӀамги жубараб, бацӀцӀадаб ва мукъадасаб.
Хадуб гьеб хӀаризабе ва КъотӀиялъул гъамасалда цебе лъе, мунгун Дун дандчӀвазе вугеб Чадиралъуб. Нужее гьеб букӀине буго кӀудияб хиралъилъун.
Нужеего гӀоло гьелда релълъараб махӀгьуинаб жубай гьабуге. Гьеб БЕТӀЕРГЬАНАСУЛ хиралъилъун кколеблъи кӀочонге.
Жиндицаго лазат босизе гьединаб махӀгьуинаб жубай гьабурав щивав чи вачахъизе вуго халкъалда гьоркьоса».

БЕТӀЕРГЬАНАС Мусада абуна:
«Дица тӀасавищана Ягьудал къавмалдаса ХӀурил Урийил вас Бецалиэл.
Дица гьесулъе лъугьинабуна Аллагьасул РухӀ, гӀакъиллъи, бичӀчӀи-лъай ва кинабниги махщелчилъи.
Гьесулъ махщел буго меседил, гӀарцул ва мазгарул тӀагӀелал гьаризе,
жавгьарал цӀвакизаризе ва гьел тӀагӀелазда кквезе; гьединго цӀулал хӀалтӀаби гьаризеги цоги бокьараб устарлъиялъеги гьунар буго гьесул.
Гьесие кумекалъе Дица толев вуго Данил къавмалдаса Ахисамахил вас Ахолиавги. ТӀолалго устарзабазеги Дица хасаб махщел кьуна, Дица дуе амру гьабурабщинаб хӀалтӀи гьабизе:
ДандчӀваялъул Чадир, КъотӀиялъул гъамас, Чадиралъул тӀалъел ва Чадиралъе хӀажатаб цогидаб къайи-цӀа,
стол ва гьелда цадахъаб къайи, бацӀцӀадаб меседалъул нахучирахъ ва гьелда цадахъаб къайи, махӀгьуинал жал рухӀулеб къурбан-бакӀ,
къурбанал рухӀулеб къурбан-бакӀ ва гьелъие хӀажатаб цӀарагӀ, гьумер-кӀал чурулеб хӀерч ва гьелъул гъоркьчӀел,
кашишзабазул хъулухъ тӀубазабулеб мехалъ тӀад ретӀунеб хасаб партал – КӀудияв кашиш Гьаруниеги гьесул васазеги,
хирияб нах ва хирияб бакӀалда бухӀулеб махӀгьуинаб жубай. Биччанте гьез гьеб кинабго Дица дуда малъараб къагӀидаялда гьабизе».
БЕТӀЕРГЬАНАС Мусада абуна:
«ГӀизраилазда абе: „Дир шаматкъоял тӀоритӀе, щайгурелъул гьеб букӀине буго Дица нужергун ва нужеда хадур рачӀине ругел наслабазулгун гьабураб КъотӀиялъул гӀаламатлъун, нуж тӀаса рищарав БЕТӀЕРГЬАН Дун вукӀин нужеда лъан букӀине.
Шаматкъоялъул къанунал тӀуразаре: шаматкъо нужее хасаб хирияб къолъун букӀине ккола. Шаматкъоялъул низам хвезабурав щивав чиясе гӀажал букӀине буго; гьеб къоялъ хӀалтӀуде машгъуллъарав щивав чи гьесул умматалда гьоркьоса вачахъизе вуго.
ХӀалтӀи гьабизе ккола анлъго къоялъ ва анкьабилеб къо, ай шаматкъо, буго хӀалхьиялъул къо – БЕТӀЕРГЬАНАСЕ батӀа гьабураб къо. Шаматкъоялъ хӀалтӀи гьабурав чи чӀвазе ккола.
Байрамкъо гӀадин тӀобитӀизе ккола гӀизраилаз шаматкъо, наслабаца наслабазухъе кьолеб даимаб хирияб амру хӀисабалда.
Гьеб абадул абадиялъего хутӀизе буго Дидаги ГӀизраилил халкъалдаги гьоркьоб бугеб КъотӀиялъул гӀаламатлъун. Щайгурелъул анлъго къоялъ БЕТӀЕРГЬАНАС гӀуцӀана зобалги ракьги, анкьабилеб къоялъ парахаталда чӀана ва хӀалхьи гьабуна“».
Синай магӀарда Мусагун кӀалъан вахъиндал, БЕТӀЕРГЬАНАС гьесухъе кьуна хирияб КъотӀиялъул кӀиго къоно; гьезда тӀад хъвай-хъвагӀай гьабун букӀана БЕТӀЕРГЬАНАСУЛ квералъ.

МагӀардаса тӀадвуссине Муса кватӀулев вукӀинги бихьун, халкъ бакӀарана Гьарунида сверун ва гьез абуна:
«Мисриялдаса къватӀире нилъ рачарав дов Мусаеги щиб ккарабали нижеда лъаларо, гьединлъидал нижее аллагьзабазул сипат гьабе, гьез ниж цере рачине рукӀине», – ян.
Гьаруница гьезда абуна:
«Нужер лъудбузулги васал-ясазулги гӀундуздаса рахъун, меседил кӀилкӀал щвезаре дихъе», – ян.
Халкъалъ меседил кӀилкӀал рахъана ва гьел Гьарунихъе росана.
Гьаруница гьеб кинабго меседги биун тӀун, басидул сипат гьабуна. Гьебмехалда халкъалъ абуна:
«ГӀизраилил халкъ, гьале Мисриялдаса къватӀире нуж рачарав дур аллагь!»
Гьеб рагӀараб мехалъ, Гьаруница басиялда цебе къурбан-бакӀ бана ва халкъалда абуна:
«Метер букӀине буго БЕТӀЕРГЬАНАСУЛ байрам!» – ин.
Нахъисеб къоялъ радал цудунго тӀадеги рахъун, гьез тӀоритӀана тӀуран рухӀулел къурбаналги ракълил къурбаналги. Гьелдаса хадуб халкъ квана-гьекъезе гӀодоб чӀана ва кӀудияб ихтилат-кепалде байбихьана.
Гьебмехалда БЕТӀЕРГЬАНАС Мусада абуна:
«РещтӀа магӀардаса. Дуца Мисриялдаса къватӀибе бачараб дур халкъ пасатлъун буго!
КигӀан хехгоха мугъ рехараб гьез Дир амрабазде! Гьез биун тӀураб басиялъул сипат гьабуна ва гьелда цере суждаялда чӀана: „ГӀизраилил халкъ, гьале нуж Мисриялдаса къватӀире рачарав нужер аллагь!“ – инги абун.
Дида бихьулеб буго гьеб халкъ, – ин абуна БЕТӀЕРГЬАНАС Мусада, – унго риццалъи гьезул ракӀазул!
Биччанте, Дир ццидал квачӀ гьезда кьабун, гьел тӀуран тӀагӀинаризе. Хадуб Дица дудасан лъугьинабила тӀадегӀанаб халкъ!»
Амма Мусаца байбихьана БЕТӀЕРГЬАНАСДЕ, жиндирго Аллагьасде гьардезе:
«Вай БЕТӀЕРГЬАН, – ин абуна гьес, – щай Дур гьедин ццин бахъунеб Дурго кӀудияб къудраталдалъун ва гучаб квералдалъун Мисриялдаса къватӀибе бачараб Дурго халкъалда?
Дуца гьедин гьабуни, мисрияз абизе буго: „Аллагьас гьел Мисриялдаса нахъе рачун рукӀун руго, рекӀелъ квешаб пикругун, магӀардеги рачун, гьенир чӀвазе ва дунялалдаса тӀагӀинаризе“, – ян. Гьарула, Дур гьалагаб ццин нахъ буссинабе, гурхӀа, биччаге халкъалде балагь!
РакӀалде щвезаре Дурго лагъзал Ибрагьимги, ИсхӀакъги, ГӀизраилги. Мун гьезие Дурго цӀаралдалъун гьедун вукӀиндалха: „Дица нужее кьела зодир цӀвабигӀан гӀемерал наслаби. Гьаб кинабго нужеда бихьизабураб ракьги Дица нужер наслабазе кьела ва абадиялъего гьеб гьезуллъун букӀина“, – янги абун!»
Гьебмехалъ БЕТӀЕРГЬАН гурхӀана ва халкъалде биччазехъин букӀараб балагь нахъчӀвана.
Муса, кодоб КъотӀиялъул хъвай-хъвагӀай гьабураб кӀиго ганчӀил къоногун, магӀардаса гӀодове вилълъана. Гьел къанабазул кӀиябго рахъалда хъван рукӀана Аллагьасул амраби.
Аллагьас Жиндицаго гьаруна гьел къанал ва Гьес рикӀана гьезда Жиндирго амраби.
Ихтилат-кепалда бугеб халкъалъул ахӀи-хӀур рагӀараб мехалда, Егьошуаца Мусада абуна:
«Рагъул гӀадаб хъуй буго халкъ чӀараб бакӀалда!» – ян.
Амма Мусаца жаваб кьуна:
«Бергьенлъи босаразул ахӀиги гуро доб,
къуразул гӀодиги гуро:
дида рагӀулеб буго кечӀ ахӀулезул гьаракь», – ин.
Халкъ чӀараб бакӀалде гӀагарлъидал, Мусада бихьана басиялъул сипатги, кьурди-кӀанцӀиялда ругел гӀадамалги. Гьебмехалъ Мусаца кутакаб ццидалъ, гӀодорги речӀчӀун, мегӀералъул ахада гъурана кодор ккун рукӀарал ганчӀил къанал.
Цинги гьес босун басиялъул сипат бухӀана ва гьелъул рахъу гьабуна; гьеб рахъу бана лъадалъе ва гьеб лъим гьекъезабуна гӀизраилазда.
Мусаца Гьарунида абуна:
«Щиб дуе гьабураб гьал гӀадамаз, гьадигӀан кӀудияб мунагьалъукье дуца гьал ккезаризе ккани?» – ян.
«Ццидахунге, дир бетӀерчӀахъад, – ин жаваб кьуна Гьаруница. – Дуда лъала гьал гӀадамал кидаго квешлъиялде гьесарал ругеллъи.
Гьез абуна дида: „Гьаве нижее аллагь, ниж нухда рачине рукӀине, щайгурелъул нижеда лъаларелъул, ниж Мисриялдаса къватӀире рачарав дов Муса абурав чиясе ккараб жо“, – ян.
Гьебмехалда дица гьезда абуна: „Нужер ругел меседил тӀагӀелал тӀаса рахъе“, – ян. Гьез дихъе кьуна месед, дица гьеб цӀадабе рехана ва гьеле гьеб басиялъул сипат лъугьана!» – ян.
Мусада бихьана, гӀадамал квегъизе кӀвеялдаса ун, пасатлъун рукӀин, щайгурелъул Гьаруница тушбаби тӀад релъанхъилеб хӀалалъ, гьел ричча-рихъан тун рукӀун.
Муса гьезда цеве вахъана ва гьес абуна:
«БЕТӀЕРГЬАНАСУЛАВЛЪУН кколевщинав чи дида аскӀове вачӀа!» – ян. Ва тӀолалго Левийил наслаби гьесда сверухъ ракӀарана.
Гьес гьезда абуна:
«Гьадин абулеб буго ГӀизраилалъул БЕТӀЕРГЬАН Аллагьас: „Кинацаго рачлихъ хвалчен бай! Къайи чӀвараб бакӀалъул цо рагӀалдаса цогидаб рагӀалде щвезегӀан, щибаб чадирккун а, нуже-нужер вацалги, гьалмагъзабиги, гӀагарал чагӀиги чӀвалаго“».
Левийил наслабаз Мусаца малъухъе гьабуна ва гьеб къоялъ гӀизраилазул лъабазаргогӀанасев чи хвана.
Гьебмехалъ Мусаца абуна:
«Жакъа нужеца нужго тӀубан БЕТӀЕРГЬАНАСУЛ ихтияралде кьуна, гьесие хъулухъалъе рукӀине, нужерго васаздаги вацаздагицин барахщичӀого, гьединлъидал Гьес баракат лъела нужеда».
Хадусеб къоялъ Мусаца халкъалда абуна:
«Нужеца гьабуна кутакалда кӀудияб мунагь! ГьабсагӀат дун БЕТӀЕРГЬАНАСДА цеве чӀезе ина: щиб лъалеб, нужедаса мунагь бацӀцӀун бажаризеги бегьулин дихъа».
Муса БЕТӀЕРГЬАНАСУХЪЕ тӀадвуссана ва гьес гьарана:
«Гьарула Дуда, тӀаса лъугьа! БитӀараб буго, гьал гӀадамаз кутакалда кӀудияб мунагь гьабуна, жидеего меседил аллагьги гьавун.
Амма, букӀаниги гьанже Мун гьезда тӀаса лъугьа! Мун тӀасалъугьинчӀони, дир цӀарги нахъе бацӀцӀе Дуца хъвараб тӀехьалдаса
БЕТӀЕРГЬАНАС Мусае жаваб кьуна:
«Дица Дирго тӀехьалдаса нахъе бацӀцӀина Диде данде мунагь гьабурасул цӀар.
Гьанже а, баче халкъ Дица абураб бакӀалде, ва Дир Малаик вилълъина дуда цеве-цеве. Амма Дир рецӀел босулеб къо щведал, Дица жаза гьабилеб гьезие».
Ва БЕТӀЕРГЬАНАС квешаб унти биччана халкъалде, меседил басиялъул сипат гьабуралъухъ, ай Гьаруница хӀадурараб басидул сипаталъухъ.

БЕТӀЕРГЬАНАС Мусада абуна:
«Гьанже мун гьаниса а, дуца Мисриялдаса къватӀибе бачараб халкъги цадахъ бачун. Нуж а Дица Ибрагьимиеги, ИсхӀакъиеги, Якъубиеги ва гьезул наслабазеги кьелин абун букӀараб ракьалде.
Дуда цеве-цеве Дица Малаик витӀила ва гьениса нахъе хъамила ханааниялги, амориялги, хитиялги, перизиялги, хивиялги, евусиялги.
Нуж ина рахьги гьоцӀоги чвахулеб ракьалде. Амма Дун вилълъинаро нужеда цадахъ, нухда нуж тӀагӀинарунгутӀизе, щайгурелъул нуж руго риццатал ракӀазул халкъ!»
Гьел кьварарал рагӀаби рагӀидал, халкъ гӀек-гӀекиялда гӀодана ва киназго гӀарац-месед тӀаса бахъана.
БЕТӀЕРГЬАНАС Мусада абидалха:
«ГӀизраилазда абе: „Нуж, риццатал ракӀазул чагӀи, цодагьавниги нужеда цадахъ Дун вилълъани, Дица нуж цо параялда тӀагӀинаризе ккезе руго. Нужерго дахӀаби тӀаса рахъе, ва Дица хӀукму къотӀила щиб нужеда гьабилебали“, – ян».
(Хорив мегӀералда аскӀор чӀун рукӀараб доб заманалда кинабго гӀарац-месед тӀаса бахъана гӀизраилаз).
Мусаца чадир чӀвана батӀаго, халкъалъул чадрал чӀвараб бакӀалдаса дагьаб добегӀан, ва гьелда цӀар лъуна: «ДандчӀваялъул Чадир», – абун. БЕТӀЕРГЬАНАСДА щибгӀаги гьаризе бокьарав чи унаан ДандчӀваялъул Чадиралъухъе.
Чадиралда аскӀове Муса унеб мехалъ, халкъ тӀаде бахъунаан ва, жидерго чадиразул кӀалтӀаги эхетун, балагьулаан Мусада хадур, гьев Чадиралъуве лъугьинегӀан.
Чадиралъуве Муса лъугьаравго, зодисан бачӀун накӀкӀул хӀуби Чадиралъул кӀалтӀа эхетулаан, ва БЕТӀЕРГЬАН кӀалъалаан Мусагун.
Чадиралъул кӀалтӀа накӀкӀул хӀуби бихьарабго, жидерго чадиразул кӀалтӀа эхетарал киналго гӀадамал суждаялда чӀолаан.
БЕТӀЕРГЬАН Мусагун кӀалъалаан бадиса бадиве, Жиндирго гьудул-гьалмагъасда кӀалъалев гӀадин. Хадув Муса тӀадвуссунаан халкъалъухъе, амма Нунил вас Егьошуа – гьесул гӀолохъанав кумекчи – кидаго гьеб Чадиралъув вукӀунаан.
Мусаца БЕТӀЕРГЬАНАСДА абуна:
«Дуца дие амру гьабуна: „Баче гьаб халкъ“, – ин, амма лъазе течӀо щив дида цадахъ витӀулевали. Дуца абуна: „Дида лъала дур цӀар. Дир рахӀму насиблъана дуе“, – ян.
Гьедин батани, малъе дида Дурго нухал, дида Мунго лъазе ва хадубккунги Дур рахӀмуялде дир хьул букӀине. Гьал гӀадамалги Дур халкълъидал!»
БЕТӀЕРГЬАНАС жаваб кьуна:
«Дунго вилълъина мунгун цадахъ ва кьела рекӀее хӀалхьи».
Гьебмехалда Мусаца абуна:
«Мун нижгун вилълъинчӀони, нижги рачунге гьаниса къватӀире.
Кинха лъазе бугеб дидаги Дурго халкъалдаги Дуца рахӀму-цӀоб лъун букӀин? Мун нижеда цадахъ вукӀиналъ гуребдай? Цоги сунцаха батӀа бахъизе бугеб Дур халкъ дунялалъул цогидал халкъаздаса?»
БЕТӀЕРГЬАНАС Мусада абуна:
«Дур гьеб гьариги тӀубазабила Дица, мун Дие хирияв вугелъул ва дур цӀарги Дида лъалелъул».
Гьебмехалда Мусаца абуна:
«Гьарула, бихьизабе дида Дур къудрат», – ин.
БЕТӀЕРГЬАНАС абуна:
«Дица дуе загьир гьабила тӀолабго Дир лъикӀлъи ва гьелдалъун рагьила дуе Дир цӀар „БЕТӀЕРГЬАН“ – Диего рокьарал Дие хиралъулелъул, ва Диего гурхӀизе бокьаразда Дун гурхӀулелъул.
Амма Дир гьурмахъ мун валагьизе бегьуларо, щайгурелъул Дир гьумер бихьун хадуб чи чӀаго хутӀуларо».
БЕТӀЕРГЬАНАС абуна:
«Гьале гьаниб Дида аскӀоб бакӀ буго – ваха гьаб кьуруялде.
Дирго къудратгун Дун аскӀосан унеб мехалда, кьурул кьватӀелалъув лъела Дица мун ва, Дун аскӀосан ун вахъинегӀан, тӀасан Дирго квералъ вахчила.
Дица квер нахъе босараб мехалда, дуда Дун вихьила нахъасан, амма Дир гьумер дуда бихьизе гьечӀо».

БЕТӀЕРГЬАНАС Мусада абуна:
«КӀиго къоно къачӀай ганчӀил бекӀкӀун, цере рукӀаразда релълъарал. Дица гьезда тӀад хъвала дол тӀоцересел къаназда рукӀарал рагӀаби.
Мун радалалде хӀадурго вукӀа цудунго вахъун Синай магӀарде вахине ва мегӀералъул тӀогьив Дида цеве вахъун чӀезе.
Цадахъ щивниги вачунге ва кивниги магӀарда чиги вихьуге; мугӀрул ахада рехъада гӀи-боцӀигицин букӀине бегьуларо».
Мусаца бекӀкӀун къачӀана ганчӀил кӀиго къоно, цереккун рукӀаразда релълъарал, ва, радал цудунго вахъун, кодор гьел къаналгун, БЕТӀЕРГЬАНАСУЛ амруялда рекъон, гьев Синай магӀарде вахана.
БЕТӀЕРГЬАН гьесухъе рещтӀана накӀкӀул парчадулъ, вахъун чӀана гьесда аскӀов ва БЕТӀЕРГЬАНАСУЛ цӀар ахӀулеб рагӀана.
Цинги БЕТӀЕРГЬАН Мусада цевесан ана, ва рагӀулеб букӀана: «БЕТӀЕРГЬАН, БЕТӀЕРГЬАН Аллагь, гурхӀел цӀикӀкӀарав, рахӀму-цӀоб гӀатӀидав, сабру халатав, рокьи гӀемерав ва ритӀухълъи машгьурав!
Аза-азар наслабазеги гурхӀел-рахӀму бикьулев ва ккараб мунагь-хатӀаялдасаги мекъи ккеялдасаги тӀаса лъугьунев! Амма Гьес гӀайибияв тамихӀалде цӀала: умумузул мунагьазухъ Гьес жаза гьабула гьезул наслабазеги – гьезул лъималазул лъабабилеб ва ункъабилеб наслуялде щвезегӀанги!»
Мусаца, гьебсагӀатго гӀодоб нодоги цун, Аллагьасе сужда гьабуна.
Гьес абуна:
«Я дир БетӀергьан, Дуца дида рахӀму гьабулеб батани, гьарула, дир БетӀергьан, Мунго вилълъа нижеда цадахъ! ГӀасиял ракӀазул халкъ гьаб бугониги, тӀаса лъугьа нижер такъсиралгун мунагьаздаса ва Дуцаго Дурго умматлъун къабул гьаре ниж!»
Гьебмехалъ БетӀергьанас абуна:
«Дица КъотӀи гьабулеб буго нужергун. Цебеккун ракьалда букӀараб цониги халкъалда киданиги рихьичӀел хӀикмалъаби гьарила Дица тӀолабго дур халкъалда цере. Дуда цадахъ ругел тӀолалго гӀизраилазда бихьила гьеб ва кӀудияб хӀинкъи рещтӀина гьезде, дуе гӀоло Дица – БЕТӀЕРГЬАНАС – гьаризе ругел гьел ишал рихьидал.
Дица жакъа нужее буюрарабщинаб рагӀа-ракьанде щун тӀубазабе. Дица нужеда цереса лъутизарила амориялги, ханааниялги, хитиялги, перизиялги, хивиялги ва евусиялги.
Балагье, кинабгӀаги гьоркьоблъи гьабуге нуж унел ругел ракьазда гӀумру гьабун ругел гӀадамазулгун, гурони гьез нужги къосинаризе руго.
Гьезул къурбан-бакӀал риххизаре, диниял ганчӀал гъуре ва Ашерал хӀубал къотӀе.
Чияр аллагьзабазе сужда гьабуге! Щайгурелъул, Хилиплъи ХӀехьоларев БЕТӀЕРГЬАН – гьеле Дир цӀар, Хилиплъи ХӀехьоларев Аллагь!
Гьединлъидал, доб ракьалъул гӀадамалгун кинабгӀаги гьоркьоблъи гьабуге, щайгурелъул доз жидерго аллагьзабазе рокьукъал гӀадаталгун ва къурбаналгун тӀагӀат-гӀибадат гьабулеб мехалда, доз нужги ахӀизе руго гьелдего, ва нужецаги гьез гьабураб гьабизе буго ва гьезул къурбаналъул квен квине ккезе буго.
Цинги нужеца рачина дозул халкъалъул ясал нужерго васазе лъудбилъун, ва нужер васалги цӀазе руго гьез жидерго аллагьзабазул рокьукъал диниял гӀадатазде.
Биун тӀун кинаб букӀаниги маххгун, аллагьзабазул сипатал гьаруге нужеего.
КӀодо гьабе Бугьурго Чадазул байрам: анкьго къоялъ кванай реччеб гьечӀеб чед, Дица гьабураб амруялда рекъон, Авив моцӀалъул гьелъие чӀезарурал къоязда
Эбелалъул тӀоцебесеб бихьинлъимер Дир ккола, гьединго нужер гӀи-боцӀул щибаб тӀоцебесеб бихьинтӀинчӀги Дир ккола.
ХӀамил тӀоцебесеб кӀерталъухъ кьегӀер кье, гьедин кьезе бокьичӀони, кӀерталъул габур беке. Нужер тӀоцере гьарурал васазухъ Дие хӀакъ кье.
Цониги чи чӀового вачӀунге Дида цеве.
Анлъго къоялъ хӀалтӀе, анкьабилеб къоялъ хӀухьбахъи гьабе; хӀухьбахъе хур бекьулеб ва бачӀин бакӀарулеб заманалдацин.
Анкьазул байрам тӀобитӀе лъилъари байбихьараб заманалда, ва лъагӀалил ахиралда ТӀорщел БакӀариялъул байрам тӀобитӀе.
ЛъагӀалида жаниб лъабцӀул киналго бихьинал рачӀине ккола ХӀалкӀолев БЕТӀЕРГЬАНАСДА – ГӀизраилалъул Аллагьасда цере.
Нужеда цереса халкъал рачахъила Дица ва гӀатӀид гьарила нужер ракьазул гӀорхъаби. Лъицаниги зарал гьабизе гьечӀо нужер ракьазе, лъагӀалида жаниб лъабцӀул нуж нужер БЕТӀЕРГЬАН Аллагьасда цере чӀезе араб мехалда.
Дуца хъураб къурбаналъул би къурбаналъул бакӀалде тӀаде босулеб мехалда реччеб тӀураб чед букӀине бегьуларо гьениб. Песахалъул байрамалъул къурбаналъул гьан рогьинегӀан нахъе тезе бегьуларо.
Лъилъари байбихьарабго, цӀияб тӀорщалил бищунго лъикӀаб бутӀа щвезабе нужерго БЕТӀЕРГЬАН Аллагьасул Рокъобе.
БурутӀ гьелъул эбелалъул рахьдалъ белъунге».
БЕТӀЕРГЬАНАС Мусада абуна:
«Дица дуда абурабщиналъул хъвай-хъвагӀай гьабе. Гьел руго Дица дургун ва ГӀизраилил халкъгун гьабураб КъотӀиялъул шартӀал».
КӀикъого къоги кӀикъого сордоги бана Мусаца БЕТӀЕРГЬАНГУН магӀарда; гьебгощинаб заманаялъ гьес щибниги кваначӀо ва гьекъечӀо. Гьес ганчӀил къаназда тӀад хъвана КъотӀиялъул шартӀал – АнцӀго амру.
Кодоб хирияб КъотӀиялъул кӀиго ганчӀил къоногун Синай магӀардаса рещтӀунев вукӀарав Мусада лъалароан, Аллагь гьесда кӀалъан хадуб, гьесул гьурмада нур балеб букӀин.
Гьарунидаги гӀизраилаздаги Мусал кенчӀолеб гьумер бихьидал, гьел цӀакъ хӀинкъана гьесде гӀагарлъизе.
Амма Мусаца гьел аскӀоре ахӀана. Гьебмехалда Гьарунги халкъалъул кӀудиялги рачӀана гьесда аскӀоре, ва Муса гьелгун кӀалъана.
Цинги хутӀарал гӀизраилалги рачӀана гьесда аскӀоре, ва Мусаца гьезда рицана Синай магӀарда БЕТӀЕРГЬАНАС кьурал амраби.
Гьелгун кӀалъан вахъаравго, Мусаца гьурмаде пардав бачана.
БЕТӀЕРГЬАНАСДА кӀалъазе Гьесда цеве унеб мехалда, гьес пардав тӀаса бахъулаан, Чадиралъуса къватӀиве вачӀинегӀан. КъватӀивеги вачӀун, ГӀизраилил халкъалда БетӀергьанасул амру бицунеб мехалда,
гьезда бихьулаан, гьесул гьурмадаса нур чвахулеб букӀин. Ва Мусаца нахъеги гьурмаде пардав цӀалаан, цӀидасанги БЕТӀЕРГЬАНАСДА цеве инегӀан.

Мусаца ГӀизраилалъул тӀолго жамагӀат бакӀарана ва гьезда абуна:
«Гьале БЕТӀЕРГЬАНАСУЛ амру:
„Анлъго къоялъ хӀалтӀе, амма анкьабилеб къо нужее букӀина хирияб къолъун: гьеб буго хӀалхьиялъул шаматкъо – БЕТӀЕРГЬАНАСЕ батӀа гьабураб къо. Гьеб къоялъ хӀалтӀи гьабурав чи чӀвазе ккола.
Нужеца минабахъ цӀацин бакизе бегьуларо шаматкъоялъ“».
Мусаца гӀизраилазул жамагӀаталда абуна:
«Гьале БЕТӀЕРГЬАНАСУЛ амру:
„Нужер буголъиялдаса БЕТӀЕРГЬАНАСЕ гӀоло хасал садакъаби гьаре. Биччанте жив-жив чияс жиндирго ресалда рекъон БЕТӀЕРГЬАНАСЕ хасаб садакъалъун кьезе хадусеб: месед, гӀарац ва мазгар;
канчӀхъахӀилаб, бецӀбагӀараб ва канчӀбагӀараб квасул кун, тӀеренаб хӀебет ва цӀцӀел квас;
багӀаркьералъ релъарал гӀиял къухьдул, тӀеренал цӀакал ва акациялъул цӀул;
нахучирахъазе зайтуналъул нах; хирияб нах гьабиялъе хӀалтӀизаризе ва къурбан-бакӀалда бухӀулеб жубай гьабизе махӀгьуинал пицӀалги хурдулги;
эфодалъеги каранда балеб цебебухьалъеги оникс ва цогидал багьаял жавгьарал.
Нужеда гьоркьоса махщел тӀокӀал устарзаби ракӀаре БЕТӀЕРГЬАНАС амру гьабурабщинаб ва хадуб рехсарабщинаб тӀубазабизе:
Чадир, гьелъие пардав ва тӀасан балеб пардав, гъунцӀби, цӀулал рамаби ва рахал, хӀубал ва гьезие гъоркьчӀелал,
КъотӀиялъул гъамас ва гьелъие гӀурдул, гъамасалъул тӀалъел ва хасаб пардав,
стол, гьелъие гӀурдул ва столалъул цогидаб цӀарагӀ, Мукъадасаб чед,
нахучирахъ ва гьелда цадахъаб цӀарагӀ, канлъи бакулел гӀисинчирахъал, нахучирахъалъе тӀолеб зайтуналъул нах,
гьуинмахӀал рухӀулеб къурбан-бакӀ ва гьелъие гӀурдул, хирияб бахунеб нах ва гьуинмахӀазе хӀалтӀизабулеб махӀгьуинаб жубай, Чадиралъул кӀалтӀа бигъулеб пардав,
къурбанал тӀад рухӀулеб къурбан-бакӀ – гьелъие мазгарул хьури ва гьелда цадахъаб къайиги гӀурдулги, беркӀал чурулеб хӀерч ва гьелъул гъоркьчӀел,
азбаралъул пардавалгун хӀубал ва гъоркьчӀелал, азбаралъул кӀалтӀа бигъулеб пардав,
Мукъадасаб Чадиралъе ва азбаралъе кваралгун гъазихъал,
Мукъадасаб бакӀалда хъулухъ гьабулаго тӀадретӀунеб бессараб ххамил партал, ай, Гьаруницаги гьесул васазги кашишзаби хӀисабалда Аллагьасе тӀагӀат-гӀибадат гьабулеб мехалда тӀадретӀунеб хирияб партал“».
Мусал хитӀабалъухъги гӀенеккун, гӀизраилал рокъо-рокъоре ана,
ва щивас, жиндир рекӀел ахӀиялда рекъон, хасал садакъаби росун рачӀана БЕТӀЕРГЬАНАСУЛ Чадиралда цере – Чадиралъеги, гьениб гьабулеб хъулухъалъеги, кашишзабазул парталалъеги хӀажатабщинаб.
Кинацаго – бихьиназги руччабазги – жидерго сахаватлъиялда рекъон, росун рачӀунел рукӀана меседил батӀи-батӀиял тӀагӀелал: каранда ралел жал, кӀилкӀал, баргъичал ва рахсал. Гьез гьеб кинабго месед хасаб садакъа хӀисабалда БЕТӀЕРГЬАНАСДА цебе босун бачӀана.
Бугес бугеб кьун, босун бачӀунеб букӀана канчӀхъахӀилаб, бецӀбагӀараб ва канчӀбагӀараб квасул кун, тӀеренаб хӀебет, цӀцӀел квас, багӀар кьералъ релъарал гӀиял къухьдул ва тӀеренал цӀакал.
ГӀарац яги мазгар кьезе бокьарас, гьеб кьуна БЕТӀЕРГЬАНАСЕ хасаб садакъалъун ва акациялъул цӀул бугес – цӀул кьуна.
Ххам бессизе ва кун дургъизе бажари бугей щияй чӀужугӀаданалъ босун бачӀана канчӀхъахӀилаб, бецӀбагӀараб ва канчӀбагӀараб квасул кун ва тӀеренаб хӀебет.
Цогидал руччабаз, жидерго бажариялда ва рекӀел ахӀиялда рекъон, дургъулеб букӀана цӀцӀел квас.
Къавмазул ва тухумазул кӀудияз, эфодги каранда балеб цебебухьги къачӀазе, ониксалъул жавгьаралги цогидал багьа хириял жавгьаралги росун рачӀана.
Нахучирахъалъе, хирияб нахуе ва гьуинмахӀазул жубаялъе хӀалтӀизаризе рукӀине жеги гьез рачӀана махӀгьуинал батӀи-батӀиял пицӀалгун хурдулги зайтуналъул нахги.
РакӀ бацӀцӀадго садакъа гьабизе бокьаралщинал гӀизраилаз – руччабаз ва бихьиназ – ракӀ разиго БЕТӀЕРГЬАНАСЕ гӀоло хириял садакъаби кьуна. Гьеб кинабго кьуна Мусаги гьоркьов ккун БЕТӀЕРГЬАНАС гьезда тӀадкъараб хӀалтӀи гьабун бахъинабиялъе гӀоло.
Мусаца ГӀизраилил халкъалда абуна:
«ГӀенекке, БЕТӀЕРГЬАНАС тӀасавищана Ягьудал къавмалдаса ХӀурил Урийил вас Бецалиэл.
Гьесулъе лъугьинабуна Аллагьасул РухӀ, гӀакъиллъи, бичӀчӀи-лъай ва кинабниги махщелчилъи.
Гьесухъа бажарула меседил, гӀарцул ва мазгарул тӀагӀелал гьаризе,
жавгьарал цӀвакизаризе ва гьел тӀагӀелазда кквезе; гьединго цӀулал хӀалтӀаби гьаризеги цоги бокьараб устарлъиялъеги гьунар буго гьесул.
Гьесиеги Данил къавмалдаса Ахисамахил вас Ахолиавиеги цогидазда малъизе гьунарги кьун буго.
Аллагьас гьезие кьуна бокьараб хӀалтӀи гьабизе гӀакълу-гьунар: гьезда лъала маххул ва цӀулал хӀалтӀаби гьаризе, гьединго тӀеренаб хӀебтил ва канчӀхъахӀилал, бецӀбагӀарал, канчӀбагӀарал куназул ххам бессизе кколеб куц. Гьел руго цӀакъал махщелчагӀи, кигӀан захӀматабги устарлъиялъе гӀакълу-гьунар бугел.

Биччанте, Бецалиэлицаги, Ахолиавицаги ва, Мукъадасаб бакӀ баялъул мурадалда, БЕТӀЕРГЬАНАС махщелги бажариги кьурал гьунар тӀокӀал киналниги устарзабазги гьеб кинабго БЕТӀЕРГЬАНАСУЛ амруялда рекъон гьабизе».
Мусаца ахӀана Бецалиэлги, Ахолиавги ва БЕТӀЕРГЬАНАС бажари кьурал ва гьенир хӀалтӀизе гъира бугел киналго гьунар тӀокӀал устарзабиги.
Мусаца гьезухъе кьуна Мукъадасаб Чадир баялъе гӀизраилаз кьурабщинаб жо. Халкъалъин абуни, къойидаса къойиде жеги бачӀунеб букӀана.
Гьебмехалда Мукъадасаб бакӀалда гьарулел хӀалтӀабиги чӀезарун, устарзаби рилълъана
Мусахъе ва гьез абуна:
«БЕТӀЕРГЬАНАС тӀадкъарал хӀалтӀабазе хӀажалъулебщинаб гӀунги тӀокӀалъ бачӀунеб буго халкъалъ», – ин.
Гьебмехалъ Мусаца тӀолабго жамагӀаталда лъазабуна: «Я бихьинчияс, я чӀужугӀаданалъ тӀокӀалъ щибниги босун бачӀунге Мукъадасаб бакӀ баялъе», – ян. ГӀадамаз рачӀунел рукӀарал хасал садакъаби гьедин лъалхъизаруна,
щайгурелъул хӀалтӀабазе хӀажатабщинаб гӀунги тӀокӀалъ бакӀарун букӀана.
МахщелчагӀаз Мукъадасаб Чадиралъе анцӀго пардав гьабуна тӀеренаб хӀебтил, канчӀхъахӀилабги, бецӀбагӀарабги, канчӀбагӀарабги квасул куназги бессун. Гьел пардавазда тӀад махщалида угьана херувимазул сипатал.
Киналго пардавал рукӀана цоцазда ращадал: къоло микьго натӀалъул халалъиги, ункъго натӀалъул гӀеблъиги бугел.
Щуго пардав цоцада букъун цо гьабуна ва хутӀараб щуго пардавги гьединго гьабуна.
Цояб пардавалъул ахиралда бугеб кьералъул рагӀалккун рукъана канчӀхъахӀилаб ххамил гъанцӀакӀичӀал ва кӀиабилеб пардавалъул ахиралда бугеб кьералдаги гьединго гьабуна.
КӀикъоялда анцӀго гъанцӀакӀичӀ букъана кӀиябго пардавалъул ахиралда ругел кьеразул рагӀалаздаса эхеде цоцада дандритӀун.
Гьединго кӀикъоялда анцӀго меседил гъанцӀаги гьабуна ва гьездалъун цоцада рекӀинабуна кӀиябго пардав, Чадир цорекӀараб букӀине.
Чадиралда тӀад базе гьез гьабуна цӀцӀел квасул анцӀила цо пардав.
АнцӀила цоябго пардавги букӀана цоцазда бащадаб: лъеберго натӀалъул халалъиги ункъго натӀалъул гӀеблъиги бугел.
Гьезул щуго пардав цадахъ букъун цо гьабуна ва хутӀараб анлъго пардавги гьединго цадахъ букъана.
Цояб пардавалъул ахирисеб кьералъул рагӀалккун эхеде гьабуна кӀикъоялда анцӀго гъанцӀакӀичӀ ва кӀиабилеб пардавалъул ахирисеб кьералъул рагӀалалдаги гьабуна кӀикъоялда анцӀго гъанцӀакӀичӀ.
Хадуб кӀикъоялда анцӀго гъанцӀаги гьабуна, гьеб кӀиябго цоцада рекӀинабун, пардав цолъизабизе.
Чадиралда тӀасан базе пардав гьабуна багӀар кьералъ релъарал гӀиял къухьдузул ва гьелдаги тӀасан базе – тӀеренал цӀаказул.
Гьединго Чадиралъул къедалъе акациялъул цӀулал рамаби гьаруна;
щибаб рама букӀана анцӀго натӀалъ халатаб, натӀгун бащдалъ гӀебаб;
Ххеназул ахада кӀиябго рахъалда цоцада дандбитӀун кӀиго цӀутӀелгун гьаруна гьел рамаби. Гьедин гьаруна киналго рамаби.
Чадиралъул къилбаялъул рахъалъе гьабуна къого рама
ва гьезие гӀарцул кӀикъого гъоркьчӀелги – щибаб рамаялъе кӀи-кӀи, цо цӀутӀелалда гъоркь цо букӀунеб хӀалалда.
Ва Чадиралъул шималияб рахъалъеги гьабуна къого рама
ва кӀикъого гӀарцул гъоркьчӀел – щибаб рамаялда гъоркь кӀи-кӀи.
Чадиралъул нахъисеб, бакътӀерхьул рахъалъе гьабуна анлъго рама
ва жеги кӀиго рама – кӀиябго нахъисеб бокӀоналъеги.
Гьел бокӀназда лъурал рамаби ахадасаги тӀарадасаги цолъизарун рукӀана; кӀиябго рамаялъул тӀарада горал рана гьел щулалъизаризе.
Гьедин гьабуна микьго гор ва анцӀила анлъго гӀарцул гъоркьчӀел – щибаб рамаялда гъоркь кӀи-кӀи.
Жеги гьез гьаруна акациялъул цӀулал рахал – рамабазда тӀасан лъезе: щуго – Чадиралъул цояб рахъалда ругел рамабазда тӀасан лъезе,
щуго – цогидаб рахъалда ругел рамабазе, ва щуго – Чадиралъул нахъисеб, бакътӀерхьул рахъалъул рамабазе.
Чадиралъул къадазда тӀасан, гьезул бакьулъан, цояб рахъалдаса цогидаб рахъалде щвараб рахиги лъуна.
Рамабазда тӀад месед бекьана ва гьезие меседил горал гьаруна, рахал кквезе. Рахазда тӀадги месед бекьана.
Хадуб хасаб пардав бессана тӀеренаб хӀебетги ва канчӀхъахӀилабги, бецӀбагӀарабги канчӀбагӀарабги квасул куналги хӀалтӀизарун, тӀад херувималги угьун.
Пардав тӀад бигъизе акациялъул цӀулал ункъго хӀуби гьабуна ва гьезда тӀад месед бекьана; хӀубазе меседил гъунцӀбиги гӀарцул ункъго гъоркьчӀелги гьабуна.
Чадиралъул кӀалтӀа бигъизе пардавги гьабуна канчӀхъахӀилабги, бецӀбагӀарабги, канчӀбагӀарабги квасул куналъул ва тӀеренаб хӀебтил, тӀад расеналги угьараб.
Ва гьелъие щуго хӀуби гьабуна, тӀад гъунцӀбигун ва ахадасаги тӀогьисаги тӀад меседги бекьун, ва гьезие щуго мазгарул гъоркьчӀелги гьабуна.

Бецалиэлица гьабуна акациялъул цӀулал гъамас, кӀиго натӀалъул халалъиги ва натӀгун бащдаб гӀеблъиги борхалъиги бугеб.
Гьес гьелда жанисанги тӀасанги месед бекьана ва гьелда сверунги меседил чалу ккуна;
цинги меседил ункъго гор гьабуна ва гьел горал гъамасалъул гъоркьиял бокӀназда рекӀинаруна – щибаб рахъалда кӀи-кӀи.
Цинги гьаруна акациялъул цӀулал гӀурдул, гьезда тӀадги месед бекьана
ва гъансил кӀиябго рахъалда ругел горазда жанире ккезаруна гьел, гъамас баччизе санагӀатаб хӀалалъ.
Хадуб бацӀцӀадаб меседалъул тӀалъел гьабуна, кӀигогун бащдаб натӀалъул халалъиги, натӀгун бащдаб гӀеблъиги бугеб.
ТӀалъелалъул рагӀалазда кӀиго херувим гьабуна, меседги бацӀун:
цо херувим – цо рагӀалда ва кӀиабилеб херувим – цогидаб рагӀалда. Гьес гьел тӀалъелгун цорекӀарал гьаруна.
Цоцазде данде руссарал херувимазул куркьбал гъамасалда тӀад тӀиритӀун рукӀана ва гьезул гьурмалги тӀалъелалде къулун рукӀана.
Бецалиэлица гьабуна акациялъул цӀулал стол, кӀиго натӀалъул халалъиги, цо натӀалъул гӀеблъиги ва натӀгун бащдаб борхалъиги бугеб.
Гьелда тӀад бацӀцӀадаб месед бекьана ва гьелда сверун меседил чалу гьабуна.
Столалъул рагӀалккун гьабуна цо хъатгӀанасеб борхалъи бугеб тӀеренаб къед ва гьелда тӀад меседил чалу ккуна.
Столалъе ункъго меседил гор гьабуна ва гьел рекӀинаруна столалъул бокӀназда, бохдузда тӀад.
Горал рукӀана столалъул рагӀалда, стол баччулел гӀурдул жанире ккезаризе санагӀатаб хӀалалда.
Стол баччулел гӀурдул гьаруна акациялъул цӀулал ва гьезда месед бекьана.
Жеги гьес гьабуна столалъе хӀажатаб бацӀцӀадаб меседалъул цӀарагӀ: суркӀаби, гелал, гулгунал, щурмал – къурбанал тӀоритӀулелъул хӀалтӀизаризе рукӀине.
Хадуб Бецалиэлица гьабуна бацӀцӀадаб меседалъул нахучирахъ, меседги бацӀун: гьелъул бохги, гӀаркьелалги, тӀогьокъучӀбигун тӀанчалги, тӀанхазул сверабиги – гьеб кинабго гьабуна цорекӀараб.
Нахучирахъалъул букӀана анлъго гӀаркьел: цо рахъалда – лъабго, цогидаб рахъалдаги – лъабго.
Щибаб гӀаркьелалда букӀана лъаб-лъаб тӀогьокъвачӀа, миндалалъул тӀогьол тӀанчазул сипаталда: гьедин гьабуна нахучирахъалъул цо бохалдаса кӀиябго рахъалде бикьараб анлъабго гӀаркьелалда.
Нахучирахъалъул бохалда тӀад гьабуна, тӀанчазул сверабиги ругеб миндалалъул тӀогьол сипаталда жеги ункъго тӀогьокъвачӀа.
Цо тӀогьокъвачӀа гьабуна нахучирахъалъул бохалдаса раккарал гӀаркьалабазул тӀоцебесеб жуталда гъоркь, кӀиабилеб – кӀиабилеб жуталда гъоркь, лъабабилеб – лъабабилеб жуталда гъоркь, ва гьедин гьабуна анлъабго гӀаркьелалда гъоркь.
БацӀцӀадаб меседалъул рацӀун гьарурал тӀугьдулги, гӀаркьалабиги, чирахъги цорекӀарал рукӀана.
Нахучирахъалда лъезе гьабуна анкьго гьитӀинчирахъги, билтаялъе гъуцӀдулги, гелалги – кинабгоги бацӀцӀадаб меседалъул.
Нахучирахъалъеги ва кинабго гьелъул цӀарагӀалъеги хӀалтӀизабуна бацӀцӀадаб меседалъул цо талант
ГьуинмахӀал рухӀулеб къурбан-бакӀги бана Бецалиэлица акациялъул цӀулал. Гьеб ункъбокӀонаб гьабуна: цо натӀалъул халалъиги гӀеблъиги бугеб ва кӀиго натӀалъул борхалъиги бугеб. Гьелъул бокӀназда чӀварал лълъурдулги гьебги цорекӀараб букӀана.
БацӀцӀадаб месед бекьана гьелъул тӀогьибги, хьалбаздаги, лълъурдуздаги ва гьелда сверун меседил чалу ккуна.
Чалуялда гъоркьехун, цоцада дандбитӀараб кӀиго рахъалда кӀиго меседил гор гьабуна, гьеб баччизе хӀалтӀизарулел гӀурдул жанире ккезаризе рукӀине.
ГӀурдул гьаруна акациялъул цӀулал ва гьездаги месед бекьана.
Жеги гьес хӀадурана бахунеб хирияб нахги ва меседил къурбан-бакӀалда бухӀулеб махӀгьуинаб жубайги – гьеб кинабго кӀудияб махщалида гьабуна.

Бецалиэлица акациялъул цӀулал гьабуна къурбанал рухӀулеб къурбан-бакӀги; гьеб букӀана ункъбокӀонаб, щуго натӀалъ халатаб, щуго натӀалъ гӀебаб ва лъабго натӀалъ борхатаб.
Гьелъул ункъабго бокӀоналда цо-цо лълъар гьабуна – къурбан-бакӀги лълъурдулги цорекӀарал гьаруна, ва гьеб киналдаго тӀад мазгар бекьана.
Цинги къурбан-бакӀалъе хӀажатаб кинабго цӀарагӀги гьабуна: рохъо балел хъуби, квархаби, би тӀолел суркӀаби, гьан базе гӀучӀал ва бухӀараб тӀурччи лъолел тӀабкӀал. Гьеб кинабго гьабуна мазгарул.
Жеги гьабуна хьури – мазгарул гьин – къурбан-бакӀалъул рагӀалаздаса гъоркьехун, гьелъул борхалъиялъул бащалъиялде щвараб.
Мазгарги биун тӀун хӀадурана гӀурдузе ункъго гор ва гьел горал мазгарул хьуриялъул ункъабго бокӀоналда щула гьаруна.
Хадуб акациялъул гӀурдул гьаруна ва гьезда тӀад мазгар бекьана.
ГӀурдул къурбан-бакӀалъул кӀиябго рахъалда ругел горазда жанире ккезаруна, гьеб баччизе санагӀатаб хӀалалда. Къурбан бухӀулеб бакӀ гьабуна хъарщазул, жаниса гьодораб.
ДандчӀваялъул Чадиралъул кӀалтӀа хъулухъ гьабулел руччабаз кьурал матӀабазул Бецалиэлица гьабуна мазгарул гъоркьчӀелги бугеб мазгарул кӀудияб хӀерч.
Хадуб Бецалиэлица азбар гӀуцӀана. Азбаралъул къилбаялъул рахъалда гьабуна нусго натӀалъ халатаб тӀеренаб хӀебтил пардав,
къого мазгарул гъоркьчӀелалда тӀад эхетараб къого хӀобода бараб. ХӀубазда тӀад гъунцӀбиги горалги гьаруна гӀарцул.
Гьединго шималияб рахъалдаги гьабуна нусго натӀалъ халатаб тӀеренаб хӀебтил пардав, къого мазгарул гъоркьчӀелалда тӀад эхетараб къого хӀобода бараб. ХӀубазда тӀад гъунцӀбиги горалги гьаруна гӀарцул.
БакътӀерхьул рахъалда гьабуна кӀикъоялда анцӀго натӀалъ халатаб пардав ва гьеб бана анцӀго гъоркьчӀелалда тӀад эхетараб анцӀго хӀобода; гъунцӀбиги горалги гӀарцул гьаруна.
Бакъбаккул рахъги кӀикъоялда анцӀго натӀалъ халатаб букӀана.
Азбаралда жанире лъугьунеб кӀалтӀуялъул цояб рахъалда гьабуна анцӀила щуго натӀалъ халатаб пардав, гъоркьчӀелалги ругеб лъабго хӀобода бараб.
Ва кӀалтӀуялъул цогидаб рахъалдаги гьабуна анцӀила щуго натӀалъ халатаб пардав, гьединго гъоркьчӀелалги ругеб лъабго хӀобода бараб.
Азбар сверун ккурал киналго пардавал гьаруна тӀеренаб хӀебтил.
ХӀубазул гъоркьчӀелал рукӀана мазгарул, хӀубазул гъунцӀби ва горал – гӀарцул, ва гьезул тӀогьал – гӀарац тӀад бекьарал. Азбаралъул киналго хӀубал цоцада рухьун рукӀана риццатал гӀарцул квараз.
Азбаралъул кӀалтӀа бигъараб пардав гьабуна тӀеренаб хӀебтил ва канчӀхъахӀилабги, бецӀбагӀарабги, канчӀбагӀарабги квасул куназ бессун, тӀад расеналги угьун. Гьеб букӀана къого натӀалъ гӀебаб ва щуго натӀалъ борхатаб, азбаралъул пардавалго гӀадин.
Гьелъие гьабуна мазгарул гъоркьчӀелалда эхетизабураб ункъго хӀуби. ХӀубазул гъунцӀбиги горалги гьаруна гӀарцул ва гьезул тӀогьаздаги гӀарац бекьана.
Мукъадасаб Чадиралъул ва гьелда сверухъ бугеб азбаралъул киналго гъазихъал рукӀана мазгарул.
Гьале Мукъадасаб Чадир, ай КъотӀиялъул Чадир балаго хӀалтӀизабураб сурсаталъул сияхӀ. Мусал буюрухъалда рекъон, кашиш Гьарунил вас Итамарил нухмалъиялда гъоркь, левитаз хӀадурана гьеб сияхӀ.
(Ягьудал къавмалдаса ХӀурил Урийил вас Бецалиэлица кинабго гьабуна Мусаги гьоркьов ккун загьир гьабураб БЕТӀЕРГЬАНАСУЛ амруялда рекъон;
гьесда цадахъ вукӀана Данил къавмалдаса Ахисамахил вас Ахолиав – хӀалбихьи бугев устар ва махщелчи. Гьединго канчӀхъахӀилабги, бецӀбагӀарабги, канчӀбагӀарабги квасул куназул ва тӀеренаб хӀебеталъул ххам бессиялъул ва расенал угьиялъул махщел лъалаан гьесда.)
Мукъадасаб бакӀ гӀуцӀиялъе хӀалтӀизабуна къоло ичӀго талантгун анкьнусиялда лъеберго шекел меседалъул
Халкъ рикӀкӀиялда гӀахьаллъараз бачӀана нусго талантгун азаралда анкьнусиялда лъабкъоялда анцӀила щуго шекел (Чадиралда хӀалтӀизабулеб шекел хӀисабалде босун) гӀарацалъул
Халкъ рикӀкӀиялда гӀахьаллъаразул къогоялдаса цӀикӀкӀун сон барал киналго бихьиназухъа (гьединазул кинавниги ватана 603 550 бихьинчи) бакӀарана щивасухъа цо-цо бека
Чадиралъул ва пардавазул хӀубазе гъоркьчӀелал гьаризе хӀалтӀизабуна нусго талант
ХутӀараб азаралда анкьнусиялда лъабкъоялда щуго шекел гӀарацалъул хӀалтӀизабуна: хӀубазе гъунцӀби ва горал гьаризе, хӀубазул тӀогьазда бекьизе ва хӀубазе рухьенал гьаризе.
Кинабниги лъабкъоялда анцӀго талантгун кӀиазаралда ункънусго шекел мазгаралъул
Гьелъул гьаруна: ДандчӀваялъул Чадиралъул кӀалтӀуялъул хӀубазе гъоркьчӀелал, къурбан-бакӀ ва гьелъие хьуриги цӀарагӀги,
азбаралъул пардавазеги кӀалтӀуялъул хӀубазеги гъоркьчӀелал, гьединго Чадиралъеги азбаралъул пардавазеги киналго гъазихъал.

Мукъадасаб бакӀалда хъулухъ гьабулаго ретӀунеб кашишасул партал гьабуна канчӀхъахӀилабги, бецӀбагӀарабги ва канчӀбагӀарабги квасул куназ бессун. Гьарунида тӀад ретӀунеб партал гьабуна БЕТӀЕРГЬАНАС Мусаде амру гьабураб къагӀидаялда.
Эфод гьабуна тӀеренаб хӀебтил, канчӀхъахӀилабги, бецӀбагӀарабги, канчӀбагӀарабги квасул куназ бессун, гъорлъе меседил кунги жубан.
ЧӀинтӀизабураб меседалъул тӀеренал тӀанчалги гьарун, гьеб къотӀ-къотӀана тӀеренал куназде ва махщалида жубазабуна канчӀхъахӀилабги, бецӀбагӀарабги, канчӀбагӀарабги квасул куназда ва тӀеренаб хӀебтида гъорлъе.
Хадуб кӀигъуждузда тӀад лъолел жал гьаруна, ва гьел цересаги нахъасаги эфодалда рекӀинаруна.
Эфодалда релълъараб букӀана махщалида бессараб эфодалъул рачелги, гьелдаго цадахъ цо ххамил кесекалъул гьабураб; БЕТӀЕРГЬАНАС Мусада малъухъе, гьелъиеги хӀалтӀизабуна меседил кунги, канчӀхъахӀилаб, бецӀбагӀараб ва канчӀбагӀараб квасул кунги, тӀеренаб хӀебетги.
Меседил тӀеренкуназ хьухьун махщалида гьарурал нагӀли лъолел жалазда ккуна ониксалъул жавгьарал ва, мугьру бикӀулеб гӀадин, кӀиябго жавгьаралда тӀад рикӀана ГӀизраилил васазул цӀарал.
Ониксалъул жавгьарал рекӀинаруна эфодалъул кӀигъуждузда тӀад лъолел жалазда, ГӀизраилил васал ракӀалдещвеялъул жавгьарал хӀисабалда, БЕТӀЕРГЬАНАС Мусаде гьабураб амруялда рекъон.
Эфодго гӀадин гьабуна каранда балеб цебебухьги: меседил кунги, канчӀхъахӀилаб, бецӀбагӀараб, канчӀбагӀараб квасул кунги ва тӀеренаб хӀебетги босун.
Гьеб букӀана ункъбокӀонаб, цо рокьобалъул халалъиги гӀеблъиги бугеб, кӀигъатаб ххамил гьабураб.
Гьелда жаниб ункъго кьер гьабун лъуна багьа хириял жавгьарал. ТӀоцебесеб кьерда лъуна рубин, топаз ва зумруд;
кӀиабилеб кьерда – пируза, сапфир ва алмас;
лъабабилеб кьерда – гиацинт, агат ва аметист;
ункъабилеб кьерда – зубаржад, оникс ва яшма. Гьел лъуна меседил тӀеренкуналъ хьухьарал нагӀли лъолел жалазда жанир.
Кинабниги анцӀила кӀиго жавгьар букӀана – ГӀизраилил щивав васасул цӀар рикӀкӀун; щибаб жавгьаралда, мугьруялда гӀадин, бикӀун букӀана анцӀила кӀиябго къавмалъул бетӀерасул цо-цо цӀар.
Каранда балеб цебебухьалда разе бацӀцӀадаб меседалъул кьур-кьурараб квар гӀадал рахсал гьаруна.
Меседил тӀеренкуналъ хьухьараб кӀиго нагӀли лъолеб жоги кӀиго меседил баргъичги гьабуна ва цо-цо меседил баргъич рекӀинабуна цебебухьалъул кӀиябго бокӀоналда.
КӀиго меседил рахас рекӀинабуна цебебухьалъул бокӀназда ругел баргъичазда,
ва рахсазул цогидал рагӀалал – нагӀли лъолел жалазда, нагӀли лъолел жал – эфодалъул кӀигъуждузда тӀад лъолел жалазул цебесеб рахъалда.
Хадуб кӀиго меседил баргъич гьабуна ва гьелги рекӀинаруна эфодалъул цебебухьалъул цогидал бокӀназда, гъоркьияб рахъалда.
Хадуб жеги кӀиго меседил баргъич гьабуна ва гьел рекӀинаруна эфодалъул цебесеб рахъалъул кӀигъуждузда тӀад лъурал жалазул ахада, эфодалъул рачелалда тӀадехунисан унеб куналъул мухъалда аскӀоб.
Каранда балеб цебебухьалъул баргъичал рухьана канчӀхъахӀилаб чалуялъ эфодалъул баргъичалгун, цебебухьги рачелалда тӀадехун ккезабун, эфодалдаса гьеб хъущтӀуларедухъ. Гьедин гьабеян тӀадкъан букӀана БЕТӀЕРГЬАНАС Мусада.
Эфодалда гъоркьан ретӀунеб риза букӀана канчӀхъахӀилаб куналъ бессун гьабураб,
бакьулъ габурги къотӀараб ва бихъунгутӀизе габуралда сверун чӀологи букъараб.
Ризаялъул ахадасан рукъана канчӀхъахӀилабги, бецӀбагӀарабги, канчӀбагӀарабги квасул куналъул ва тӀеренаб хӀебтил гьарурал соноялъул суратал.
Гьезда гьоркьо-гьоркьор рекӀинаруна бацӀцӀадаб меседалъул гьарурал цӀурмал:
цо цӀумур, цо соноялъул сипат ирга гьабун лъуна ва гьедин гьабуна ризаялъул тӀолабго ахалъиялда. Гьедин гьабизе кколаан, кашишас Чадиралда жаниб хъулухъ гьабулеб мехалда гьеб тӀад ретӀине букӀине, БЕТӀЕРГЬАНАС Мусада тӀадкъараб куцалда.
Гьаруниеги гьесул васазеги гьаруна тӀеренаб хӀебтил гурдал,
тӀеренаб хӀебтил хасал тӀагърал, гьелъулго ботӀрода рухьулел жал ва гъоркьан ретӀунел тӀажал.
Гьединабго хӀебтил гьабуна, тӀад канчӀхъахӀилабги бецӀбагӀарабги ва канчӀбагӀарабги квасул куналъ накъишалги угьараб рачел, БЕТӀЕРГЬАНАС Мусада малъухъе.
БацӀцӀадаб меседги чӀинтӀизабун, гьелъул гьабуна хирияб таж ва гьелда тӀад мугьруялда гӀадин бикӀана:
Хадуб канчӀхъахӀилаб чалуялъ гьеб бухьана кашишасул тӀагъуралда тӀад, БЕТӀЕРГЬАНАС Мусада бихьизабураб куцалда.
Гьедин гьабун рагӀалде бахъана Мукъадасаб Чадир, ай ДандчӀваялъул Чадир. ГӀизраилаз кинабго гьабуна БЕТӀЕРГЬАНАС Мусаде гьабураб амруялда рекъон.
Гьез кинабго Мусахъе босана – Чадирги гьелъул къайиги: гъунцӀби, рамаби, рахал, хӀубал ва гьезие гъоркьчӀелал,
багӀар кьералъ релъарал гӀиял къухьдузул гьарурал пардавал, тӀеренал цӀаказул гьарурал пардавал,
КъотӀиялъул гъамас ва гьелъул тӀалъелгун гӀурдул,
стол ва гьелъие хӀажатаб цӀарагӀ, мукъадасаб чед,
тӀад гӀисинчирахъазул кьергун ва гьезие хӀажатаб цӀарагӀгун бацӀцӀадаб меседалъул нахучирахъ, канлъи бакизе нах,
меседил къурбан-бакӀ, бахунеб хирияб нах, гьуинмахӀазе махӀгьуинаб жубай, Чадиралъул кӀалтӀа балеб пардав,
мазгарул хьуригун мазгаралъул къурбан-бакӀ, гьелъие хӀажалъулеб цӀарагӀ ва гӀурдул, беркӀал чурулеб хӀерч ва гьелъул гъоркьчӀел,
хӀубалгун ва гъоркьчӀелалгун азбаралъул пардавал, азбаралъул кӀалтӀа бигъулеб пардав, азбаралъе кваралги гъазихъалги, Мукъадасаб Чадиралъул, ай ДандчӀваялъул Чадиралъул кинабго цӀарагӀ,
хирияб бакӀалда хъулухъ гьабулаго ретӀунеб бессараб ххамил партал, ай Гьаруницаги гьесул васазги БЕТӀЕРГЬАНАСЕ хъулухъ гьабулеб мехалда ретӀунеб хасаб кашишзабазул партал.
БЕТӀЕРГЬАНАС Мусаде гьабураб амруялда рекъон гьабуна гӀизраилаз кинабго хӀалтӀи.
Мусаца тӀолалго хӀалтӀабазул хал-шал гьабуна ва гьесда бихьана кинабго БЕТӀЕРГЬАНАСУЛ амруялда рекъон гьабун букӀин. Муса гьелда разилъана ва гьезие лъикӀабщинаб гьарун дугӀа гьабуна.

БЕТӀЕРГЬАНАС Мусада абуна:
«ТӀоцебесеб моцӀалъул тӀоцебесеб къоялъ Дуца Мукъадасаб Чадир, ай ДандчӀваялъул Чадир эхете.
Гьениб жаниб лъе КъотӀиялъул гъамас ва гьелда цебе пардав бигъе.
Хадуб гьенибе стол босе ва гьелда тӀад кинабго столалъул цӀарагӀ лъе; нахучирахъги босе ва гьелда тӀад гӀисинчирахъал лъе.
КъотӀиялъул гъамасалда цебе лъе гьуинмахӀал рухӀулеб меседил къурбан-бакӀ. Хадуб Чадиралъул кӀалтӀа пардав бигъе.
Къурбанал тӀад рухӀулеб къурбан-бакӀ лъе Чадиралъул, ай ДандчӀваялъул Чадиралъул кӀалтӀуялда дандбитӀун;
ДандчӀваялъул Чадиралдаги къурбан бухӀулеб къурбан-бакӀалдаги гьоркьоб лъе беркӀал чурулеб хӀерч ва гьелда жанибе лъим тӀе.
Чадиралда сверун гӀуцӀе азбар ва азбаралъул кӀалтӀаги пардав бигъе.
Босе хирияб нах ва гьеб бахе Чадиралдаги гьелда жаниб бугеб кинабго цӀарагӀалдаги ва гьеб букӀина Аллагьасе батӀа гьабураблъун, ай хирияблъун.
Гьединго хирияб нах бахе къурбан бухӀулеб къурбан-бакӀалдаги кинабго гьелъул цӀарагӀалдаги. Гьедин Аллагьасе батӀа гьабе гьеб ва гьебги букӀина кӀудияб хиралъилъун.
Хирияб нах бахе беркӀал чурулеб хӀерчалдаги гьелъул гъоркьлъелалдаги ва гьелги Аллагьасе ратӀа гьаре.
Чадиралъул кӀалтӀе раче Гьарунги гьесул васалги ва гьезда тӀасан лъим биччай.
Хадуб Гьарунида тӀад хирияб партал ретӀе ва гьесда хирияб нахги бахе, гьев Дир кашишлъун вукӀине.
Цинги гьесул васал раче ва гьезда тӀад гурдал ретӀе.
Инсудаго гӀадин, гьездаги хирияб нах бахе, гьелги Дир кашишзабилъун рукӀине. Гьеб хирияб нах гьезда бахиналъул магӀна ккола гьелги гьезул наслабиги даималъего кашишлъиялде къабул гьарун рукӀин».
Мусаца кинабго мухӀканго БЕТӀЕРГЬАНАСУЛ амруялда рекъон гьабуна.
КӀиабилеб соналъул тӀоцебесеб моцӀалъул тӀоцебесеб къоялъ эхетизабуна Мукъадасаб Чадир.
Мусаца Чадир эхетана: гьелъул гъоркьчӀелал лъуна, рахъун чӀезаруна гьелъул рамаби, лъуна рахал ва эхетизаруна хӀубал.
Хадуб гьес Чадиралда тӀад пардав бигъана ва гьелда тӀасанги кӀиабилеб пардав тӀибитӀана, БЕТӀЕРГЬАНАС малъухъе.
Мусаца росана КъотӀиялъул къанал ва гьел гъансида жанир лъуна; гӀурдул гъамасалъул горазда жанире ккезаруна ва гьелда тӀад тӀалъел лъуна.
Хадуб гьес гъамас Мукъадасаб Чадиралда жанибе босана, гьелда цебе хасаб пардав бигъана ва, БЕТӀЕРГЬАНАС малъухъе, бахчизабуна КъотӀиялъул гъамас.
Хадуб ДандчӀваялъул Чадиралъуб, гьеб хасаб пардавалда цебехун, шималияб рахъалда Мусаца стол лъуна,
ва гьелда тӀад, БЕТӀЕРГЬАНАСУЛ амруялда рекъон, Мукъадасаб чед лъуна.
Столалда дандбитӀун, Чадиралъул къилбаялъул рахъалда лъуна нахучирахъ,
ва нахучирахъалда гӀисинчирахъалги рекъезаруна БЕТӀЕРГЬАНАСДА цере, БЕТӀЕРГЬАНАСУЛ амруялда рекъон.
ДандчӀваялъул Чадиралда жаниб, хасаб пардавалда цебе меседил къурбан-бакӀ лъуна
ва гьелда тӀад гьуинмахӀал рухӀана, БЕТӀЕРГЬАНАСУЛ амруялда рекъон.
Хадуб Чадиралъул кӀалтӀаги пардав бигъана.
Мукъадасаб Чадиралъул, ай ДандчӀваялъул Чадиралъул кӀалтӀуялда цебе, къурбанал тӀад рухӀулеб мазгарул къурбан-бакӀ лъуна ва гьениб тӀубан бухӀулеб къурбанги ролъул хириял садакъабиги тӀоритӀана, БЕТӀЕРГЬАНАСУЛ амруялда рекъон.
ДандчӀваялъул Чадиралдаги къурбан-бакӀалдаги гьоркьоб лъуна беркӀал чурулеб хӀерч ва гьелда жанибе лъим тӀуна:
Мусацаги, Гьаруницаги, гьесул васазги квералги хӀатӀалги чуризе рукӀине,
Чадиралда жанире лъугьиналде, яги къурбаналъул бакӀалда аскӀоре иналде цебе, БЕТӀЕРГЬАНАС Мусаде гьабураб амруялда рекъон.
Ахирги Мусаца Чадиралдаги къурбан-бакӀалдаги сверухъ азбар жанибе бачана ва азбаралъул кӀалтӀаги пардав бигъана.
Гьедин гьабун бахъинабуна Мусаца кинабго хӀалтӀи.
Гьебмехалъ накӀкӀул парчаялъ бахчизабуна ДандчӀваялъул Чадир ва БЕТӀЕРГЬАНАСУЛ нуралъ цӀезабуна Мукъадасаб бакӀ.
Мусахъа бажарулеб букӀинчӀо Чадиралъуве жаниве лъугьине, щайгурелъул Чадиралда тӀад чӀун букӀана накӀкӀул парча ва Мукъадасаб бакӀ ТӀадегӀанасул нуралъ цӀезабун букӀана.
ГӀизраилал сапаразда рукӀаго, Чадиралдаса накӀкӀул парча нахъе индал гурони, нухда рахъунароан гьел;
амма накӀкӀул парча нахъе инчӀони, гьел чӀаралъурго рукӀунаан, гьеб нахъе инегӀан.
БЕТӀЕРГЬАНАСУЛ накӀкӀул парча чӀолаан Чадиралда тӀад къад, сардилъ гьеб накӀкӀул парчадулъ цӀа бихьулаан. ТӀолалго гӀизраилазда бихьулаан гьеб, гьел сапаразда ругебгӀан мехалъ.

БЕТӀЕРГЬАНАС Мусаде ахӀана ДандчӀваялъул Чадиралда жанисан ва Гьес Мусада абуна:
«ГӀизраилил халкъалда кӀалъай ва гьезда абе: „БЕТӀЕРГЬАНАСЕ къурбан хъолеб бугони, гьеб букӀине ккола рукъалъул хӀайван: боцӀул рохьдолъа ялъуни гӀи-цӀаназул рехъалъа жо.
Лъица бугониги тӀубан бухӀулеб къурбаналъе баси хъолеб бугони, гьеб букӀине ккола щибниги жагъаллъи гьечӀеб; БЕТӀЕРГЬАНАС къабул гьабизе букӀине, гьеб ДандчӀваялъул Чадиралда цебе бачине ккола.
Биччанте гьес тӀубан бухӀулеб къурбаналъе хъолеб хӀайваналъул ботӀрода кверал лъезе
Биччанте гьес баси хъвезе БЕТӀЕРГЬАНАСДА цебе. Ва Гьарунил васаз, ай кашишзабаз, гьелъул биги босун, гьеб пунхъила ДандчӀваялъул Чадиралда цебе лъураб къурбан-бакӀалде, гьелъул ункъабго рахъалде.
Цинги къурбан ччукӀила ва гьелъул хамалаг къотӀ-къотӀила.
Кашиш Гьарунил васаз къурбан-бакӀалда тӀад цин цӀа бакила, цинги гьелда тӀаде цӀулги бала.
Хадуб кашишзабаз, ай Гьарунил васаз, къурбан-бакӀалда цӀадуда тӀад лъела гьеб къурбан, бетӀергун ва тӀатӀигун цадахъ.
Къурбаналъул ургьимесги хӀатӀалги лъеца чурила ва Кашишас гьеб кинабго къурбан-бакӀалда тӀад бухӀила. Гьеб буго цӀадудалъун БЕТӀЕРГЬАНАСЕ кьолеб тӀубан бухӀулеб къурбан; БЕТӀЕРГЬАНАСЕ гьуинаб буго гьелъул махӀ.
ТӀубан бухӀулеб къурбаналъе куй ялъуни дегӀен хъолеб бугони, гьел рукӀине ккола кинабгӀаги жагъаллъи гьечӀел.
Къурбан гьабулев чияс хъвезе ккола гьеб БЕТӀЕРГЬАНАСДА цебе къурбан-бакӀалъул шималияб рахъалда; кашишзабаз – Гьарунил васаз гьелъул би пунхъила къурбан-бакӀалде, гьелъул щибаб рахъалде.
Цинги къурбаналъул къулагӀи къотӀ-къотӀила, ва бетӀергун тӀатӀигун цадахъ, кашишас гьеб кинабго лъела къурбан-бакӀалда тӀад бухӀулеб цӀулада тӀасан.
Къурбаналъул ургьимесги хӀатӀалги лъеца чурила ва кашишас гьеб кинабго къурбан-бакӀалда тӀад бухӀила. Гьеб буго цӀадудалъун БЕТӀЕРГЬАНАСЕ кьолеб тӀубан бухӀулеб къурбан; БЕТӀЕРГЬАНАСЕ гьуинаб буго гьелъул махӀ.
ТӀубан бухӀулеб къурбанлъун хӀинчӀ кьолеб бугони, биччанте гьеб букӀине рохьил микки, ялъуни миккидул тӀинчӀ.
Кашишас гьеб хӀинчӀ къурбан-бакӀалда аскӀобе босизе ккола, ва, гьелъул бетӀерги кьурун тӀун, гьеб къурбан-бакӀалда тӀад бухӀизе ккола; хӀанчӀил би къурбан-бакӀалъул цояб рахъалде биччазе ккола.
Гьелъул мукъурги хӀулиги кашишас къурбан-бакӀалъул бакъбаккул рахъалде, ай рахъу балеб бакӀалде рехила.
Биччанте гьес куркьбиги ккун хӀинчӀ гьакӀкӀазабизе, амма тӀезабичӀого, цадахъго къурбан бакӀалда тӀад бакараб цӀадулъ бухӀизе. Гьеб буго БЕТӀЕРГЬАНАСЕ цӀадудалъун кьолеб тӀубанго бухӀулеб ва Гьесие махӀ хирияб къурбан.

БЕТӀЕРГЬАНАСЕ гӀоло ролъул хирияб садакъа кьолеб мехалъ, гьеб букӀине ккола тӀаса бищараб ролъ. Хирияб садакъа кьолев чияс ролъулъе зайтуналъул нахги тӀела ва тӀасан ладанги
ва гьеб кашишзабазухъе, ай Гьарунил васазухъе босила. Кашишас гьелда тӀаса, нахгун ва кинабго ладангун цадахъ, цо дангъура ролъул босила, ва гьеб бухӀила къурбан-бакӀалда тӀад – тӀолабго хирияб садакъаялъул бакӀалда чӀолеб бутӀа хӀисабалда. Гьеб буго БЕТӀЕРГЬАНАСЕ бокьулеб махӀалъул цӀадул къурбан.
Ролъул хирияб садакъаялъул хутӀараб Гьаруниеги гьесул васазеги букӀине ккола; БЕТӀЕРГЬАНАСУЛ цӀадул садакъаялъул бутӀа букӀиналъ, гьеб буго кӀудияб хиралъи.
Ролъул хирияб садакъаялъе корохъ режарал чадал кьолел ругони, гьел рукӀине ккола лъикӀаб ролъул руцарал – зайтуналъул нахуда руцарал, ялъуни тӀад зайтуналъул нах бахарал бугьурго чадал.
Ролъул хирияб садакъаялъе къанида тӀад бежараб чед кьолеб бугони, гьебги букӀине ккола лъикӀаб ролъул буцараб, зайтуналъул нахги жубараб, реччебги гъорлъ гьечӀеб.
Гьелъул гӀисинал мочӀаби гьаре ва гьелда тӀаде зайтуналъул нах тӀе; гьеб ккола ролъул хирияб садакъа.
Ролъул садакъаялъе гелалда жаниб бежараб чед кьолеб бугони, гьебги букӀине ккола лъикӀаб ролъул, зайтуналъул нахуда буцун гьабураб.
Гьедин хӀадурараб ролъул хирияб садакъа босизе ккола БЕТӀЕРГЬАНАСУЛ Чадиралда цебе. Цинги гьеб кашишасухъе кьела ва гьес къурбан-бакӀалде босила.
Кашишас гьелъул цо бутӀа, тӀолабго хирияб садакъаялъул бакӀалда чӀолеб бутӀа хӀисабалда, къурбан-бакӀалда тӀад бухӀила. Гьеб буго БЕТӀЕРГЬАНАСЕ хириял махӀал рахъинариялъе тӀубанго бухӀулеб цӀадул къурбан.
Хирияб садакъаялъул хутӀараб Гьаруниеги гьесул васазеги букӀине ккола; БЕТӀЕРГЬАНАСУЛ цӀадул садакъаялъул бутӀа букӀиналъ, гьеб буго кӀудияб хиралъи.
ТӀолалго БЕТӀЕРГЬАНАСЕ гӀоло кьолел ролъул хириял садакъабазда цадахъ кинабгӀаги реччеб букӀине бегьуларо; я реччеб, я гьоцӀо БЕТӀЕРГЬАНАСЕ гӀоло кьолеб хирияб садакъа хӀисабалда бухӀуге.
Дуца гьеб БЕТӀЕРГЬАНАСЕ гӀоло хирияб садакъалъун кьезе бегьула, цӀияб хӀалухъеналъул бутӀа хӀисабалда, амма къурбан-бакӀалда БЕТӀЕРГЬАНАСЕ хирияб махӀ бахъинабулаго, гьеб гьениб букӀине бегьуларо.
Киналго ролъул хириял садакъабазулъе цӀам бай. Гьенибе цӀам бачӀого тезе бегьуларо, щайгурелъул гьеб ккола Аллагьасул КъотӀиялъул цӀам
БЕТӀЕРГЬАНАСЕ ролъул хирияб садакъаялъе лъилъариялъул байбихьуда цӀияб бугӀа-ролъ кьолеб мехалъ, тӀоралдаса бацӀцӀадги гьабун, хъуризеги хъурун, гьеб барсизе ккола.
Гьелда тӀаде зайтуналъул нахги тӀе, тӀасан ладанги лъе – гьеб ккола ролъул хирияб садакъа.
Биччанте кашишас нахгун ва кинабго ладангун цадахъ гьеб гъурараб бугӀа-ролъул цо бутӀа босизе ва гьеб бухӀизе, тӀолабго хирияб садакъаялъул бакӀалда чӀолеб бутӀа хӀисабалда. Гьеб буго БЕТӀЕРГЬАНАСЕ кьолеб цӀадул садакъа.

Ракълил къурбаналъе оц ялъуни гӀака хъолеб бугони, БЕТӀЕРГЬАНАСДА цебе бачине ккола жагъаллъи гьечӀеб хӀайван.
Къурбаналъул бетӀергьанас хӀайваналъул бетӀералда тӀад квер лъезе ккола ва ДандчӀваялъул Чадиралъул кӀалтӀа цебе гьеб хъвезе ккола. Цинги Гьарунил васаз, ай кашишзабаз гьелъул би пунхъизе ккола къурбан-бакӀалде – гьелъул щибаб рахъалде.
БЕТӀЕРГЬАНАСЕ цӀадул къурбанлъун бухӀизе букӀине, ракълил къурбаналъул ургьимесалъул тӀатӀи батӀа гьабизе ккола:
кӀиябго ургьисалаги, ургьисалабазда тӀад букӀунеб тӀатӀиги, тӀулал халасеб бутӀаги.
Хадуб Гьарунил васаз бухӀила гьеб кинабго къурбан-бакӀалда тӀад, тӀубан бухӀулеб къурбаналда цадахъ. Гьеб буго цӀадул къурбан; БЕТӀЕРГЬАНАСЕ хирияб буго гьелъул махӀ.
Ракълил къурбаналъе гӀиялъажо кьолеб бугони, гьеб букӀине бегьула куй ялъуни чахъу, амма гьеб букӀине ккола жагъаллъи гьечӀеб.
Лъица букӀаниги ракълил къурбаналъе кьегӀер кьолеб бугони, гьес БЕТӀЕРГЬАНАСДА цебеги бачун,
гьелъул бетӀералда тӀад квер лъе ва ДандчӀваялъул Чадиралда цебе хъве гьеб. Хадуб Гьарунил васаз гьелъул би пунхъе къурбан-бакӀалде, гьелъул щибаб рахъалде.
Гьеб ракълил къурбаналъул тӀатӀи батӀа гьабизе ккола БЕТӀЕРГЬАНАСЕ цӀадул къурбанлъун бухӀизе: рачӀалъул гьодалгун цадахъ ракьандаса къотӀараб тӀолабго мохмохги, кинабго ургьимесалъул тӀатӀиги,
ургьисалабигун цадахъ гьезда тӀад букӀунеб тӀатӀиги, тӀулал халасеб бутӀаги. Гьеб кинабго батӀа гьабизе ккола ургьисалабигун цадахъ.
Ва кашишас бухӀила гьеб кинабго къурбан-бакӀалда тӀад, цӀадудалъун БЕТӀЕРГЬАНАСЕ кьолеб квен хӀисабалда.
Къурбаналъе цӀцӀе хъолеб бугони, биччанте гьелъул хважаинас гьеб БЕТӀЕРГЬАНАСДА цебе бачине.
Цин гьес цӀцӀел ботӀрода квер лъела, цинги ДандчӀваялъул Чадиралда цебе гьеб хъвела. Хадуб Гьарунил васаз гьеб цӀцӀел би пунхъила къурбан-бакӀалде тӀаде – гьелъул щибаб рахъалде.
Къурбаналъул ургьимесалъул тӀатӀи батӀа гьабизе ккола, БЕТӀЕРГЬАНАСЕ цӀадул къурбанлъун бухӀизе букӀине: ургьимесалъул кинабго тӀатӀиги,
ургьисалабигун цадахъ гьезда тӀад букӀунеб тӀатӀиги, тӀулал халасеб бутӀаги. Гьеб кинабго батӀа гьабизе ккола ургьисалабигун цадахъ.
Хадуб кашишас гьеб кинабго тӀатӀи къурбан-бакӀалда тӀад бухӀила. Гьеб буго гьуинаб махӀалъул цӀадул къурбан. ТӀолабго тӀатӀи БЕТӀЕРГЬАНАСУЛ ккола.
Гьале нужееги хадусел гӀелазеги букӀине бугеб абадияб къанун: кир нуж ругониги, нужеца, я тӀатӀи, я би квание хӀалтӀизабуге“».

БЕТӀЕРГЬАНАС Мусада абуна:
«Дуца гӀизраилазда абе: „Щив вукӀаниги тохлъукье мунагьалъукье ккани ва, бегьулареб ишги гьабун, гьес лъачӀого БЕТӀЕРГЬАНАСУЛ цогӀаги амру хвезабуни, гьале гьес гьабизе кколеб жо.
Гьев КӀудияв кашиш ватани ва, жив сабаблъун халкъалда тӀаде гӀайибги бачун, гьев мунагьалъукье ккани, биччай гьес кинабгӀаги жагъаллъи гьечӀеб баси бачун бачӀине БЕТӀЕРГЬАНАСУЛ Чадиралда цебе, жиндирго мунагьал чуриялъул къурбанлъун хъвезе букӀине.
Биччанте гьес баси ДандчӀваялъул Чадиралъухъе БЕТӀЕРГЬАНАСДА цебе бачине, цин гьелъул бетӀералда квер лъезе, цинги БЕТӀЕРГЬАНАСДА цебе гьеб хъвезе.
Хадуб КӀудияв кашишас гьеб къурбаналъул цодагьаб би босизе ккола ДандчӀваялъул Чадиралда жанибе,
ва, бидулъ килищги ччун, гьеб би анкьго нухалъ пунхъизе ккола Мукъадасаб бакӀалъул хасаб пардавалда цебе, ай БЕТӀЕРГЬАНАСДА цебе.
Хадуб гьеб би бахине ккола ДандчӀваялъул Чадиралда жаниб БЕТӀЕРГЬАНАСДА цебе бугеб гьуинмахӀал тӀад рухӀулеб къурбан-бакӀалъул бокӀназда чӀварал лълъурдуздаги. ХутӀараб би Чадиралъул кӀалтӀа бугеб къурбанал тӀад рухӀулеб къурбан-бакӀалда цебе тӀезе ккола.
Хадуб биччанте кашишас батӀа гьабизе мунагь чурулеб къурбаналъе хъураб басидул тӀолабго кьаралъи: ургьимесалъул тӀолабго тӀатӀиги,
ургьисалабигун цадахъ гьезда тӀад букӀунеб тӀатӀиги, тӀулал халасеб бутӀаги. Гьеб кинабго батӀа гьабизе ккола ургьисалабигун цадахъ,
ай ракълил къурбаналъе хъурал жалазе гьабулебго гӀадин. Цинги кашишас гьеб кинабго цӀадул къурбаназул къурбан-бакӀалда тӀад бухӀила.
Басидул тӀомги, кинабго гьелъул гьанги, бетӀергун, хӀатӀалгун, ургьимесгун цадахъ,
халкъалъ гӀумру гьабулеб бакӀалдаса къватӀибехун бацӀцӀадаб бакӀалде босизе ккола, ва рохъо балеб бакӀалда, цӀулги бакун, бухӀизе ккола. Гьеб кинабго бухӀизе ккола рохъо балеб бакӀалда.
ТӀолабго жамагӀаталъ лъачӀого мекъаб жо гьабуни ва, бегьулареб ишги гьабун, тохлъукье БЕТӀЕРГЬАНАСУЛ цогӀаги амру хвезабуни, гьебмехалъ халкъалда гӀайиб ккола.
Жидеца мунагь гьабун букӀин гӀадамазда бичӀчӀидал, тӀолабго жамагӀаталъул рахъалдасан мунагь чурулеб къурбаналъе цо баси кьезе ккола. Биччанте ДандчӀваялъул Чадиралъул кӀалтӀе бачине гьеб,
БЕТӀЕРГЬАНАСДА цебе жамагӀаталъул кӀудияз гьелъул бетӀералда кверал лъезе, ва гьениб гьеб баси хъвезе.
Хадуб КӀудияв кашишас гьелъул цодагьаб би босила ДандчӀваялъул Чадиралда жанибе
ва, бидулъ килищги ччун, гьеб би анкьго нухалъ пунхъила Мукъадасаб бакӀалъул хасаб пардавалда цебе, ай БЕТӀЕРГЬАНАСДА цебе.
Гьеб би бахине ккола, ДандчӀваялъул Чадиралда жаниб БЕТӀЕРГЬАНАСДА цебе бугеб, гьуинмахӀал тӀад рухӀулеб къурбан-бакӀалъул бокӀназда чӀварал лълъурдуздаги. ХутӀараб би Чадиралъул кӀалтӀа бугеб къурбанал тӀад рухӀулеб къурбан-бакӀалда цебе тӀезе ккола.
Хадуб басидул ургьимесалъул тӀолабго тӀатӀи батӀа гьабила ва къурбан-бакӀалда тӀад бухӀила.
Гьеб кинабго гьабизе ккола мунагь чурулеб къурбаналъе бихьизабураб низамалда. Гьедин кашишас халкъалдаса мунагьал чуриялъул къурбан тӀобитӀила, ва Аллагь халкъалъул мунагьазда тӀаса лъугьина.
Кашишасдаса тӀобитӀараб къурбаналъулго гӀадин, хъураб басидул хутӀарабщинаб жо бухӀизе ккола халкъалъ гӀумру гьабулеб бакӀалдаса къватӀибехун рахъалда. Гьеб ккола тӀолабго жамагӀаталъул мунагь чурулеб къурбан.
КинабгӀаги къавмалъул яги тухумалъул бетӀерас лъачӀого мунагь гьабуни, ва, бегьулареб ишги гьабун, тохлъукье БЕТӀЕРГЬАНАСУЛ цогӀаги амру хвезабуни, ва гьелдалъун живго гӀайибалъукье ккезавуни,
живго мунагьалъукье ккун вукӀин бичӀчӀидал, биччанте гьес къурбаналъе щибго жагъаллъи гьечӀеб дегӀен бачӀине.
Биччанте гьес цин дагӀнил бетӀералда квер лъезе ва, БЕТӀЕРГЬАНАСДА цебе, тӀубан рухӀулел къурбанал хъолеб бакӀалда гьеб хъвезе. Гьеб буго мунагь чурулеб къурбан.
Кашишас гьелъул бидулъ килищги ччун, гьеб би бахина къурбанал тӀад рухӀулеб къурбан-бакӀалъул бокӀназда чӀварал лълъурдузда ва хутӀараб би къурбан-бакӀалда цебе тӀела.
Хадуб дагӀнил тӀолабго тӀатӀи къурбан-бакӀалда тӀад бухӀила, ракълил къурбаналъулго гӀадин. Гьедин кашишас гьев чиясдаса мунагь чуриялъул къурбан тӀобитӀила, ва Аллагь гьесул мунагьалда тӀаса лъугьина.
Халкъалда гьоркьоса кинав вукӀаниги гӀадатияв чияс лъачӀого мунагь гьабуни, ва, бегьулареб ишги гьабун, тохлъукье БЕТӀЕРГЬАНАСУЛ цогӀаги амру хвезабуни, ва гьелдалъун живго гӀайибалъукье ккезавуни,
живго мунагьалъукье ккун вукӀин бичӀчӀидал, биччанте гьес къурбаналъе щибго жагъаллъи гьечӀеб цӀцӀе бачун бачӀине.
Биччанте гьес цин цӀцӀел бетӀералда квер лъезе ва тӀубан рухӀулел къурбанал хъолеб бакӀалда гьеб хъвезе.
Кашишас гьелъул бидулъ килищги ччун, гьеб би бахина къурбанал тӀад рухӀулеб къурбан-бакӀалъул бокӀназда чӀварал лълъурдузда ва хутӀараб би къурбан-бакӀалда цебе тӀела.
Хадуб кашишас цӀцӀел тӀолабго тӀатӀи батӀа гьабила, ракълил къурбаналъулго гӀадин, ва БЕТӀЕРГЬАНАСЕ бокьулеб гьуинаб махӀ бахъинабизелъун къурбан-бакӀалда тӀад бухӀила. Гьедин кашишас гьев чиясдаса мунагь чуриялъул къурбан тӀобитӀила ва Аллагь тӀаса лъугьина гьесул мунагьалдаса.
Мунагь чуриялъул къурбаналъе хъвезе пуланав чияс гӀиялъажо бачӀунеб бугони, гьеб букӀине ккола щибго жагъаллъи гьечӀеб чахъу.
Биччанте гьес цин чахъдал бетӀералда квер лъезе, цинги тӀубан рухӀулел къурбанал хъолеб бакӀалда гьеб хъвезе.
Кашишас гьелъул бидулъ килищги ччун, гьеб би бахина къурбанал тӀад рухӀулеб къурбан-бакӀалъул бокӀназда чӀварал лълъурдузда ва хутӀараб би къурбан-бакӀалда цебе тӀела.
Хадуб кашишас гьелъул тӀолабго тӀатӀи батӀа гьабила, ракълил къурбаналъе хъолеб чахъдал гьабулебго гӀадин. Цинги гьеб тӀатӀи къурбан-бакӀалда тӀад бухӀила, БЕТӀЕРГЬАНАСЕ рухӀулел цогидал цӀадул къурбаназулго гӀадин. Гьедин кашишас гьев чиясдаса мунагь чуриялъул къурбан тӀобитӀила, ва Аллагь гьесул мунагьалда тӀаса лъугьина.

Цо кинавалиго чи нугӀ хӀисабалда диванханаялде ахӀун вугони, ва битӀараб гурони бицинарин гьедунги вукӀун, хӀакъикъаталда жинда бихьарабги рагӀарабги гьес бахчун тани, гьелъухъ гьев чи жавабалде цӀазе ккола.
Ялъуни пуланав чи тохлъукье хъубаб жоялда хъвани – жанаваралъул балкан букӀа, хвараб рукъалъул хӀайван букӀа, кинаб букӀаниги шурулеб жоялъул балкан букӀа – лъачӀого хъван вукӀун ватаниги, гьев хъублъула ва гьесда гӀайиб букӀуна.
Ялъуни пуланав чи тохлъукье инсанасул хъублъиялда хъвани ва, инсан хъублъизабулеб кинаб букӀаниги жоялда хъванги вукӀун, цин гьеб гьесда лъачӀони, амма хадуб лъани, гьесда гьелъул гӀайиб букӀуна.
Ялъуни ургъичӀого тӀаса-масаго пуланав чи гьедани, лъикӀаб яги квешаб щиб букӀаниги гьабилин абун, гьеб тохлъукье гьедараб гьа букӀун батаниги, хадуб гьеб гьесда бичӀчӀидал, гьев гӀайибияв вукӀуна.
ПалхӀасил, гьединал гӀайибал ккарав чи ракӀ рагьун мукӀурлъизе ккола жинда пуланаб гӀайиб кканин абун.
Гьединав чияс, жиндицаго гьабураб мунагьалъухъ, гӀайиб бецӀулеб къурбаналъе хъвезе БЕТӀЕРГЬАНАСДА цебе чахъу, ялъуни мунагь чурулеб къурбаналъе хъвезе цӀцӀе бачун бачӀине ккола. Цинги кашишас гьев мунагьалдаса вацӀцӀад гьавила.
Чахъу хъвезе гьесул рес батичӀони, биччанте гьес жиндирго мунагьалъухъ БЕТӀЕРГЬАНАСЕ кӀиго рохьил миккиги кӀиго миккидул тӀинчӀги бачӀине: цо – мунагь чурулеб къурбаналъе, цо – тӀубан бухӀулеб къурбаналъе.
Гьес гьел кашишасухъе кьела. Кашишас тӀоцебе мунагь чурулеб къурбан тӀобитӀила: хӀанчӀил бетӀер кьурун бекизабила, амма нахъе тӀеларо.
Кашишас гьелъул би пунхъила къурбан-бакӀалъул къададе ва хутӀараб би къурбан-бакӀалда цебе тӀела. Гьеб буго мунагь чуриялъул къурбан.
Хадуб кӀиабилеб хӀинчӀ босила ва тӀубан бухӀулеб къурбан тӀобитӀила, гьелъие чӀезабураб низамалда. Гьедин кашишас мунагь чуриялъул къурбан тӀобитӀила гьев чиясе, ва Аллагь тӀаса лъугьина гьесул мунагьалдаса.
Пуланав чиясул рес батичӀони кӀиго рохьил миккиги кӀиго миккидул тӀинчӀги босун бачӀине, гьединав чияс жиндирго мунагьалъухъ кьезе ккола ефаялъул анцӀго бутӀа гьабун цо бутӀа ханждал, амма зайтуналъул нахги жубачӀого ладанги тӀад лъечӀого, щайгурелъул гьеб мунагь чуриялъул къурбан бугелъул.
Гьес гьеб кашишасухъе кьела; кашишас гьелда тӀаса дангъура цӀураб ханжу босила ва къурбан-бакӀалда тӀад БЕТӀЕРГЬАНАСЕ цӀадул къурбан хӀисабалда бухӀила. Гьеб букӀина мунагь чуриялъул къурбанлъун.
Гьедин кашишас гьев чиясдаса мунагь чуриялъул къурбан тӀобитӀила ва Аллагь тӀаса лъугьина гьесул мунагьалдаса. ХутӀараб ханжу кашишасул ккола, ролъул хириял садакъаби гьесул кколелго гӀадин“».
БЕТӀЕРГЬАНАС Мусада абуна:
«Нагагь, БЕТӀЕРГЬАНАСЕ кьезе тӀад лъураб жо кьечӀого хутӀиялдалъун лъицаниги мунагь гьабуни, гьелъухъ гӀакӀа хӀисабалда, гьев чияс БЕТӀЕРГЬАНАСЕ гӀайиб бецӀулеб къурбаналъе хъвезе ккола чӀезабураб багьаялъул щибго жагъаллъи гьечӀеб куй. Гьелъул багьа гьабизе ккола гӀарцул шекелаздалъун (Мукъадасаб Чадиралда хьвадулел шекелаздалъун).
Гьелдаго цадахъ гьес заралги бецӀизе ккола, гьелъул багьаялъул щуйил бутӀаги тӀаде жубан, ва гьеб кинабго кашишасухъе кьезе ккола. Цинги кашишас гӀайиб бецӀулеб къурбанги тӀобитӀун, гьев чи вацӀцӀад гьавила, ва Аллагь гьесда тӀаса лъугьина.
Лъицаниги, БЕТӀЕРГЬАНАСУЛ цогӀаги амруги хвезабун, мунагь гьабуни, гьес гьеб лъачӀого гьабун батаниги, гьесдаги гӀайиб букӀуна.
Гьединав чияс кашишасухъе бачун бачӀине ккола щибго жагъаллъи гьечӀеб куй, гӀайиб бецӀулеб къурбаналъе хъвезе. Цинги кашишас гӀайиб бецӀулеб къурбанги тӀобитӀун, гьев чи лъачӀого ккараб гӀайибалдаса вацӀцӀад гьавила, ва Аллагь гьесда тӀаса лъугьина.
Гьеб буго гӀайиб бецӀулеб къурбан, щайгурелъул БЕТӀЕРГЬАНАСДА цебе гьев чиясда гӀайиб ккун букӀун».

БЕТӀЕРГЬАНАС Мусада абуна:
«Лъица букӀаниги хадур рехсарал такъсиразул цониги гьабуни, гьеб БЕТӀЕРГЬАНАСДА данде гьабураб мунагь ккола: жиндихъе цӀунизе яги къарзалъе кьураб жо кьечӀилан пуланав чи чӀани, яги лъилниги цо жо бикъани, яги лъихъаниги хӀал гьабун бахъани,
яги чияр билараб жоги батун, гьеб бахчани, яги щиб букӀаниги гьабилин гьересияб гьаги гьедун, живго гӀайибалъукье ккезавуни.
Биччанте гьединаб иш гьабурав чияс цин тӀад буссинабизе гьес бикъарабги, хӀал гьабун бахъарабги, гьесухъе цӀунизе кьун букӀарабги, гьесда батарабги,
гьересияб гьаги бан, жиндиего босарабги чияр жо. Гьелъул багьаялда тӀаде щуйил бутӀаги жубан, гьеб кьела гьелъул хважаинасухъе. Гьебго къоялъ гӀайиб бецӀулеб къурбанги хъвезе ккола.
Биччанте щибго жагъаллъи гьечӀеб, чӀезабураб багьаялъул куй бачун бачӀине гӀайибияс, БЕТӀЕРГЬАНАСДА цебе гӀайиб бецӀулеб къурбаналъе хъвезе.
Кашишас, БЕТӀЕРГЬАНАСДА цебе къурбанги тӀобитӀун, гьев чи гӀайибалдаса вацӀцӀад гьавила, ва Аллагь гьесда тӀаса лъугьина».
БЕТӀЕРГЬАНАС Мусада абуна:
«Гьарунидаги гьесул васаздаги абе: „Гьале тӀубан рухӀулел къурбаназул къанун. ТӀубан бухӀизе хъураб къурбан сордо рогьинегӀан къурбан-бакӀалда тӀад бухӀизе ккола – гьениб рогьинегӀан цӀа свине тезе бегьуларо.
Радал, тӀад ретӀун бацӀцӀадаб хӀебтил парталгун ва гӀаврат бахчулеб гъоркьан тӀажугун, кашишас къурбан-бакӀалда тӀаса тӀубан бухӀулеб къурбаналъул рахъу бакӀарила, ва гьеб къурбан-бакӀалда аскӀоб гӀодоб лъела.
Хадуб ретӀелги хисун, кашишас гьеб рахъу халкъалъ гӀумру гьабулеб бакӀалдаса къватӀибехун, бацӀцӀадаб бакӀалде щвезабила.
Къурбан-бакӀалда тӀад бакараб цӀа кидаго свине биччаге; биччанте кашишас щибаб къоялъ радал гьениб цӀул лъезе, тӀубан бухӀулеб къурбанги, гьелда цадахъ ракълил къурбаназул тӀатӀиги бухӀизе букӀине.
Биччанте къурбан-бакӀалда тӀад цӀа кидаго бакун букӀине; гьеб свине биччаге.
Гьале ролъул хирияб садакъаялъул рахъалъ къанунал. Гьарунил васаз босизе ккола гьеб БЕТӀЕРГЬАНАСДА цебе къурбан-бакӀалде.
Кашишас гьелдаса дангъура цӀураб ханжу босизе ккола зайтуналъул нахгун ва кинабго ладангун цадахъ, ва гьеб къурбан-бакӀалда тӀад бухӀизе ккола, БЕТӀЕРГЬАНАСЕ хирияб гьуинаб махӀалъул кӀкӀуй бахъинабизе.
Ролъул хирияб садакъаялъул хутӀараб, гьелъул бугьурго чадалги режун, Гьаруницаги гьесул васазги хирияб бакӀалда кваназе ккола: биччанте гьез ДандчӀваялъул Чадиралъул азбаралда кваназе гьеб.
Хирияб садакъаялъе кьураб ролъул реччеб жубараб чед бежизе бегьуларо. Дица Гьаруниеги гьесул васазеги кьолеб буго гьеб, Дие гӀоло рачӀунел цӀадул къурбаназул бутӀа хӀисабалда. Мунагь чурулеб ва гӀайиб бецӀулеб къурбанго гӀадаб кӀудияб хиралъи ккола гьеб.
ГӀицӀго Гьарунил наслабазул бихьиназул ихтияр буго гьеб кваназе, БЕТӀЕРГЬАНАСУЛ цӀадул къурбаналдаса абадиялъего гьезиеги гьезул наслабазеги букӀине кколеб бутӀа хӀисабалда. Гьелда хъварабщинабги хирияблъун лъугьуна“».
Хадубги БЕТӀЕРГЬАНАС Мусада абуна:
«Гьале Гьаруницаги гьесул васазги, хирияб нахги бахун, гьел кашишлъиялде тӀамураб къоялъ, БЕТӀЕРГЬАНАСЕ гӀоло бачӀине кколеб хирияб садакъа: щибаб къоялъ кьолеб ролъул хирияб садакъа хӀисабалда, ефаялъул анцӀго бутӀа гьабун цо бутӀа ханждал – гьелъул бащдаб радал, бащдаб бакъанида.
Гьелъул чед бежизе ккола къанида жаниб, зайтуналъул нахуда ханжуги буцун. Хадуб гьелъул гӀисинал мочӀаби гьарила ва къурбан-бакӀалда гьелъул БЕТӀЕРГЬАНАСЕ бокьулеб гьуинаб махӀалъул кӀкӀуй бахъинабила.
Гьедин гьабизе ккола Гьарун хун хадубги, гьесул бакӀалда кашишлъиялде тӀамурав гьесул наслуялъул щивав чияс. Гьединаб чед абадул абадиялъго БЕТӀЕРГЬАНАСУЛ ккола ва тӀубанго бухӀула.
Кашишас кьолеб щибаб ролъул хирияб садакъа тӀубанго бухӀизе ккола – гьеб кваназе бегьуларо».
БЕТӀЕРГЬАНАС Мусада абуна:
«Гьарунидаги гьесул васаздаги абе: „Гьале мунагь чурулеб къурбаналъул къанун. Мунагь чурулеб къурбан хъвезе ккола БЕТӀЕРГЬАНАСДА цебе, тӀубан рухӀулел къурбанал хъолеб бакӀалда. Гьеб буго кӀудияб хиралъи.
Мунагь чурулеб къурбан тӀобитӀулев кашишас кваназе ккола гьелъул гьан; гьеб кваназе ккола хирияб бакӀалда, ДандчӀваялъул Чадиралъул азбаралда.
Гьеб гьанада хъварабщинабги хирияблъун лъугьуна. Гьелъул би ратӀлида хъвани, би хъвараб бакӀ мукъадасаб бакӀалда чуризе ккола.
Гьеб гьан жаниб белъараб щагӀил хъаба бекизе ккола. Гьеб пахьул хьагиниб белъун букӀун батани, гьеб хачазе ккола ва лъеца чуризе ккола.
Кашишзабазул хъизамазул бокьарав бихьинчияс кваназе бегьула гьеб къурбаналъул гьан: гьеб кӀудияб хиралъи ккола.
Амма ДандчӀваялъул Чадиралда жанибе бищунго мукъадасаб бакӀалде гьелъул би босизелъун хъураб мунагь чурулеб къурбан гьеб батани, гьелъул гьан кваназе бегьуларо – гьеб тӀубан бухӀизе ккола“».

Гьале гӀайиб бецӀулеб къурбаналъул рахъалъ къанун. Гьеб буго кӀудияб хиралъи.
ТӀубан бухӀулеб къурбан хъолеб бакӀалда хъвезе ккола гӀайиб бецӀулеб къурбанги. Гьелъул би пунхъизе ккола къурбан-бакӀалъул ункъабго рахъалде.
Гьелъул тӀолабго кьаралъи къурбан-бакӀалда тӀад лъела: мох-мохги, ургьимесалъул тӀатӀиги,
ургьисалабигун цадахъ гьезда тӀад букӀунеб тӀатӀиги, рачӀалда тӀадехун букӀунеб тӀатӀиги, тӀулал халасеб бутӀаги. Гьеб тӀатӀи батӀа гьабизе ккола ургьисалабигун цадахъ.
Кашишас гьеб кинабго къурбан-бакӀалда тӀад бухӀила БЕТӀЕРГЬАНАСУЛ цӀадул къурбан хӀисабалда. Гьеб буго гӀайиб бецӀулеб къурбан.
Кашишзабазул хъизамазул бокьарав бихьинчияс кваназе бегьула гьелъул гьан. Гьеб кваназе ккола мукъадасаб бакӀалда, щайгурелъул гьеб кӀудияб хиралъи ккола.
Мунагь чуриялъул къурбаналъулги гӀайиб бецӀулеб къурбаналъулги рахъалъ цого къанун буго: къурбаналъул гьан гьел къурбанал тӀоритӀулев кашишасе букӀина.
Гьединго, пуланав чиясул рахъалъ тӀубан бухӀулеб къурбан тӀобитӀарав кашишасе хутӀула гьелъул тӀомги.
Корониб чед бежун, ялъуни къанида тӀад, яги къанида жаниб квен гьабун кьолеб бокьараб ролъул хирияб садакъаги къурбан-бакӀалда гьелъул низам тӀобитӀарав кашишасе щола.
Кинабниги ролъул садакъа, зайтуналъул нахгун жубараб букӀаниги, яги щибго жубачӀеб букӀаниги, Гьарунил наслуялъул тӀолалго кашишзабазе бащад щвезе ккола.
Гьале БЕТӀЕРГЬАНАСЕ ракълил къурбан
Ракълил къурбан баркала кьеялъул къурбан хӀисабалда хъолеб бугони, гьелда цадахъ рукӀине ккола зайтуналъул нахуда руцун гьаруралги, тӀеренал тӀад зайтуналъул нах бахаралги, тӀаса бищараб ханждал зайтуналъул нахуда руцун гьаруралги бугьурго чадал.
Баркалаялъул къурбаналда цадахъ беччараб чедги букӀине ккола.
Гьел хириял садакъабаздаса босун цо-цо чед БЕТӀЕРГЬАНАСЕ хирияб садакъалъун кьела. Ракълил къурбанги, гьелъул би пунхъиялъул гӀадатги тӀобитӀарав кашишасул бутӀа ккола гьеб.
Баркалаялъул ракълил къурбаналъул гьан гьебго къоялъ кваназе ккола – рогьинегӀан къатӀрацин нахъе тезе бегьуларо.
Назруялъул яги суннатаб къурбан хӀисабалда ракълил къурбан хъолеб бугони, биччанте гьелъул гьан гьебго къоялъ кваназе, хутӀараб нахъисеб къоялъги кваназе бегьула.
Амма лъабабилеб къоялъги гьан нахъе хутӀани, гьеб бухӀизе ккола.
Лъабабилеб къоялъги гьединаб ракълил къурбаналъул гьан квани, гьеб хӀарамлъула, ва Аллагьас гьеб къурбан къабул гьабуларо, щайгурелъул гьеб гьан хъублъун букӀуна ва гьеб хъубаб иш гьабурав чиясе мунагь букӀуна.
ЩибгӀаги хъубаб жо хъвараб гьанги хъублъула – гьеб кваназе бегьуларо, бухӀизе ккола. Хъублъиялда хъвачӀел, рацӀцӀадал бокьарал чагӀаца кваназе бегьула ракълил къурбаналъул гьан.
Амма, хъублъун вукӀинги лъалаго, БЕТӀЕРГЬАНАСЕ гӀоло хъураб ракълил къурбаналъул гьан кванарав чи халкъалда гьоркьоса нахъе къотӀизе
Инсанасдаса бачӀараб букӀа, хӀайваналдаса бачӀараб букӀа, хъубаб жоялда хъван, ялъуни кинаб букӀаниги хъубаб рухӀчӀаголъиялда хъван жив хъублъун вукӀинги лъалаго, БЕТӀЕРГЬАНАСЕ гӀоло хъураб ракълил къурбаналъул гьан кванарав чи халкъалда гьоркьоса нахъе къотӀизе ккола.
БЕТӀЕРГЬАНАС Мусада абуна:
«ГӀизраилил халкъалда абе: „БоцӀул, гӀиял ва цӀаназул кинабгӀаги тӀатӀи кванаге.
Хварал ялъуни гӀалхул жанаваралъ чӀварал хӀайваназул тӀатӀи хӀалтӀизабизе бегьула бокьараб бакӀалда, амма квание хӀалтӀизабизе бегьуларо.
БЕТӀЕРГЬАНАСЕ тӀубан бухӀулеб къурбанлъун хъураб хӀайваналъул тӀатӀи кванарав чи халкъалда гьоркьоса нахъе къотӀизе ккола.
Нужеца киб гӀумру гьабулеб бугониги, хӀайваназул яги хӀанчӀазул би киданиги квание хӀалтӀизабуге.
Квание кинабгӀаги би хӀалтӀизабулев чи, гьев щив ватаниги, халкъалда гьоркьоса нахъе вачахъизе ккола“».
БЕТӀЕРГЬАНАС Мусада абуна:
«ГӀизраилил халкъалда абе: „Ракълил къурбан хъолев чияс, гьелъул цо бутӀа БЕТӀЕРГЬАНАСЕ гӀоло хирияб садакъалъун кьезе ккола.
Гьес жиндицаго босизе ккола цӀадулъ бухӀизе кколеб бутӀа къурбан-бакӀалда аскӀобе, ай БЕТӀЕРГЬАНАСДА цебе. ТӀатӀиги мегьедги гьес БЕТӀЕРГЬАНАСДА цебе босила, хьвагӀезабулеб къурбан хӀисабалда, эхедеги борхун хьвагӀезабизе.
ТӀатӀи кашишас къурбан-бакӀалда тӀад бухӀила, мегьед Гьаруниеги гьесул наслабазеги букӀина.
Нужер ракълил къурбаназул кваранаб бох кашишасе кьезе ккола хирияб садакъа хӀисабалда.
Ракълил къурбаналъул биги тӀатӀиги къурбан-бакӀалда тӀад жинца бухӀулев кашишасе букӀина гьеб бох.
Щайгурелъул ГӀизраилазул халкъалъухъа Дица тӀалаб гьарула гьезул ракълил къурбаназул хасал бутӀаби – хьвагӀезабулеб къурбаналъул мегьедги, бохги – ва гьел Гьаруниеги гьесул васазеги кьола. ГӀизраилазул халкъалъ даим тӀубазабизе ккола гьеб къанун“».
Гьединаб буго БЕТӀЕРГЬАНАСЕ гьарулел къурбаназдаса Гьаруниеги гьесул наслабазеги кколеб бутӀа – БЕТӀЕРГЬАНАСУЛ кашишзабилъун гьел тӀамураб къоялдаса нахъе.
Хирияб нахги бахун гьел кашишлъиялде тӀамураб къоялдаса нахъего, БЕТӀЕРГЬАНАС амру гьабуна гӀизраилазде гьеб гьезие кьеян. Абадул абадиялъ хисизабичӀого тӀубазабизе ккола гьеб амру.
Гьеле къурбаназул къанун: тӀубан бухӀулеб къурбаналъулги, ролъул хириял садакъабазулги, мунагь чуриялъул къурбаналъулги, гӀайиб бецӀулеб къурбаналъулги, кашишлъиялде тӀамиялъул къурбаназулги, ракълил къурбаназулги.
Синай салул авлахъалда рукӀаго, къурбанал хъвеян ГӀизраилил халкъалде амру гьабураб къоялъ, Мусае гьел киналго къануналги загьир гьаруна БЕТӀЕРГЬАНАС.

БЕТӀЕРГЬАНАС Мусада абуна:
«Гьарунги гьесул васалги ахӀе, ва босе кашишлъиялъул парталги, бахунеб хирияб нахги, мунагь чурулеб къурбаналъе хъвезе оцги, кӀиго куйги, бугьурго чадазул чӀепги.
ГӀизраилазул тӀолабго жамагӀатги бакӀаре ДандчӀваялъул Чадиралда цебе».
Мусаца кинабго БЕТӀЕРГЬАНАС малъухъе гьабуна. Ва Чадиралъул кӀалтӀе халкъ бакӀаридал,
Мусаца абуна:
«Гьале БЕТӀЕРГЬАНАС дида тӀадкъараб жо».
Цинги гьес Гьарунги гьесул васалги цере рачана ва гьезда лъим бахъана.
Хадуб гьес Гьарунида гурде ретӀана, гьелда тӀасан рачелги бана; гурдида тӀасан риза ретӀана, гьелдаги тӀасан эфод ретӀана ва эфодалъул рачел бухьана.
Гьединго каранзул цебебухь ретӀана ва гьениб Уримги Туммимги лъуна.
Гьарунил ботӀрода хасаб тӀагъур лъуна ва гьелда тӀасан надалда меседил тӀамач, ай хиралъиялъул таж рекӀинабуна, БЕТӀЕРГЬАНАС Мусаде гьабураб амруялда рекъон.
Хадуб Мусаца хирияб нах босана ва гьеб пунхъана Мукъадасаб Чадиралдеги гьелда жаниб букӀарабщиналдеги, гьеб кинабго Аллагьасул хиралъилъун букӀин лъазабизе.
Мусаца хирияб нах анкьцӀул пунхъана къурбан-бакӀалдеги, гьелъул кинабго цӀарагӀалдеги, беркӀал чурулеб хӀерчалдеги, гьелъул гъоркьчӀелалдеги – гьеб кинабгоги Аллагьасул хиралъилъун букӀин лъазабизе.
Ва цодагьаб хирияб нах босун Гьарунил ботӀроде тӀуна, гьевги Аллагьас ватӀа гьавурав вукӀин лъазабизе.
Хадуб Мусаца Гьарунил васал ахӀана ва, БЕТӀЕРГЬАНАСУЛ амруялда рекъон, гьезда кашишлъиялъул гурдал ретӀана, рухьана рачелал ва ботӀрода лъуна хасал тӀагърал.
Цинги гьес цебе бачана мунагь чуриялъул къурбаналъе хӀадурараб оц; Гьаруницаги гьесул васазги хӀайваналъул ботӀрода кверал лъуна.
Хадуб оц хъуна ва, гьелъул бидулъ килищги ччун, Мусаца къурбан-бакӀалъул бокӀназда чӀварал лълъурдузда би бахана, къурбан-бакӀ бацӀцӀад гьабизе. ХутӀараб би гьес къурбан-бакӀалда цебе тӀуна. Гьедин рацӀцӀалъиялъул низамги тӀобитӀун, къурбан-бакӀ Аллагьасул хиралъилъун букӀин лъазабуна.
Мусаца оцол ургьимесалъул кинабго тӀатӀи батӀа гьабуна ва тӀулал халасеб бутӀаги, ургьисалабигун ва гьезда сверун букӀунеб тӀатӀигун цадахъ къурбан-бакӀалда тӀад бухӀана.
Къурбаналъул тӀомги, гьанги, ургьимесги халкъ рещтӀараб бакӀалдаса къватӀибехун бухӀана, БЕТӀЕРГЬАНАС Мусаде гьабураб амруялда рекъон.
Хадуб тӀубан бухӀулеб къурбаналъе къачӀараб куй цебе бачана ва Гьаруницаги гьесул васазги гьелъул ботӀрода кверал лъуна.
Гьеб хъун бахъиндал, Мусаца гьелъул би пунхъана къурбан-бакӀалъул ункъабго рахъалде.
Куйдул къулагӀи къотӀ-къотӀана ва Мусаца гьебги, куйдул бетӀерги, тӀатӀиги цадахъ бухӀана.
Гьелъул ургьимесги хӀатӀалги лъеца чурана ва, куйдул щибниги жо нахъе течӀого, Мусаца гьебги къурбан-бакӀалда тӀад бухӀана. БЕТӀЕРГЬАНАС Мусаде гьабураб амруялда рекъон, гьеб буго тӀубан бухӀулеб къурбан – кӀкӀуялдеги сверизабун Аллагьасе кьолеб гьуинаб махӀалъул къурбан.
Хадуб кӀиабилеб куй цебе бачана – кашишлъиялде тӀамиялъул къурбаналъе хъвезе къачӀараб. Гьаруницаги гьесул васазги гьелъул ботӀрода цин кверал лъуна,
ва куй хъуна. Мусаца гьелъул цодагьаб биги босун, гьеб бахана Гьарунил кваранаб гӀиндаги, кваранаб квералъул кӀудияб килщидаги, кваранаб хӀатӀил кӀудияб килщидаги.
Хадуб Гьарунил васал цере рачана ва Мусаца би бахана гьезул щивасул кваранаб гӀиндаги, кваранаб квералъул кӀудияб килщидаги, кваранаб хӀатӀил кӀудияб килщидаги; хутӀараб би гьес къурбан-бакӀалъул ункъабго рахъалде пунхъана.
Цинги Мусаца къурбаналъул тӀатӀи батӀа гьабуна: мохмохги, ургьимесалъул тӀатӀиги, тӀулал халасеб бутӀаги, тӀад тӀатӀигун ургьисалабиги. Гьединго куйдул кваранаб бохги босана.
БЕТӀЕРГЬАНАСДА цебе лъураб реччеб гьечӀел чадазул чӀепалда жаниса Мусаца цо чедги, цо нахуда буцараб чедги, цо тӀеренаб бакариги босана ва тӀатӀудаги куйдул кваранаб бохалдаги тӀад лъуна.
Гьеб кинабго Гьарунилги гьесул васазулги кодобе кьуна, ва гьезда цадахъ Мусаца гьеб БЕТӀЕРГЬАНАСДА цебе, хьвагӀезабулеб къурбан хӀисабалда, эхеде борхана.
Цинги гьеб Гьарунил ва гьесул васазул кодосаги босун, къурбан-бакӀалда тӀад тӀубан бухӀулеб къурбаналда цадахъ бухӀизе лъуна. Гьединал рукӀана кашишлъиялде тӀамиялъул къурбанал, цӀадудалъун БЕТӀЕРГЬАНАСЕ хирияб гьуинаб махӀ бахъинабулел хириял садакъаби.
Хадуб Мусаца куйдул мегьед босана ва, эхедеги борхун, хьвагӀезабулеб къурбан хӀисабалда БЕТӀЕРГЬАНАСДА цебе хьвагӀезабуна. БЕТӀЕРГЬАНАСУЛ амруялда рекъон гьеб букӀана кашишлъиялде тӀамиялъул къурбаналдаса Мусае кколеб бутӀа.
Цодагьаб хирияб нахги къурбан-бакӀалда букӀараб биги босун, Мусаца гьеб пунхъана Гьарунидеги гьесул парталалдеги ва гьесул васаздеги гьезул парталалдеги. Гьедин Гьарунги гьесул парталги ва гьесул васалги гьезул парталги Аллагьасе ратӀа гьарурал рукӀин лъазабуна.
Мусаца Гьарунида ва гьесул васазда абуна: Гьан белъе ДандчӀваялъул Чадиралъул кӀалтӀа ва чӀепалда жаниса чедгун цадахъ гьеб бакӀалдаго кванай. Дица нужеде амру гьабуна: «Гьаруницаги гьесул васазги кваназе ккола гьеб», – ин.
Нахъе хутӀараб гьанги чедги нужеца бухӀизе ккола.
ДандчӀваялъул Чадиралъул кӀалтӀаса анкьалъ нахъе унге, нуж кашишлъиялде тӀамиялъул заман рагӀалде щвезегӀан, щайгурелъул нуж кашишлъиялде тӀами анкьго къоялъ халат бахъуна.
Жакъа нилъеца гьабурабщинаб жо БЕТӀЕРГЬАНАСУЛ амруялда рекъон гьабуна, нуж мунагь-хӀакъалдаса рацӀцӀад гьаризелъун.
Анкьица ДандчӀваялъул Чадиралъул кӀалтӀа рукӀа, къасиги къадги БЕТӀЕРГЬАНАСЕ тӀагӀат-гӀибадатги гьабулаго, нужго хвечӀого рукӀине – гьединаб амру бачӀун бугелъул дихъе.
Гьебмехалъ Гьаруницаги гьесул васазги БЕТӀЕРГЬАНАС Мусаде гьабураб амруялда рекъон гьабуна кинабго.

Микьабилеб къоялъ Мусаца Гьарунги, гьесул васалги, гӀизраилазул кӀудиялги ахӀана.
Мусаца Гьарунида абуна:
«Мунагь чурулеб къурбаналъе хъвезе басиги босе, тӀубан бухӀулеб къурбаналъе хъвезе куйги босе – щибниги гӀузру жиделъ гьечӀел тӀаса рищун. Цинги гьел БЕТӀЕРГЬАНАСДА цере раче.
ГӀизраилазда абе мунагь чурулеб къурбаналъе хъвезе дегӀенги, тӀубан бухӀулеб къурбаналъе хъвезе лъагӀел бараб басиги, кьегӀерги бачеян – щибгӀаги жагъаллъи жиделъ гьечӀел.
Ракълил къурбаналъе БЕТӀЕРГЬАНАСДА цебе хъвезе оцги куйги бачеян абе, зайтуналъул нах жубараб ролъул хирияб садакъагун. Жакъа нужее БЕТӀЕРГЬАНАС Живго загьирлъизавизе вуго».
Мусаца буюрарабщинаб ДандчӀваялъул Чадиралъул кӀалтӀе босун бачӀана халкъалъ; тӀолабго жамагӀатги гьенибе бакӀарана ва БЕТӀЕРГЬАНАСДА цебе бахъун чӀана.
Мусаца абуна:
«БЕТӀЕРГЬАНАС амру гьабуна нужеца гьадин гьабеян, БЕТӀЕРГЬАНАСУЛ къудрат нужее загьирлъизе букӀине».
Мусаца Гьарунида абуна:
«Къурбан-бакӀалда аскӀове вилълъа ва дурго къурбан хъве – мунагь чуриялъулги тӀубан бухӀулебги – мунгоги халкъги мунагьаздаса рацӀцӀад гьаризе рукӀине. Хадуб халкъалъ рачӀарал къурбаналги тӀоритӀе, БЕТӀЕРГЬАНАСУЛ амруялда рекъон халкъ мунагьаздаса бацӀцӀад гьабизе букӀине».
Къурбан-бакӀалда аскӀовеги вилълъун, Гьаруница жиндирго баси хъуна мунагь чурулеб къурбан хӀисабалда.
Гьесул васаз къурбаналъул би кьуна инсухъе ва гьес, гьениб килищги ччун, би бахана къурбан-бакӀалъул бокӀназда чӀварал лълъурдузда, хутӀараб би къурбан-бакӀалда цебе тӀуна.
Къурбаналъул тӀатӀи, гьелъул ургьисалаби ва тӀулал халасеб бутӀа Гьаруница мунагь чуриялъул къурбан хӀисабалда къурбан-бакӀалда тӀад бухӀана, БЕТӀЕРГЬАНАСУЛ амруялда рекъон.
Гьелъул гьанги тӀомги гьес халкъалъ гӀумру гьабулеб бакӀалдаса къватӀибехун бухӀана.
Хадуб Гьаруница тӀубан бухӀулеб къурбан хъуна. Гьесул васаз къурбаналъул би инсухъе кьуна ва гьес гьеб би къурбан-бакӀалъул ункъабго рахъалде пунхъана.
Гьарунил васаз къурбаналъул къотӀ-къотӀараб къулагӀиги гьелъул бетӀерги инсухъе кьуна ва гьес гьеб къурбан-бакӀалда тӀад бухӀана.
Къурбаналъул ургьимесги хӀатӀалги чурана ва гьебги киналдаго цадахъ къурбан-бакӀалда тӀад бухӀана.
Хадуб гьес халкъалъ рачӀарал хӀайванал хъуна. Цин халкъалдаса дегӀен хъуна мунагь чуриялъул къурбан хӀисабалда, ва, цебехунго гӀадин, мунагь чуриялъул низам тӀобитӀана.
Гьелда хадуб тӀубан бухӀулеб къурбан хъуна ва кинабго гьабуна гьелъие чӀезабураб къагӀидаялда.
Рогьалил цӀадул къурбаналъе бухӀаралда тӀаде ролъул хирияб садакъаялъул цо дангъураги босана ва гьебги къурбан-бакӀалда тӀад бухӀана.
Гьединго Гьаруница халкъалдаса ракълил къурбаналъе оцги куйги хъуна. Гьесул васаз къурбаназул би кьуна инсухъе, ва гьес гьеб къурбан-бакӀалъул ункъабго рахъалде пунхъана.
Оцолги куйдулги тӀатӀи, ай мохмохги, ургьимесалъул тӀатӀиги, ургьисалабиги, тӀулал халасеб бутӀаги
гьес къурбаназул кӀиябго мегьедалда тӀад лъуна, ва кинабго тӀатӀи къурбан-бакӀалда тӀад бухӀана.
Мегьедги кваранаб бохги, хьвагӀезабулеб къурбан хӀисабалда, гьес БЕТӀЕРГЬАНАСДА цебе эхеде борхана, Мусаца малъараб къагӀидаялъ.
ТӀолалго къурбанал тӀоритӀун рахъиндал – мунагь чуриялъулги, тӀуран рухӀулелги, ракълилги – Гьаруница, квералги эхеде рорхун, халкъалъе дугӀа гьабуна ва къурбан-бакӀалдаса гъоркье рещтӀана.
Цинги Мусаги Гьарунги ДандчӀваялъул Чадиралда жанире лъугьана. Гьениса къватӀире рачӀиндал, гьез нахъеги халкъалъе дугӀа гьабуна. Гьебмехалъ халкъалъего БЕТӀЕРГЬАНАСУЛ къудрат загьирлъана.
БЕТӀЕРГЬАНАСУЛ цӀа рещтӀана, ва къурбан-бакӀалда тӀад букӀараб къурбанги тӀатӀиги гьеб цӀадуца тӀубан бухӀана. Гьеб бихьарабго, кӀудияб рохалил гьаракьги гьабун, тӀолабго халкъ суждаялда ккана.

Гьарунил васал Надавицаги Авигьуцаги жинди-жиндир гьуинмахӀал рухӀулеб щурун босана, амма гьениб жаниб БЕТӀЕРГЬАНАС бихьизабичӀеб батӀияб цӀа лъуна, тӀаде махӀгьуинаб жубайги бана, ва гьеб Гьесда цебе босана.
Гьебмехалъ БЕТӀЕРГЬАНАСУЛ цӀа рещтӀана, ва цо параялда жанир гьеб цӀаялъ рухӀана гьел – кӀиялго БЕТӀЕРГЬАНАСДА цере хвана.
Гьеб бихьидал, Мусаца Гьарунида абуна:
«Гьале БЕТӀЕРГЬАНАС абун букӀараб:
„Диде гӀагарлъулезда
Дица Дирго тӀадегӀанаб бацӀцӀалъи бихьизабила;
ТӀолабго халкъалда цебе
Дирго къудрат загьир гьабила“, – ян».
Гьарун сихӀкъотӀун чӀана.
Мусаца Гьарунил инсул вац ГӀузиэлил васал Мишаэлги Элцафанги ахӀана ва гьезда абуна:
«АскӀорегӀан рачӀа, ва нужерго гӀагарал чагӀазул жаназаби, гьаниса нахъеги росун, халкъалъ гӀумру гьабулеб бакӀалдаса къватӀире щвезаре».
Гьезда тӀад букӀараб кашишзабазул ретӀелги ккун, гьез, Мусаца абухъе, жаназаби халкъалдаса рикӀкӀадегӀан щвезаруна.
Цинги Мусаца Гьарунидаги гьесул васал Элеазаридаги Итамаридаги абуна:
«Хваразе гӀолоян, я тӀагърал рахъуге, я ретӀел бихъ-бихъуге, гурони нужги хвезе руго, цинги ГӀизраилил тӀолабго халкъалдеги БЕТӀЕРГЬАНАСУЛ ццин рещтӀине буго. БЕТӀЕРГЬАНАС рухӀун хваразда хадуб магӀу бахъизе биччанте нужер гӀагарлъиялъги тӀолалго гӀизраилазги.
Нужин абуни, ДандчӀваялъул Чадиралъул кӀалтӀаса кирего унге, нужго хвечӀого рукӀине, щайгурелъул нуж БЕТӀЕРГЬАНАСУЛ хирияб нах бахарал чагӀи ругелъул».
Гьез Мусаца малъараб гьабуна.
БЕТӀЕРГЬАНАС Гьарунида абуна:
«ДандчӀваялъул Чадиралда жанире лъугьиналда цебе дуцаги дур васазги чагъир яги батӀияб мехтизабулеб жо гьекъоге, нужго хвечӀого рукӀине. Гьеб букӀина нужее абадияб ва хисулареб къанунлъун:
хириябги гӀадатиябги, бацӀцӀадабги хъубабги нужеда батӀа бахъун бажаризе букӀиналъе
ва Мусадасан БЕТӀЕРГЬАНАС кьурал къанунал нужеца ГӀизраилил халкъалда малъизе рукӀиналъе гӀоло».
Мусаца абуна Гьарунидаги гьесул нахъе хутӀарал васал Элеазаридаги Итамаридаги:
«БЕТӀЕРГЬАНАСЕ рачӀарал ролъул хириял садакъабазул нахъе хутӀараб босе ва, гьелъул бугьурго чадалги режун, гьеб къурбан-бакӀалда аскӀоб кванай – гьеб кӀудияб хиралъи кколелъул.
Нужеца хирияб бакӀалда кваназе ккола гьеб, щайгурелъул гьеб буго БЕТӀЕРГЬАНАСУЛ цӀадул садакъабаздаса дуеги дур васазеги кколеб бутӀа. Гьединаб амру бачӀана дихъе.
ХьвагӀезабулеб къурбаналъул мегьедги, гьединго БЕТӀЕРГЬАНАСЕ хасаб къурбанлъун кколеб бохги – гьеб кваназе бегьула дур васазги ясазги бокьараб бацӀцӀадаб бакӀалда: гьеб ккола гӀизраилазул тӀолалго ракълил къурбаназул нужееги нужер лъималазеги кколеб бутӀа.
ТӀатӀигун цадахъ гьез кьезе ккола хьвагӀезабулеб къурбаналъе мегьедги хасаб къурбаналъе бохги, дуца БЕТӀЕРГЬАНАСДА цере росизе рукӀине. БЕТӀЕРГЬАНАСУЛ амруялда рекъон, гьеб букӀине буго дурги дур лъималазулги кидагосеб бутӀа. Гьединаб амру бачӀана дихъе».
Муса лъугьана мунагь чуриялъул къурбаналъе хӀадурараб дегӀен балагьизе, амма гьеб цебего бухӀун батана. Гьебмехалъ Мусал кутакалда ццин бахъана, ва Гьарунил хутӀарал васал Элеазаридаги Итамаридаги гьес абуна:
«Щай нужеца мунагь чуриялъул къурбаналъул гьан хирияб бакӀалда кваначӀеб? Гьеб кӀудияб хиралъи гуребищ? Нужее гуребищ гьеб кьун бугеб, нужеца БЕТӀЕРГЬАНАСДА цебе халкъ бацӀцӀалъизабулеб къурбан тӀобитӀиялъе гӀоло?
Гьелъул биги Мукъадасаб бакӀалде босун букӀинчӀеб мехалъ, нужеца гьелъул гьан кваназе кколаан дица абурабги гьабун!»
Гьаруница Мусада абуна:
«Жакъа БЕТӀЕРГЬАНАСЕ мунагь чурулеб къурбанги тӀубан бухӀулеб къурбанги хъуна, амма хадуб нижее лъугьараб жо дудаго лъала. Жакъаго дица мунагь чурулеб къурбаналъул гьан кванан букӀарабани, БЕТӀЕРГЬАНАСЕ къабуллъилаанищха гьеб?»
Гьебмехалъ Муса гьесул рагӀуда тӀадрекъана.

БЕТӀЕРГЬАНАС Мусадаги Гьарунидаги абуна:
«ГӀизраилазда абе: „Дунялалъулго хӀайваназда гьоркьоса гьале нужеца гьан кваназе бегьулел хӀайванал.
Нужее бацӀцӀадаблъун буго щинкӀилги кӀикӀвекьаб ва чӀамун лагӀги рехулеб бокьараб хӀайваналъул гьан.
Амма щинкӀилги кӀикӀвекьаб гьечӀони чӀамун лагӀги рехулеб гьечӀони – гьединал хӀайваназул гьан нужее гьукъараб буго. Варанидул гьан кванаге, щайгурелъул гьелъ чӀамун лагӀ рехула, амма гьелъул щинкӀил кӀикӀвекьаб гьечӀо – гьеб нужее хӀарамаб буго.
Даманалъул гьанги кванаге: гьелъ чӀамун лагӀ рехула, амма гьелъул малъ кӀикӀвекьаб гьечӀо, гьединлъидал гьебги нужее хӀарамаб буго.
Гьединго гӀанкӀги: гьелъги чӀамун рагӀ рехула, амма гьелъул малъ кӀикӀвекьаб гьечӀо, гьединлъидал гьебги нужее хӀарамаб буго.
Болъоналъул щинкӀил кӀикӀвекьаб буго, амма гьелъ чӀамун лагӀ рехуларо – гьебги нужее хӀарамаб буго.
Гьел хӀайваназул гьан кванаге ва гьезул балканаздаги хъваге – гьел нужее хъубал руго.
Лъадалъ рукӀунел рухӀчӀаголъабазда гьоркьоса – гьел гӀурул рукӀа, ралъдал рукӀа – нужеца кваназе бегьула гъатахараб хъалги лъедолеб квачӀги бугеб ччугӀа.
Амма гъатахараб хъалги лъедолеб квачӀги гьечӀеб ралъдал яги гӀурул бокьараб гӀиси-бикъинаб ва цоги батӀияб рухӀчӀаголъи нужее хӀарамаб буго.
Гьел кутакалда хъубал жаллъун рикӀкӀе: гьезул гьан кванаге, гьезул балканаздаги хъваге.
Кинабниги, жинда гъатахараб хъалги лъедолеб квачӀги гьечӀеб лъадалъ букӀунеб рухӀчӀаголъи нужее хӀарамаб буго.
ХӀанчӀазда гьоркьоса нужее хъубаллъун ккола ва нужеца кваназе бегьуларо: цӀум, хъвек, хъергъу,
хъарчигъа, лучнузул кинабниги тайпа,
гъудузул кинабниги тайпа,
варанихӀинчӀ, беццаруз, чайка, хъарчигъабазул кинабниги тайпа,
гьитӀинал беццарузал, кетуруз, баклан, ибис,
пеликан, сип, чудук,
лакълакъ, хьуцӀилхъазазул кинабниги тайпа, гьудгьуд ва гӀункӀкӀхӀинчӀ.
Боржунеб, ункъго квачӀги бугеб, кинабниги гӀиси-бикъинаб рухӀчӀаголъи нужее хъубаблъун ккола.
Амма гьединазда гьоркьоса нужеца кваназе бегьула ункъхӀатӀида кӀанцӀулел жал.
Нужеца кваназе бегьула кинабниги тайпаялъул ракъул гарцӀ, акридал, сверчокал ва гӀисинаб гарцӀ.
Амма хутӀараб боржанхъизеги бажарулеб, ракьалдасанги шурулеб кинабниги ункъхӀатӀилаб рухӀчӀаголъи нужее хӀарамаб буго.
Гьединаб рухӀчӀаголъи сабаблъун нуж хъублъула; гьеб тайпаялъул цониги хвараб жоялда хъварав чи бакъ тӀерхьинегӀан хъублъун вукӀуна.
Гьеб кодобе босарав чияс ретӀел чуризе ккола ва бакъ тӀерхьинегӀан гьев хъублъун вукӀуна.
ЩанкӀлал кӀикӀвекьал, амма чӀамун лагӀ рехулареб кинабниги хӀайван нужее хӀарамаб буго: гьезда хъварав чи хъублъула.
Ункъго квачӀида билълъунеб кинабниги хӀайван нужее хъубаб ккола. Гьезул балканалда хъварав чи къасилъизегӀан хъублъун вукӀуна.
Гьезул балканалда хъварав чияс ретӀел чуризе ккола ва маркӀачӀумех щвезегӀан гьев хъублъун вукӀуна. Гьел киналго хӀайванал нужее хъубаллъун ккола.
Ракьалдасан шурулел гӀисинал жалазул нужее хъубаллъун ккола: беццагӀункӀкӀ, гӀункӀкӀ, кьинччазул кинабниги тайпа,
геккон, варан, къадакь букӀунеб ччут, сцинк ва хамелеон.
Ракьалдасан шурулел киналниги жалазда гьоркьор гьел ккола нужее хъубаллъун. Гьезда гьоркьоса цониги хвараб жоялда хъварав чи бакъ тӀерхьинегӀан хъубавлъун вукӀуна.
Гьеб тӀаде бортараб жоги хъублъула: цӀулал цӀарагӀ букӀа, ретӀел букӀа, къохьол ялъуни хӀебтил гьабураб бокьараб жо букӀа. Щиб батаниги, гьеб лъадалъ лъезе ккола; къасилъизегӀан гьеб хъубго букӀина, хадуб бацӀцӀалъила.
Гьединаб рухӀчӀаголъи щагӀил хъабинибе ккани, хъабиниб жаниб бугебщинабги хъублъула, хъабаги бекизе ккола.
Щайгурелъул гьединаб хъабида жаниса лъим хӀалтӀизабун гьабураб квенги хъублъула, гьенибе жанибе тӀураб кинаб батаниги гьекъолеб жоги хъублъула.
Гьединаб хвараб рухӀчӀаголъи тӀаде ккараб кинабниги жо хъублъула; гьединаб хъублъи ккани, цӀа бакулеб бакӀцин, ялъуни коргицин биххизабизе ккола, щайгурелъул гьел нужее хъубаллъун лъугьуна.
ГӀицӀго чвахулеб лъим яги лъадал хӀавуз бацӀцӀадаблъун хутӀула. Амма гьеб лъадалъе ккараб хвараб жоялда хъварав чи хъублъула.
Хуриб хьазе хӀадурараб хьоналда тӀаде хъубаб ва хвараб рухӀчӀаголъи ккани, гьеб хьон бацӀцӀадаблъун хутӀула.
Амма лъадалъе бараб хьоналда тӀаде гьеб ккани, хьон хъублъула.
Квание хӀалалаб хӀайван хвани, гьелъул балканалда хъваравщинав чи бакъ тӀерхьинегӀан хъублъун вукӀуна.
Гьелъул гьан кварав чияс ретӀел чуризе ккола ва къасилъизегӀан хъублъун вукӀуна. Гьединго гьеб балкан къватӀибе баччарав чиясги ретӀел чуризе ккола ва гьевги бакъ тӀерхьинегӀан хъублъун вукӀуна.
Ракьалдасан шурулеб кинабниги рухӀчӀаголъи нужее хӀарамаб буго; гьеб кваназе бегьуларо.
Нужеца кванаге чехьалда, яги ункъабго квачӀида шурулеб кинабниги рухӀчӀаголъи, азархӀатӀал ялъуни цоги кинаб батаниги хӀутӀ-хъумур – гьеб кинабго нужее хӀарамаб буго.
Гьединал жалаздалъун нужго чорок гьаруге; гьел сабаблъун нужго хъублъизаруге!
Щайгурелъул Дун вуго Нужер БЕТӀЕРГЬАН Аллагь. РацӀцӀадго хьваде ва нужго рацӀцӀад цӀуне, Дун вацӀцӀадав вугелъул. Гьеб ракьалдасан шурулеб гӀисинаб хӀутӀ-хъумур сабаблъун нужго хъублъизе тоге.
Дун вуго, Дирго халкълъун гьариялъе гӀоло нуж Мисриялдаса нахъе рачарав БЕТӀЕРГЬАН. Гьединлъидал нуж рацӀцӀадаллъун рукӀа, Дун вацӀцӀадав вугелъул.
Гьединаб буго жанаваразулгун гӀи-боцӀул, хӀанчӀазул, тӀолабго лъадалъ букӀунеб рухӀчӀаголъиялъул ва ракьалдасан шурулел жалазул хӀакъалъулъ къанун.
Нужеда батӀа бахъизе лъазе ккола хъубабги бацӀцӀадабги, кваназе бегьулебги бегьуларебги“».

БЕТӀЕРГЬАНАС Мусада абуна:
«ГӀизраилил халкъалда абе: ЧӀужугӀаданалъ вас-лъимер гьабуни, гьелдаса хадуб гьей анкьго къоялъ хъублъун йикӀуна, хӀайизалъул къоязго гӀадин.
Микьабилеб къоялъ васасе суннат гьабизе ккола.
Гьей чӀужугӀадан лъебералда лъабго къоялъ рокъоса къватӀие яхъине бегьуларо, гӀузруялдаса яцӀцӀалъизегӀан; тӀуян яцӀцӀалъизегӀан гьей хириял жалазда хъвазе яги Мукъадасаб Чадиралде гӀагарлъизе бегьуларо.
ЧӀужугӀаданалъ яс-лъимер гьабуни, гьей кӀиго анкьалъ хъублъун йикӀуна, хӀайизалъул къоязго гӀадин, ва лъабкъоялда анлъго къоялъ къватӀие яхъине бегьуларо, гӀузруялдаса яцӀцӀалъизегӀан.
Лъимер гьабун хадуб, яцӀцӀалъиялъе чӀезарурал къоял индал, гьей Чадиралъул кӀалтӀе ячӀине ккола ва тӀубан бухӀулеб къурбаналъе хъвезе лъагӀараб кьегӀерги, мунагь чурулеб къурбаналъе рохьил миккиги ялъуни миккидул тӀинчӀги кашишасухъе кьезе ккола.
Биччанте кашишас БЕТӀЕРГЬАНАСДА цере гьел къурбанал тӀоритӀизе, гьей гӀадан яцӀцӀалъиялъул мурадалда. Цинги гьей гӀузруялдаса яцӀцӀалъарайлъун лъугьуна. Гьеле лъимер гьабурай чӀужугӀаданалъул рахъалъ къанун.
КьегӀер къурбаналъе кьезе гьелъул рес батичӀони, биччанте гьелъ кӀиго рохьил микки ялъуни кӀиго миккидул тӀинчӀ бачӀине: цо тӀубан бухӀулеб къурбаналъе, цо мунагь чурулеб къурбаналъе. Биччанте кашишас гьелъие рацӀцӀалъиялъул къурбан тӀобитӀизе, цинги гьей яцӀцӀадайлъун лъугьуна».

БЕТӀЕРГЬАНАС Мусадаги Гьарунидаги абуна:
«Инсанасул тӀомалда киб букӀаниги гьорой баккани, яги тӀаде жо бани, яги тӀанкӀал раккани ва гьеб барасалъул унти букӀиналда хӀинкъи бугони, гьев чи кашиш Гьарунихъе ялъуни гьесул васазухъе вачине ккола.
Кашишас унтараб бакӀалъул хал-шал гьабила; гьеб бакӀалда бижараб рас хъахӀлъун батани ва унтараб бакӀалда гвенд лъугьун батани, гьебмехалда гьеб барас унти
Инсанасул черхалда хъахӀаб тӀанкӀ баккани, амма гьениб гвенд лъугьун батичӀони, гьелда тӀад расги хъахӀлъун гьечӀони, кашишас гьединав чи анкьго къоялъ гӀадамаздаса ватӀа гьавун чӀезавизе ккола.
Анкьабилеб къоялъ кашишас нахъеги унтарасул хал-шал гьабила ва унтараб бакӀалъул кьер хисун гьечӀони, тӀанкӀ рахъ-рахъалде тӀибитӀунги батичӀони, кашишас гьев чи жеги анкьго къоялъ гӀадамаздаса ватӀа чӀезавила.
Нахъеги анкьабилеб къоялъ гьесул хал-шал гьабила ва, гьеб тӀанкӀалъул кьер хисун букӀин ва гьеб тӀомалда тӀибитӀулеб гьечӀолъи бихьани, кашишас гьев чи вацӀцӀадав вугилан лъазабизе ккола – гьеб буго гӀадатияб сус. Биччанте гьев чияс ретӀел чуризе ва гьебмехалъ гьев вацӀцӀалъула.
Гьелдаса хадубги черхалда цӀиял тӀанкӀал раккани, гьев чи нахъеги кашишасда вихьизе ине ккола.
Кашишасда бихьани сус черхалда тӀибитӀулеб букӀин, гьев чи хъубав вугилан лъазабизе ккола – гьеб барасалъул унти буго.
Барасалъул унти ккарав чи кашишасухъе вачине ккола.
Кашишас гьесул хал-шал гьабила ва тӀомалда гьорораб хъахӀаб бакӀ батани, гьениб расги хъахӀлъун, рагьарал ругъналги лъугьун ругони,
гьеб буго басрияб барасалъул унти. Кашишас гьев чи хъубав вугилан лъазабизе ккола; хӀал бихьизелъун дагьал къояз ватӀа чӀезавизе кколаро – гьев ракӀчӀун хъубавлъун вукӀуна.
Барас черхалдаго тӀибитӀани ва кашишасда бихьулебщинаб бакӀалдаса гьесул тӀом барасалъ бахчун бугони,
ва кашишасда бихьани гьев тӀанкӀ хутӀичӀого барасалъ хъахӀлъун вукӀин – гьебмехалъ кашишас гьев чи вацӀцӀадав вугилан лъазабизе ккола. ТӀуванго хъахӀлъарав чи вацӀцӀадав ккола.
Амма рагьарал ругънал лъугьараб сагӀаталда гьев чи хъубавлъун ккола.
Рагьарал ругънал лъугьун рукӀин бихьарабго, кашишас гьев чи хъубав вукӀин лъазабизе ккола, щайгурелъул рагьараб ругъун хъублъи ккола – гьеб буго барас унти.
Амма рагьараб ругъун нахъеги хъахӀлъани, виччанте гьев чи цӀидасан кашишасухъе вачӀине.
Кашишас гьесул хал-шал гьабила, ругънал руцӀцӀун ва хъахӀлъун рукӀин бихьани, кашишас гьев вацӀцӀадав вугилан лъазабила.
Лъилниги черхалда букӀараб рецӀцӀ ккараб ругъун сахлъани,
ва гьеб бакӀ хъахӀаб кьерги лъугьун гьорони ва багӀарлъиги рехараб хъахӀаб тӀанкӀ баккани, унтарав чи кашишасухъе вачӀине ккола.
Кашишас гьесул хал-шал гьабила ва, унтараб бакӀалда гвенд лъугьун батани, расги хъахӀлъун батани, гьев хъубав вугилан лъазабизе ккола. Гьеб буго цебе букӀараб ругъуналъул бакӀалда лъугьараб барас унти.
Амма гьесул ругъун букӀараб бакӀалда рас хъахӀлъун батичӀони, гвендги лъугьун гьечӀони, гьелъул кьерги хисун бугони, биччанте кашишас гьев анкьго къоялъ гӀадамаздаса ватӀа чӀезавизе.
Амма хъахӀаб тӀанкӀ кӀодолъулеб бугони, кашишас гьев чи хъубав вугилан лъазабизе ккола: гьеб буго квешаб бахунеб унти.
ХъахӀаб тӀанкӀ хисулебги кӀодолъулебги гьечӀони, цебе букӀараб ругъуналъул гӀуж букӀуна гьеб, гьединлъидал кашишас гьев чи вацӀцӀадав вугилан лъазабизе ккола.
Гьединго гьабе лъилниги тӀом бухӀун бугони. БухӀараб бакӀ сахлъидал, гьениб хъахӀаб ялъуни багӀаркьерги рехараб хъахӀаб тӀанкӀ лъугьани,
ва хал-шал гьабидал кашишасда гьениб расги хъахӀлъун гвендги лъугьун батани – гьеб бакӀалда барасалъул унти лъугьун букӀуна. Кашишас гьев чи хъубав вугилан лъазабизе ккола; гьеб барасалъул унти буго.
Амма гьеб тӀанкӀалъул хал-шал гьабулев кашишасда тӀанкӀалда тӀад, я рас хъахӀлъун гьечӀеблъи, я гьениб гвенд лъугьун гьечӀеблъи бихьани ва хъахӀаб кьерги ун батани, гьебмехалъ кашишас гьев чи анкьго къоялъ гӀадамаздаса ватӀа чӀезавизе ккола.
Анкьабилеб къоялъ гьев чи нахъеги кашишасда вихьизе ккола. ТӀанкӀ рахъ-рахъалде тӀибитӀун батани, кашишас гьев чи хъубав вугилан лъазабизе ккола: гьеб барасалъул унти буго.
Амма хъахӀаб тӀанкӀ хисичӀого бугони, гьеб тӀомалда тӀибитӀулебги гьечӀони, кьерги хисун бугони, гьеб ккола бухӀун букӀиналъ гьорораб бакӀ. Кашишас гьев чи вацӀцӀадав вугилан лъазабизе ккола – бухӀараб бакӀалда хутӀараб гӀуж тун батӀияб жо гурелъул гьеб.
Нагагь бихьинчиясул яги чӀужугӀаданалъул ботӀрода ялъуни нилъалда тӀехӀ бани,
ва кашишасда бихьани гьеб бакӀалда гвенд лъугьун ва гьениб рас лъедерлъунги тӀогьиллъунги букӀин, гьес гьев чи хъубав вугилан лъазабизе ккола: ракӀчӀун квешаб бахунеб унти буго гьеб.
Кашишасда бихьани тӀехӀ бараб бакӀалда гвенд лъугьун гьечӀеблъи, гьениб сахаб расги гьечӀеблъи, гьес гьев чи анкьго къоялъ гӀадамаздаса ватӀа чӀезавизе ккола.
Анкьабилеб къоялъ кашишас унтараб бакӀалъул хал-шал гьабила. ТӀехӀ рахъ-рахъалде тӀибитӀун батичӀони, тӀогьилаб расги гьечӀони, гьениб гвендги лъугьун батичӀони,
биччанте гьев чияс рас кӀкӀвазе, гӀицӀго унтарал бакӀалги жалго тун. Цинги кашишас жеги анкьго къоялъ ватӀа чӀезавила гьев.
Анкьабилеб къоялъ кашишас тӀехӀ бараб бакӀалъул нахъеги хал-шал гьабила ва гьеб кӀодолъунги гъварилъунги гьечӀеблъи бихьани, кашишас гьев чи вацӀцӀадав вугилан лъазабила. Гьев чияс ретӀел чурила ва гьев вацӀцӀадав вукӀина.
Амма гьев вацӀцӀадав вукӀин лъазабун хадуб, тӀомалда тӀехӀ тӀибитӀизе лъугьани,
кашишасда гьеб бихьараб гӀола, тӀогьилал расал ругищали валагьизе кколаро – гьев чи хъубавлъун вукӀуна.
ТӀехӀ букӀахъе хутӀун батани, амма гьениб сахаб рас бижизе лъугьани, гьебмехалъ унти тӀаса ун букӀин лъала ва гьев чи вацӀцӀадавлъун вукӀуна. Кашишас гьев чи вацӀцӀалъун вугилан лъазабизе ккола.
Бихьинчиясул ялъуни чӀужугӀаданалъул тӀомалда хъахӀал тӀанкӀал раккани,
кашишас гьезул хал-шал гьабизе ккола. Гьесда бихьани тӀанкӀазул кьер канчӀхъахӀаб гьечӀеблъи, гьеб гӀадатияб сус буго. Гьев чи вацӀцӀадав вукӀуна.
Пуланав чиясул къунщбуздаса рас хӀулани, гьеб гӀицӀго рас хӀули ккола – гьев чи вацӀцӀадав вукӀуна.
Нодоялда тӀаса бетӀер хӀулани – гьеб рас хӀули ккола, амма живго вацӀцӀадав вукӀуна.
Амма гьесул ботӀрол хӀулараб бакӀалда багӀарлъи рехараб хъахӀаб кьералъул тӀанкӀ лъугьани, гьеб бакӀалда барасалъул унти букӀин лъала.
Кашишас гьев чиясул хал-шал гьабизе ккола ва гьесул хӀулараб ботӀрода лъугьараб гьорой багӀарккараб ялъуни хъахӀаб – черхалъул цоги бакӀазда букӀунеб барасалда релълъараб бугони,
гьев чи унтун ва хъублъун вукӀин лъала. Кашишас гьев чи хъублъун вугилан лъазабизе ккола, гьесул ботӀрода барас лъугьун бугелъул.
Гьединав чияс бихъ-бихъараб ретӀел ретӀине ккола; биччанте гьесул бетӀерги гьурщун букӀине. Гьес гьумералъул гъоркьияб рахъ бахчизабизе ккола ва ахӀизе ккола: „Хъубав! Хъубав!“ – ин.
СахлъизегӀан гьев хъубав вукӀуна. Гьес гӀадамаздаса батӀаго гӀумру гьабизе ккола; биччанте гьесул чӀел халкъалъ гӀумру гьабулеб бакӀалдаса къватӀибехун букӀине.
Квасул ялъуни хӀебтил ратӀлида, бессараб яги хьухьараб квасул ялъуни хӀебтил ххамида, къохьода, яги къохьол гьабураб щиб букӀаниги жоялда ккалалъул цо гьитӀинаб тӀанкӀцин лъугьани,
ва гьеб тӀанкӀ гӀурччинккараб ялъуни багӀарккараб кьералъул бугони, гьеб ккола барасалъул ккал. Гьеб кашишасда бихьизабизе ккола.
Кашишас гьеб жоялъул хал-шал гьабила ва гьеб анкьго къоялъ батӀа лъела, чи хъвалареб хӀалалда.
Анкьабилеб къоялъ кашишас нахъеги гьелъул хал-шал гьабила. Ккалалъул тӀанкӀ тӀибитӀун батани ратӀлида, бессараб яги хьухьараб ххамида, яги къохьол букъараб щиб букӀаниги жоялда тӀад, гьеб буго квешаб барасалъул ккал ва гьеб жо хъубаблъун ккола.
Гьебмехалъ гьединаб ккал тӀад батарабщинаб жо бухӀизе ккола: ретӀел, бессараб яги хьухьараб квасул ххам, хӀебеталъул ххам, яги къохьол букъараб щиб букӀаниги жо. Гьеб букӀуна квешаб барасалъул ккал; гьеб тӀубан бухӀизе ккола.
Амма кашишасда бихьани ратӀлида, ялъуни квасул ва хӀебтил ххамида, ялъуни къохьол жалазда тӀад лъугьараб ккалалъул тӀанкӀ кӀодолъулеб гьечӀолъи,
биччанте кашишас ккал тӀад ккараб жо чуризабизе ва жеги анкьго къоялъ гьелда чи хъвазе бегьуларин абун лъазабизе.
Хадуб кашишас нахъеги хал-шал гьабила ккал тӀад лъугьараб ва чурараб жоялъул. Гьелда тӀад букӀараб ккал, кьерги хисичӀого, букӀахъе батани, ккал тӀибитӀулеб гьечӀониги, гьеб тӀад лъугьараб жо хъубаблъун букӀуна; гьеб жо бухӀе, кинаб рахъалда ккалалъул тӀанкӀ батаниги.
Амма гьелъул хал-шал гьабулев кашишасда бихьани, ккалалъул тӀанкӀалъул кьер ун букӀин, гӀицӀго ккал лъугьараб бакӀ нахъе къотӀизе ккола ратӀлидаса, къохьодаса яги ххамидаса.
РатӀлида, къохьода яги ххамида нахъеги ккалалъул тӀанкӀ лъугьани, гьеб тӀибитӀулеб букӀин лъала. Гьебмехалъ ккал тӀад ккарабщинаб жо тӀубанго бухӀизе ккола.
Амма чурун хадуб ххамил ва къохьол жоялдаса ккал тӀаса ани, гьеб кӀиабилеб нухалъги чурила ва хадуб бацӀцӀадаблъун лъугьина».
Гьединал руго ккал бараб ратӀлил, квасул яги хӀебтил ххамил, гьединго къохьол гьарурал киналниги жалазул хӀакъалъулъ къанунал: гьедин лъазабила гьезул рацӀцӀалъи яги хъублъи.

БЕТӀЕРГЬАНАС Мусада абуна:
«Гьале барасалъ унтунги вукӀун сахлъарав чияс, живго вацӀцӀалъизе гӀоло гьабизе кколеб жо. Гьединав чи кашишасухъе вачине ккола.
Халкъалъ гӀумру гьабулеб бакӀалдаса, ай росулъа яги шагьаралдаса къватӀиве ине ккола кашиш гьев вихьизе. Кашишасда гьев чи барасалдаса сахлъун вукӀин бихьани,
кашишас лъазабизе ккола гьев чиясе кӀиго хӀалалаб хӀинчӀги, цо кедралъул хъвалхьенги, багӀараб квасул кунги, иссопалъул квацӀиги босун бачӀаян.
Кашишас цояб хӀинчӀ хъвезабизе ккола иццухъа лъадал цӀураб щагӀил хъабаялда тӀадеги ккун.
Хадуб кашишас босила чӀагояб хӀинчӀги, кедралъул цо хъвалхьенги, багӀараб квасул кунги, иссопалъул квацӀиги. Ва иццухъа лъимгун жубараб хӀинчӀалъул бидулъ ччула гьеб кинабго.
Хадуб кашишас гьеб би пунхъизе ккола барасалъ унтун вукӀарав чиясде анкьго нухалъ, ва гьев вацӀцӀалъун вугилан лъазабизе ккола; чӀагояб хӀинчӀ, гӀатӀидаб авлахъалдеги босун, гьениб биччан тезе ккола.
Хадуб гьев чияс жиндирго ретӀелги чурила, тӀолабго расги кӀкӀвала, черхги чурила – цинги гьев вацӀцӀадавлъун вукӀина. Гьелдаса хадуб гьев халкъалда гьоркьове ине бегьула, амма жеги анкьго къоялъ жиндирго чадиралда жаниве лъугьине бегьуларо.
Анкьабилеб къоялъ гьес нахъеги тӀолабго рас кӀкӀвала, ай бетӀерги, михъ-мегежги, кьунсрулги ва чурила ретӀелги черхги. Гьебмехалъ гьев вацӀцӀалъила.
Микьабилеб къоялъ гьес къурбаналъе хъвезе кӀиго бихьинаб кьегӀерги цо цӀуяб лъагӀараб кьегӀерги бачӀине ккола, щибго жагъаллъи гьечӀел тӀаса рищун. Гьезда цадахъ ролъул хирияб садакъаялъе бачӀине ккола ефаялъул анцӀго бутӀа гьабун лъабго бутӀа ханждал, зайтуналъул нахги тӀаде тӀун; гьединго цо лог
Биччанте гьесул рахъалъ рацӀцӀалъиялъул къурбан тӀобитӀулев кашишас гьев чи, гьесул къурбан-садакъагун цадахъ, БЕТӀЕРГЬАНАСУЛ ДандчӀваялъул Чадиралда цеве вахъун чӀезавизе.
Биччанте кашишас цо бихьинаб кьегӀер гӀайиб бецӀулеб къурбанлъун гьабизе, гьелда цадахъ цо лог цӀураб зайтуналъул нахги лъун. Гьес гьеб эхедеги борхун БЕТӀЕРГЬАНАСДА цебе, хьвагӀезабулеб къурбан хӀисабалда хьвагӀезабила.
КьегӀер хъвезе ккола мунагь чуриялъулги тӀубан бухӀулебги къурбан хъолеб бакӀалда, ай мукъадасаб бакӀалда. Мунагь чурулеб къурбаналъулго гӀадин, гӀайиб бецӀулеб къурбаналъул гьанги кашишасе букӀуна – гьеб кутакалда хирияб жо ккола.
Биччанте кашишас гӀайиб бецӀулеб къурбаналъул би босизе ва гьеб бахине вацӀцӀад гьавулев чиясул кваранаб гӀиндаги, кваранаб квералъул кӀудияб килщидаги, кваранаб хӀатӀил кӀудияб килщидаги.
Хадуб кашишас зайтуналъул нах босила ва квегӀаб хъатинибе тӀела.
Гьелда жаниб кваранаб квералъул суртӀинкилищги ччун, гьеб нах анкьцӀул пунхъила БЕТӀЕРГЬАНАСДА цебе, ай Чадиралдехун балагьизабун.
Хъатиниб хутӀараб нах бахине ккола вацӀцӀад гьавулев чиясул кваранаб гӀиндаги, кваранаб квералъул кӀудияб килщидаги, кваранаб хӀатӀил кӀудияб килщидаги, гӀайиб бацӀцӀунеб би бахараб бакӀалда тӀасан.
ХутӀараб нах кашишас гьев чиясул бетӀералде тӀезе ккола. Гьедин тӀобитӀила кашишас гьев чиясе рацӀцӀалъизарулеб низам.
Биччанте хадуб кашишас мунагь чурулеб къурбан тӀобитӀизе, гьев хъублъиялдаса вацӀцӀад гьавизелъун. Гьелдаса хадуб тӀубан бухӀулеб къурбан хъвезе ккола.
ТӀубан бухӀулеб къурбанги ролъул хирияб садакъаги кашишас къурбан-бакӀалда тӀаде босила. Гьедин вацӀцӀад гьавила кашишас гьев чи ва гьев вацӀцӀалъила.
Амма гьев ресукъав чи ватани, ва гьединал къурбанал хъвезе гьесул рес батичӀони, гьес гӀайиб бецӀулеб къурбаналъе хъвезе цо бихьинаб кьегӀер бачӀани гӀола. Гьебго букӀина хьвагӀезабулеб къурбанлъунги, кашишас гьев чи вацӀцӀад гьавизе вукӀиналъе. Гьелда цадахъ ролъул хирияб садакъаялъе бачӀина ефаялъул анцӀго бутӀа гьабун цо бутӀа
кӀиго рохьил микки ялъуни кӀиго миккидул тӀинчӀ – гьесул ресалъухъ балагьун. Цо хӀинчӀ мунагь чурулеб къурбаналъе букӀина, кӀиабилеб хӀинчӀ – тӀубан бухӀулеб къурбаналъе.
Биччанте рацӀцӀалъиялъул къоязул микьабилеб къоялъ, гьеб кинабгоги цадахъ босун, гьев чи кашишасухъе вачӀине ва ДандчӀваялъул Чадиралъул кӀалтӀа БЕТӀЕРГЬАНАСДА цеве чӀезе.
Биччанте кашишас босизе гӀайиб бецӀулеб къурбаналъе хъвезе бачӀараб кьегӀерги зайтуналъул нахги ва, хьвагӀезабулеб къурбан хӀисабалда, гьеб БЕТӀЕРГЬАНАСДА цебе эхеде борхизе.
Цинги къурбан хъвела ва кашишас гьелъул би бахина вацӀцӀад гьавулев чиясул кваранаб гӀиндаги, кваранаб квералъул кӀудияб килщидаги, кваранаб хӀатӀил кӀудияб килщидаги.
Хадуб кашишас зайтуналъул нах босила ва жиндирго квегӀаб хъатинибе тӀела.
Гьелда жаниб кваранаб квералъул суртӀинкилищги ччун, гьеб нах анкьцӀул пунхъила БЕТӀЕРГЬАНАСДА цебе.
Хадуб зайтуналъул нах бахине ккола вацӀцӀад гьавулев чиясул кваранаб гӀиндаги, кваранаб квералъул кӀудияб килщидаги, кваранаб хӀатӀил кӀудияб килщидаги, гӀайиб бецӀулеб къурбаналъул би бахараб бакӀалда тӀасан.
Хъатиниб хутӀараб нах кашишас гьев чиясул бетӀералде тӀезе ккола. Гьедин тӀобитӀила кашишас гьев чиясе рацӀцӀалъизарулеб низам.
Биччанте хадуб гьес хӀанчӀи къурбан гьаризе (рохьил маккал ялъуни миккидул тӀанчӀи – гьесул ресалда рекъон):
цояб – мунагь чурулеб къурбаналъе, цогидаб – тӀубан бухӀулеб къурбаналъе. Гьедин вацӀцӀад гьавила кашишас гьев чи БЕТӀЕРГЬАНАСДА цеве».
Гьале барасалъул унтудаса сахлъарал чагӀи рацӀцӀалъизариялъе хъварал къанунал ва гьединго ресукъал чагӀазе чӀезарурал къанунал.
БЕТӀЕРГЬАНАС Мусадаги Гьарунидаги абуна:
«Нуж, Дица нужее кьураб Ханааналъул ракьалде лъугьиндал, ва Дица нужер лъил букӀаниги минаялде ккал биччайдал,
минаялъул хважаин кашишасухъе ине ккола, ва гьес абизе ккола: „Дир минаялда жанир ккалалъул гӀадинал тӀанкӀал лъугьун руго“, – ян.
Биччанте кашишас гьениве вачӀиналда цебе минаялда жаниб бугебщинаб къайи-цӀа къватӀибе босеян лъазабизе, гьеб кинабгоги хъубаблъун лъазабизе ккечӀого букӀине. Гьелдаса хадуб кашиш вачӀина ва минаялъул хал-шал гьабила.
Гьев балагьила къадазда лъугьарал тӀанкӀазухъ: гьел гӀурччинккараб яги багӀарккараб кьералъул ратани ва гвендахарал ругони,
кашиш гьениса къватӀиве вилълъине ккола, ва гьеб мина рахазе ккола анкьго къоялъ.
Анкьабилеб къоялъ нахъеги минаялъул хал-шал гьабизе вачӀарав кашишасда къадазда гьел тӀанкӀал тӀадеги гӀемерлъун ратани,
гьес къадазул ккал чӀваралщинал бакӀазда ругел ганчӀал рахъун, шагьар тун къватӀире, хъубаб бакӀалде рехеян лъазабизе ккола.
Минаялъул жаниса къадаздаса тӀолабго хӀарщги хъачазе ккола ва гьебги шагьаралдаса къватӀибехун хъубаб бакӀалде нахъе базе ккола.
Биччанте басриял ганчӀазул бакӀалда цӀиял лъезе ва къадазда цӀидасан хӀарщ жужазе.
Гьеб кинабго гьабун хадуб, ай ганчӀалги хисун, басрияб хӀарщги нахъе хъачан ва цӀидасан хӀарщги чӀван хадуб, нахъеги минаялъул къадазда ккалалъул тӀанкӀал раккани,
гьебмехалъ нахъеги кашиш вачӀина ва минаялъул хал-шал гьабила. Гьесда бихьани тӀанкӀал къадазда гӀемерлъун рукӀин, гьеб минаялда квешаб барасалъул ккал чӀван букӀин лъала ва мина хъублъун букӀин лъазабила.
Гьединаб мина биххизабизе ккола, гьелъул ганчӀалги, чӀалабиги, хӀарщги шагьаралдаса къватӀибехун, хъубаб бакӀалде нахъе базе ккола.
Кашишас гьукъун хадуб гьеб минаялда жаниве лъугьарав щивав чи хъубавлъун вукӀуна бакъ тӀерхьинегӀан.
Гьеб минаялда жанив кьижарав чияс жиндирго тӀад букӀараб ретӀел чуризе ккола; гьениб жаниб квен кванарасги чуризе ккола тӀад букӀараб ретӀел.
Амма ганчӀалги хисун, къадаздаса басрияб хӀарщги нахъе хъачан, цӀидасан хӀарщги жужан хадуб минаялъул хал-шал гьабизе вачӀарав кашишасда бихьани тӀокӀалъ тӀанкӀал раккулел гьечӀолъи, гьес гьеб мина бацӀцӀадаб бугилан лъазабила, ккал тӀубан нахъе ун бугелъул.
Гьеб мина бацӀцӀад гьабиялъул низам тӀобитӀиялъе хважаинас босизе ккола кӀиго хӀинчӀги, цо кедралъул хъвалхьенги, багӀараб квасул кунги, иссопалъул квацӀиги.
Цояб хӀинчӀ хъвела иццухъа лъадал цӀураб щагӀил хъабаялда тӀадеги ккун.
Хадуб кашишас босила кедралъул хъвалхьенги, иссопалъул квацӀиги, багӀараб квасул кунги, чӀагояб хӀинчӀги ва гьеб кинабго, иццухъа лъимгун жубараб хӀинчӀалъул бидулъ ччун бахъила ва гьеб пунхъила минаялде анкьго нухалъ.
Гьедин хӀанчӀил биги, иццул лъимги, чӀагояб хӀинчӀги, кедралъул хъвалхьенги, иссопалъул квацӀиги, багӀараб квасул кунги хӀалтӀизабун, кашишас мина бацӀцӀад гьабила.
ЧӀагояб хӀинчӀ, шагьаралдаса къватӀибехун, гӀатӀидаб авлахъалда биччан тезе ккола. Гьедин кашишас бацӀцӀад гьабила гьеб мина, ва гьеб бацӀцӀалъила».
Гьединал руго барасалъул унтабазул хӀакъалъулъ къанунал: ботӀрода бараб тӀехӀ,
ратӀлида ялъуни минаялда чӀвараб ккал, черхалъул кинаб букӀаниги бакӀ гьорой, тӀомалде бараб сус яги хъахӀал тӀанкӀал – щиб гьеб батаниги.
Гьел къануназдалъун лъала нужеда хъубабги бацӀцӀадабги батӀа гьабизе. Гьеле барасалъул рахъалъ къанунал.

БЕТӀЕРГЬАНАС Мусадаги Гьарунидаги абуна:
«ГӀизраилил халкъалда лъазабе: Нагагь бихьинчиясул черхалдаса къватӀибе лъамалъи бачӀунеб бугони, гьелъ гьев хъублъизавула.
БатӀалъи гьечӀо, гьеб жеги бачӀунеб букӀа, гьоркьоб къотӀун букӀа – гьев хъубав ккола.
Гьединав бихьинчи тӀад кьижараб бусен-къай хъублъула ва гьев гӀодов чӀарабщинаб бакӀги хъублъула.
Гьесул бусен-къаялда хъваравщинав чияс жиндирго черхги тӀад букӀараб ретӀелги чуризе ккола ва бакъ тӀерхьинегӀан хъубавлъун вукӀуна.
Лъамалъи бачӀунев чи вукӀараб бакӀалда гӀодов чӀарасги черхги тӀад букӀараб ретӀелги чуризе ккола – гьевги бакъ тӀерхьинегӀан хъубавлъун вукӀуна.
Лъамалъи бачӀунев чиясда хъварасги чуризе ккола тӀад букӀараб ретӀелги жиндирго черхги; гьевги къасилъизегӀан хъубавлъун вукӀуна.
Гьес лъидениги туни, гьесги чуризе ккола тӀад букӀараб ретӀел, черхалда лъимги бахъизе ккола ва бакъ тӀерхьинегӀан гьевги хъублъун вукӀуна.
Лъамалъи бачӀунев чи тӀад рекӀараб кинаб батаниги кьилиги хъублъула.
Гьесда гъоркь букӀараб щибниги жоялда хъварав чиги гьеб кодобе босарав чиги къасилъизегӀан хъубавлъун вукӀуна; гьесда тӀад букӀараб ретӀелги чуризе ккола, черхалда лъимги бахъизе ккола ва гьев къасилъизегӀан хъубавлъун вукӀуна.
Лъамалъи бачӀунев чи квералги чуричӀого цоги чиясда хъвани, гьесги чуризе ккола жиндирго ретӀел, черхалда лъимги бахъизе ккола; гьевги маркӀачӀумех щвезегӀан хъубавлъун вукӀуна.
Гьев чи щагӀил цӀарагӀалда хъвани, гьеб бекизе ккола; гьеб цӀулал цӀарагӀ букӀун батани, лъеца чуризе ккола.
Гьев чиясул лъамалъи бачӀин къотӀараб мехалъ, анкьго къоялъги чӀун, биччанте гьес жиндирго ретӀел чуризе ва черхалда иццул яги чвахулеб лъарал лъим бахъизе, цинги гьев вацӀцӀалъила.
Биччанте микьабилеб къоялъ гьев чи, кӀиго рохьил миккиги ялъуни кӀиго миккидул тӀинчӀги босун, ДандчӀваялъул Чадиралда цеве вачӀине ва гьес гьеб кашишасухъе кьезе.
Кашишас цояб хӀинчӀ мунагь чурулеб къурбаналъе, цогияб тӀубан бухӀулеб къурбаналъе хъвела ва, гьедин БЕТӀЕРГЬАНАСДА цебе гьесул рахъалъ къурбаналги тӀоритӀун, гьев хъублъиялдаса вацӀцӀад гьавила.
Бихьинчиясул мани бачӀани, гьес черхалда лъим бахъизе ккола ва къасилъизегӀан гьев хъубавлъун вукӀуна.
Мани тӀаде араб кинаб батаниги жо, яги ретӀел – гьеб чуризе ккола, ва къасилъизегӀан гьеб хъубаблъун рикӀкӀуна.
ЧӀужугӀадан росасда аскӀой йегани ва гьесул мани бачӀани, гьесда цадахъ гьелъги черхалда лъим бахъизе ккола ва къасилъизегӀан кӀиялго хъубаллъун рукӀуна.
ЧӀужугӀаданалъул черхалдаса би бачӀунеб бугони ва гьеб гӀадатияб хӀайиз батани, гьей анкьго къоялъ хъубайлъун йикӀуна. Гьелда хъваравщинав чиги къасилъизегӀан хъубавлъун рикӀкӀуна.
Жиндирго хӀайизалъул къояз гьей тӀад йегарабщинаб ва гӀодой чӀарабщинаб бакӀги хъублъула.
Гьелъул бусада хъварав чияс тӀад букӀараб ретӀелги жиндирго черхги чуризе ккола – гьевги маркӀачӀумех щвезегӀан хъубавлъун рикӀкӀуна.
Гьей гӀодой чӀун йикӀараб бакӀалда хъварав чиясги жиндирго ретӀелги черхги чуризе ккола – гьевги къасилъизегӀан хъубавлъун рикӀкӀуна.
Гьелъул бусада букӀараб, ялъуни гьей гӀодой чӀолеб бакӀалда букӀараб кинабниги жоялда хъварав чиги къасилъизегӀан хъубав вукӀуна.
Гьелъул хӀайизалъул къояз рос гьелда аскӀов вегани, гьелъул хӀайизалъул хъублъи гьесде бачӀуна, ва анкьго къоялъ гьевги хъубавлъун рикӀкӀуна. Цинги гьев тӀад вегараб бусен-къайги хъублъула.
ЧӀужугӀаданалъул черхалдаса гӀемерал къояз би бачӀунеб бугони, гьеб гӀадатияб хӀайизги батичӀони, ялъуни хӀайиз халат бахъунеб бугони, гьебмехалъги, хӀайизалъул къоязго гӀадин, би бачӀунелщинал къояз гьей хъубайлъун йикӀуна.
ХӀайизалъул къоязго гӀадин, гьей гӀадан тӀад егарабщинаб бусен-къайги хъублъула, гьей гӀодой чӀарабщинаб бакӀги хъублъула.
Гьел жалазда хъварав чиги хъублъула; гьес жиндирго ретӀелги черхги чуризе ккола – гьевги къасилъизегӀан хъубавлъун вукӀуна.
Би къотӀараб мехалъ чӀужугӀадан жеги анкьго къоялъ чӀезе ккола, цинги гьей яцӀцӀалъула.
Микьабилеб къоялъ, кӀиго рохьил миккиги ялъуни кӀиго миккидул тӀинчӀги босун, гьей гӀадан ДандчӀваялъул Чадиралда цее ячӀина, ва гьелъ гьеб кашишасухъе кьела.
Кашишас цояб хӀинчӀ мунагь чурулеб къурбаналъе, цогидаб тӀубан бухӀулеб къурбаналъе хъвела, ва, гьедин БЕТӀЕРГЬАНАСДА цере гьелъул рахъалъ къурбаналги тӀоритӀун, гьей хъублъиялдаса яцӀцӀад гьайила.
Нужеца гӀизраилазул халкъ хъублъиялдаса цӀуне, жиндирго хъублъиялдалъун гьезда гьоркьоб бугеб Дир Чадирги хъублъизабун, гьел хвезаризе ккечӀого рукӀине.
Гьеле лъамалъи бачӀунев яги мани бачӀарав ва гьелдалъун хъублъарав бихьинчиясе хъварал къанунал.
Гьединго, би бачӀиналъ хъублъарай чӀужугӀаданалъеги. ПалхӀасил, хъублъарав бихьинчиясеги хъублъарай чӀужугӀаданалъеги цого къанун букӀина, гьединго – хъублъарай лъадуда аскӀов вегарав росасеги».

БЕТӀЕРГЬАНАСДА цере Гьарунил васал хун хадуб, БЕТӀЕРГЬАН кӀалъана Мусада.
БЕТӀЕРГЬАНАС Мусада абуна:
«Дурго вац Гьарунида абе бокьа-бокьараб мехалъ вачӀине бегьуларин хасаб пардавалда нахъа бугеб Бищунго Мукъадасаб бакӀалда жаниве ва гьениб бугеб КъотӀиялъул гъансил тӀалъелалда цеве, гурони гьев хвезе вугин, гьениб накӀкӀул парчадулъ Дица Дунго загьир гьавизе вугелъул.
Бищунго Мукъадасаб бакӀалде лъугьиналда цебе Гьаруница мунагьал чурулеб къурбаналъе хъвезе оцги, тӀубан бухӀулеб къурбаналъе хъвезе куйги бачӀине ккола.
Биччанте гьес цин черхалда лъим бахъизе ва кашишзабазул хирияб ретӀел тӀад ретӀине: бацӀцӀадаб хӀебтил кашишасул гурдеги, гӀаврат бахчулеб бацӀцӀадаб хӀебтил тӀажуги, гьединабго хӀебтил рачелги. БотӀрода хӀебтил тӀагъурги лъе.
ГӀизраилазул жамагӀаталъухъа гьес къабул гьабизе ккола мунагь чурулеб къурбаналъе хъвезе кӀиго дегӀенги, тӀубан бухӀулеб къурбаналъе хъвезе куйги.
Биччанте жиндирго рахъалдасан мунагь чурулеб къурбаналъе къачӀараб оц хъвезе Гьаруница жиндасагоги жиндирго хъизан-къаялдасаги, мунагьаздаса рацӀцӀалъизе рукӀине.
Гьединго гьес кӀиябго дегӀенги бачине ккола БЕТӀЕРГЬАНАСДА цебе ДандчӀваялъул Чадиралъул кӀалтӀе
ва можоро рехизе ккола, гьезул кинаб БЕТӀЕРГЬАНАСЕ гӀоло хъвезе бугеб, кинаб Азазелалъе
Гьаруница бачина можороялъ БЕТӀЕРГЬАНАСЕ бихьизабураб дегӀен ва мунагь чурулеб къурбаналъе хъвела.
Можороялъ Азазелалъе бихьизабураб дегӀен БЕТӀЕРГЬАНАСДА цебе чӀаго бачина, халкъ мунагьаздаса рацӀцӀалъиялъул низам тӀобитӀизе ва хадуб гӀалахалде Азазелалъе биччан тезе букӀине.
Мунагь чурулеб къурбаналъе хӀадурараб жиндирго оц хъун хадуб ва жиндасаги жиндирго хъизан-къаялдасаги мунагьаздаса рацӀцӀалъиялъул къурбан тӀобитӀун хадуб,
Гьаруница босила гьуинмахӀал рухӀулеб щурун, къурбан-бакӀалда тӀаса бухӀулеб тӀурччиги жаниб лъун, ва, дангъура цӀураб гьуинмахӀазул жубайги босун, хасаб пардавалда нахъе ина.
Гьениб БЕТӀЕРГЬАНАСДА цебе гьес гьуинмахӀазул жубай тӀурччиялда тӀаде бала ва КъотӀиялъул гъансил тӀалъел кӀкӀуялъ бахчизабила, – гьедин гьабизе ккола гьев хвечӀого хутӀизе.
Гьелдаса хадуб биччанте гьес оцол би босизе ва, бидулъ килищги ччун, би пунхъизе гъансил тӀалъелалъул бакъбаккул рахъалде ва анкьго нухалъ тӀалъелалда цебесеб рахъалде.
Хадуб Гьаруница тӀолабго халкъалдаса мунагь чуриялъул къурбаналъе дегӀен хъвела ва, гьелъул биги босун, хасаб пардавалда нахъе ина; оцол биго гӀадин, гьебги пунхъила КъотӀиялъул гъансил тӀалъелалда тӀаде ва тӀалъелалда цебесеб рахъалде.
Гьедин бацӀцӀад гьабила Гьаруница Бищунго Мукъадасаб бакӀ халкъалъул хъублъиялдасаги, гьезул такъсираздасаги, гьезул мунагьаздасаги. Гьединго гьабизе ккола ДандчӀваялъул Чадиралъеги, щайгурелъул гӀадамазда гьоркьоб бугелъул гьеб, гьезул хъублъиялъ сверунги ккун.
Мунагьаздаса рацӀцӀалъиялъул низам тӀобитӀизелъун Гьарун гьениве жаниве аралдаса нахъе, гьев къватӀиве вачӀинегӀан, ДандчӀваялъул Чадиралда жанив цониги чи вукӀине бегьуларо. Гьедин Гьаруница мунагьаздаса рацӀцӀалъизарила: живгоги, жиндирго хъизан-къайги, тӀолабго халкъги.
Гьеб кинабго гьабун хадуб, гьев БЕТӀЕРГЬАНАСДА цебе бугеб меседил къурбан-бакӀалда аскӀове ина, ва гьелда тӀадги рацӀцӀалъиялъул низам тӀобитӀила: оцолги дагӀнилги биги босун, гьеб бахина къурбан-бакӀалъул ункъабго бокӀнида чӀварал лълъурдузда,
ва гьебго би пунхъила къурбан-бакӀалда тӀаде анкьго нухалъ. Гьедин бацӀцӀад гьабила гьеб гӀизраилазул хъублъиялдаса ва гьеб мукъадасаблъун букӀина.
Бищунго Мукъадасаб бакӀги, ДандчӀваялъул Чадирги, къурбан-бакӀги бацӀцӀад гьабун хадуб, Гьаруница чӀагояб дегӀен БЕТӀЕРГЬАНАСДА цебе бачина.
КӀиябго кверги дагӀнил ботӀрода лъун, гьес гӀизраилазул кинабниги мунагь-хӀакъ рехсела, гьеб дагӀница баччизе букӀине. Хадуб гьеб дегӀен гӀалахалде битӀила, гьеб бачун цо чиги ина.
Ва гьеб дагӀница рикӀкӀадаб мегӀер-гӀалахалде росун ина халкъалъулго мунагьал, гьениб дегӀенги биччан тела.
Гьелдаса хадуб Гьарун ДандчӀваялъул Чадиралъуве лъугьина, ва Бищунго Мукъадасаб бакӀалде лъугьиналда цебе гьес ретӀараб бацӀцӀадаб хӀебтил ретӀел тӀаса бахъина ва гьениб тела.
Биччанте гьес, мукъадасаб бакӀалда черхалдаса лъимги бахъун, цогидаб ретӀел тӀад ретӀине. Цинги гьев Чадиралъуса къватӀиве вачӀина, ва жиндасагоги халкъалдасаги тӀуран рухӀулел къурбанал тӀоритӀила, ва живгоги халкъги рацӀцӀад гьарила.
Мунагьал чуриялъул къурбаналъул тӀатӀи къурбан-бакӀалда тӀад бухӀизе ккола.
Азазелалъул дегӀен бачун ун вукӀарав чияс жиндирго ретӀелги черхги чуризе ккола, цинги халкъалда гьоркьове тӀад вуссине бегьула.
Мунагь чуриялъул къурбаналъе хъураб оцги дегӀенги шагьаралдаса къватӀибе босизе ккола; гьезул тӀомги, гьанги, кинабго ургьимесги гьениб бухӀизе ккола, щайгурелъул гьезул би, мунагьаздаса рацӀцӀалъиялъул низам тӀобитӀиялъе, Бищунго Мукъадасаб бакӀалде босун букӀиндал.
Гьеб бухӀарав чиясги жиндирго ретӀелги черхги чуризе ккола; хадуб гьев халкъалда гьоркьове тӀад вуссине бегьула.
Нужее абадияб къанунлъун лъазабулеб буго: Анкьабилеб моцӀалъул анцӀабилеб къоялъ, ай Кипурималъул къоялъ, кӀал ккве ва щивниги чи хӀалтӀуге, я гӀизраилав, я нужеда гьоркьоб гӀумру гьабун чӀарав къватӀиса чи.
Щайгурелъул гьеб къоялъ кашишас мунагьаздаса хвасарлъиялъул низам тӀобитӀула, нужехъа ккарал тӀолалго мунагьаздаса БЕТӀЕРГЬАНАСДА цере нуж рацӀцӀад гьаризе.
Гьеб къо нужее хӀалхьиялъул ва Аллагьасе мутӀигӀлъиялъул къолъун букӀине ккола; гьеб къанун букӀина нужее абадиялъего.
Мунагьаздаса рацӀцӀалъиялъул къурбан тӀобитӀизе ккола хирияб нахги бахарав ва умумуздаса кашишлъиялъул ирсги босарав КӀудияв кашишас. Биччанте гьес бацӀцӀадаб хӀебтил хасаб ретӀел тӀад ретӀине
ва Бищунго Мукъадасаб бакӀги, ДандчӀваялъул Чадирги, къурбан-бакӀги бацӀцӀад гьабизе. Гьединго гьес рацӀцӀад гьарила кашишзабиги тӀолабго ГӀизраилил халкъги.
ГӀизраилил халкъ тӀолалго мунагьаздаса рацӀцӀалъиялъе чӀезабураб къанун абадиялъего бугеб къанун буго; лъагӀалида жаниб цо нухалъ тӀубазабе гьеб».
Гьез кинабго гьабуна БЕТӀЕРГЬАНАС Мусада абухъе.

БЕТӀЕРГЬАНАС Мусада абуна:
«Гьарунидаги, гьесул васаздаги, ГӀизраилил тӀолабго халкъалдаги абе БЕТӀЕРГЬАНАС гьадинаб амру гьабунин:
„ГӀизраилазул лъица букӀаниги боцӀул, гӀиял ялъуни цӀаназул рехъалъа жо, ДандчӀваялъул Чадиралъул кӀалтӀа БЕТӀЕРГЬАНАСУЛ мукъадасаб бакӀалда цебе къурбаналъеги хъвечӀого, батӀияб бакӀалда жиндиего бокьухъе хъуни
ГьабсагӀат гӀизраилаз авлахъалда хъолел ругел хӀайванал риччанте гьез БЕТӀЕРГЬАНАСДА цере, ДандчӀваялъул кӀалтӀе кашишасухъе рачун рачӀине ва гьенир БЕТӀЕРГЬАНАСЕ ракълил къурбанал хӀисабалда хъвезе.
Биччанте кашишас къурбаналъул би пунхъизе ДандчӀваялъул Чадиралъул кӀалтӀа бугеб БЕТӀЕРГЬАНАСУЛ къурбан-бакӀалде ва гьелъул тӀатӀи бухӀизе – БЕТӀЕРГЬАНАСЕ хирияб махӀалъул кӀкӀуй бахъинабизе.
Амма дора дагӀнил сипаталъул шайтӀабазе къурбаналги хъун, гьезие лагълъиги гьабун, тӀокӀалъ Аллагьасе хилиплъугеян
Дуца гьезда абе: „гӀизраилазул ялъуни къватӀиса рачӀун нужеда гьоркьор гӀумру гьабулезул лъица букӀаниги тӀубан бухӀулеб яги ракълил къурбан гьабуни,
амма ДандчӀваялъул Чадиралъул кӀалтӀа БЕТӀЕРГЬАНАСЕ гьабураб къурбан гьеб батичӀони, гьедин гьабурав чи тӀагӀинавизе ккола, гьесул цӀарги халкъалда гьоркьоса нахъе хъвагӀазе ккола.
ГӀизраилазул ялъуни къватӀиса рачӀун нужеда гьоркьоб гӀумру гьабулезул лъица букӀаниги квание би хӀалтӀизабулеб бугони, гьев чиясде Дир гьалагаб ццин рещтӀине буго, ва Дица гьев тӀагӀинавизе вуго, гьесул цӀарги халкъалда гьоркьоса нахъе хъвагӀазе буго.
ЧӀагояб жоялъул рухӀ гьелъул бидулъ букӀуна. Гьединлъидал Дица нужеде амру гьабуна би къурбан-бакӀалде пунхъеян, нужерго рухӀал хвасарлъизе рукӀине; нужее гӀоло гӀодобе тӀураб гьеб биялъ нужер гӀумру хвасар гьабула, щайгурелъул гӀумру бидулъ букӀунелъул.
Гьединлъидалин Дица ГӀизраилил халкъалда лъазабулеб бугеб: цониги чияс би кӀалдиб хъваге. Гьединго къватӀиса рачӀун нужеда гьоркьор чӀарал гӀадамазги би квание хӀалтӀизабуге.
ГӀизраилас ялъуни къватӀиса вачӀун нужеда гьоркьов чӀарав цоги чияс, чанавеги ун, кваназе бегьулеб гӀалхул чан ялъуни хӀинчӀ ккуни, гьес чанил кинабго би биччазе ккола, хадуб биялда тӀаде ракьги хъвазе ккола.
Щайгурелъул чӀагоябщинаб жоялъул рухӀ гьелъул бидулъ букӀуна, би – гьеб ккола гӀумру. Гьединлъидалин Дица ГӀизраилил халкъалда лъазабураб кинаб бугониги рухӀчӀаголъиялъул би гьекъогеян, щибаб чӀагоябщинаб жоялъул рухӀ гьелъул бидулъ букӀунелъул. Би гьекъолев чи тӀагӀинавизе вуго.
ГӀизраилас ялъуни къватӀиса вачӀун нужеда гьоркьов чӀарав цоги чияс, хвараб ялъуни жанавараз чӀвараб хӀайваналъул гьан кванан батани, гьес ретӀелги черхги чуризе ккола ва бакъ тӀерхьинегӀан гьев хъублъун вукӀуна, цинги вацӀцӀалъула.
Амма гьес ретӀелги черхги чуричӀони, гьев гӀайибалъукье ккезе вуго“».

БЕТӀЕРГЬАНАС Мусада абуна:
«ГӀизраилазул халкъалда абе: „Дун вуго БЕТӀЕРГЬАН, нужер Аллагь.
Нужеца нахъа тараб Мисриялъул халкъалдаги Дица нуж рачунел ругеб Ханааналъул халкъаздаги релъун хьвадуге, ва гьезул гӀадатазда нахъ рилълъунге.
Дир амраби тӀуразаре, Дир къанунал цӀуне ва гьезда рекъон хьваде: Дун вуго БЕТӀЕРГЬАН, нужер Аллагь.
Дир къануналги Дир амрабиги тӀуразаре. Гьел тӀуразариялдалъун чӀаго вукӀина инсан. Дун вуго БЕТӀЕРГЬАН.
Цеесей гӀагарай чӀужугӀаданалда хъваге, гьейгун вегизе мурадгун. Дун вуго БЕТӀЕРГЬАН.
Дурго эбелалда аскӀовги вегун, инсул тӀагъуралде рогьо бачунге. Гьей дур эбеллъидал, гьей инжит гьаюге.
Дурго инсул батӀияй лъадуда аскӀовги вегуге, эменги хӀакъир гьавун.
Кинай ятаниги дурго яцалда аскӀов вегуге: гьей эменцадахъай ятаниги, эбелцадахъай ятаниги, мунгун цо минаялда гӀурай ялъуни батӀаго гӀурай ятаниги.
Дурго васасул ясалдаги ясалъул ясалдаги хъваге, хъубал къасдалгун – гьеб мунго басра гьави ккола.
Дурго инсуе батӀияй чӀужуялъ гьаюрай ясалда аскӀов вегуге: гьей дур яц ккола, гьей инжит гьаюге.
Дурго инсул яцалда аскӀов вегуге, гьей дур инсул тӀул бикьарай яцлъидал.
Гьединго дурго эбелалъул яцалда аскӀовги вегуге, гьей дур эбелалъул тӀул бикьарай яцлъидал.
Дурго инсул вацасул тӀагъуралде рогьо бачунге; хъубал къасдалгун гьесул лъадуда аскӀове лъугьунге. Гьей дур инсул вацасул лъадилъидал.
Дурго нусалда аскӀов вегуге: гьей дур васасул лъадилъидал, гьей инжит гьаюге.
Дурго вацасул лъадуда аскӀов вегуге – дурго вац басра гьави ккола гьеб.
Мун чӀужугӀаданалда, цинги гьелъул ясалдаги аскӀов вегизе бегьуларо. ЧӀужуялъул ясалда яги гьелъул ясалъулги васасулги ясалда мун хъваге: гьелдалъун чӀужу инжит гьаюге. Гьеб кӀудияб къабихӀлъи буго.
Дурго лъадул яц ячунге, гьезда гьоркьоб къецги ккезабун; дурго лъадиги чӀаго йикӀаго, гьелъул яцалда аскӀов вегуге.
ЧӀужуялъул хӀайизалъул къояз, ай гьей хъублъун йикӀаго, гьелда аскӀов вегуге.
Чияр чӀужуялда аскӀов вегуге ва мунго хъублъизавуге.
Дурго лъимал Молохие
Бихьинчиясда аскӀов чӀужугӀаданалда аскӀов гӀадин вегуге – гьеб кӀудияб къабихӀлъи буго.
Гьединго хӀайваналгун хъубал жал гьаруге, мунгоги хъублъизавун. Гьединго чӀужугӀаданги хӀайваналда гъоркь йегуге – гьеб кӀудияб къабихӀлъи буго.
Гьел киналго чорокал жалаздалъун нужго хъублъизаруге. Гьеб кинабго гьабула Дица нужее кьолеб бугеб ракьалдаса нахъе хъамизе ругел халкъаз.
Гьел сабаблъун гьеб ракьго хъублъана ва Дица гьезие жаза гьабизе хӀукму къотӀана. Гьединлъидал ракьалъги гьел халкъал къватӀире тун ралагьизаруна.
Нужецайин абуни, Дир къануналги Дир амрабиги тӀуразаре; гӀизраилазул цониги чияс, яги къватӀиса вачӀун нужеда гьоркьоб гӀумру гьабун чӀарас гьел къабихӀал жал гьаруге.
Щайгурелъул нужеда цере гьаб ракьалда рукӀарал халкъаз гьел рихарал ишал гьаруна, ва гьеб сабаблъун ракьги хъублъана.
Гьединал ишал гьаризе лъугьани, нужецаги хъублъизабила гьаб ракь, цинги нужги къватӀире тун ралагьизарила гьелъ, гьанир рукӀарал халкъалго гӀадин.
Гьединал ишал гьаруравщинав чи тӀагӀинавизе вуго ва гьесул цӀарги халкъалда гьоркьоса нахъе хъвагӀазе буго.
Дир амрабиги ахӀкамалги тӀуразаре, гьанир рукӀарал халкъазул къабихӀал гӀадатазда нахърилълъунге ва нужго хъублъизаруге. Дун вуго БЕТӀЕРГЬАН“».

БЕТӀЕРГЬАНАС Мусада абуна:
«ГӀизраилил тӀолабго халкъалда лъазабе: „Нуж рацӀцӀадго хьваде, щайгурелъул Дун вуго вацӀцӀадав БЕТӀЕРГЬАН, нужер Аллагь.
Эбелалъулги инсулги адаб-хъатир гьабе ва Дир шаматазул шурутӀал тӀуразаре. Дун вуго нужер БЕТӀЕРГЬАН.
Пайда гьечӀел гьересиаллагьзабазде руссунге, биун тӀун маххгун аллагьзабазул сипатал гьаруге. Дун вуго нужер БЕТӀЕРГЬАН.
БЕТӀЕРГЬАНАСЕ ракълил къурбанал хъолеб мехалъ, Гьев разилъулеб хӀалалъ гьабе кинабго.
Гьезул гьан кванай гьебго къоялъги нахъисеб къоялъги; лъабабилеб къоялъ нахъе хутӀараб гьан бухӀизе ккола.
Амма лъабабилеб къоялъги нуж гьеб гьан кваназе лъугьани, нужер къурбан Аллагьас нахъчӀвала, махӀ кӀутӀараб гьан нужеца кванаралъухъ.
Гьединаб иш гьабурав чиясе хӀакъ букӀуна, щайгурелъул БЕТӀЕРГЬАНАС хирияблъун гьабураб жо гьес хъублъизабун букӀун. Гьев чи тӀагӀинавизе ккола, гьесул цӀарги халкъалда гьоркьоса нахъе хъвагӀазе ккола.
Хурир лъилъарулеб мехалъ, хӀалухъен рагӀа-ракьанде щун бакӀаруге, ва гӀодоре рортарал тӀоралги рищуге.
Гьединго цӀолбол ахикьа нахъе жо течӀого пихъ бакӀаруге, гӀодобе бортараб гьенибго те. Мискинзабазеги чияр ракьаздаса рачӀаразеги букӀине те гьеб. Дун вуго нужер БЕТӀЕРГЬАН.
ЦӀогь гьабуге.
Гьереси бицунге.
Цоцае хӀилла-макру гьабуге.
Дир цӀарги рехсон гьересияб гьа баге – Аллагьасул цӀар суризабуге. Дун вуго БЕТӀЕРГЬАН.
Цогидасухъа щибго бахъуге ва цӀогь гьабуге.
ХӀалтӀухъанасе кколеб харж къасиго кье, рогьинегӀан тоге.
ГӀинкъасе нагӀана кьоге, беццасда цебе хӀетӀе лъоге. Дурго Аллагьасукьа хӀинкъа. Дун вуго БЕТӀЕРГЬАН.
Диванханаялда ритӀухъаб хӀукму къотӀе. Бечедав вугин ялъуни мискинав вугин абун, гьесул гьурмахъ балагьуге, диван ритӀухъго къотӀе.
ГӀадамазда гьоркьор мацӀал гьаруге.
Цогидав чиясул гӀумруялъе хӀинкъи кколеб жо гьабуге. Дун вуго БЕТӀЕРГЬАН.
Лъидехун букӀаниги рекӀелъ ццин хьихьуге. Дур халкъцояс мекъаб иш гьабуни, гьесда бадибе абе, гьесул гӀайиб дуеги гӀахьаллъичӀого букӀине.
Дурго халкъцоясдаса рецӀел босуге ва гьесде ццидахун вукӀунге. Дурго рухӀгӀан вокьа дуе дуда аскӀов вугев цогидав чиги. Дун вуго БЕТӀЕРГЬАН.
Дир къанунал тӀуразаре.
БатӀи-батӀияб тайпаялъул хӀайванал данде рачунге.
КӀиго батӀияб хьон цо хуриб бекьуге.
БатӀи-батӀияб тайпаялъул ххамазул гьабураб ретӀел ретӀунге.
Чияе кьезе къотӀи гьабурай лагъалда аскӀов пуланав чи вегани, амма гьелъухъ жеги мухь кьун букӀун гьечӀони ва гьей эркен гьаюнги йикӀун ятичӀони, гьесие тамихӀ гьабизе ккола. Амма гьел кӀиялго чӀвазе бегьуларо, щайгурелъул гьей жеги эркенлъун йикӀинчӀелъул.
Биччанте гӀайибияв бихьинчияс гӀайиб бецӀулеб къурбаналъе хъвезе куй бачун бачӀине БЕТӀЕРГЬАНАСДА цебе ДандчӀваялъул Чадиралъул кӀалтӀе.
Кашишас БЕТӀЕРГЬАНАСДА цебе, гьев хвасарлъиялъе гӀоло гӀайиб бецӀулеб къурбан тӀобитӀила, ва Аллагь гьесул мунагьалда тӀаса лъугьина.
Нужерго ракьалде щведал, нужеца гьенир пихъил гъутӀби чӀела. Амма тӀоцебесеб лъабго соналъ нужеца гьел гъутӀбуздаса пихъ кванаге.
Ункъабилеб соналъ гьел гъутӀбузда бижараб пихъ хирияблъун, ай БЕТӀЕРГЬАНАСЕ кьолеб рецц-бакъалъул садакъалъун ккола.
Щуабилеб соналъ нужеца гьездаса пихъ кваназе бегьула. Цинги лъагӀалидаса лъагӀалиде гьезда пихъ гьарзалъила. Дун вуго БЕТӀЕРГЬАН, нужер Аллагь.
Бигун цадахъ гьан кванаге.
Пал тӀамуге, сихӀручилъи гьабуге.
Къунщбуздаса рас кӀкӀваге ва мегежалъул рагӀал къунцӀуге.
Хварасда магӀу бахъулелъул черхалда нусал чӀваге ва кинал рукӀаниги гӀужал лъоге
Нужерго ясал хъублъизаруге, хъахӀбалъиялдеги кьун
Дир шаматазул шурутӀал тӀуразаре, ва Дир Мукъадасаб бакӀалъул адаб-хӀурмат гьабе. Дун вуго БЕТӀЕРГЬАН.
Хваразул рухӀазда кӀалъалел яги балъголъи бицунел гӀадамазухъе унге ва гьел цӀехоге, гьел сабаблъун нужго хъублъичӀого рукӀине. Дун вуго БЕТӀЕРГЬАН, нужер Аллагь.
КӀудиясда цеве тӀаде вахъа, херав чиясул адаб гьабе – Аллагьасукьа хӀинкъа. Дун вуго БЕТӀЕРГЬАН.
Нужеда гьоркьоб чӀел гьабурав къватӀиб ракьалдаса чи къварид гьавуге.
Нужерго ракьцоясдехун гӀадаб бербалагьи гьабе гьединав чиясдехунги; дурго рухӀгӀан вокьа гьевги. Нужгоги рукӀиндал чияр халкъ хӀисабалда Мисриялда гӀумру гьабулел. Дун вуго БЕТӀЕРГЬАН, нужер Аллагь.
Гьарулел ишал ракӀбацӀцӀадго гьаре: диван ритӀухъго къотӀе ва цӀадирабаздалъун яги роценалъе хӀалтӀизабулеб цоги батӀияб цӀарагӀалдалъун хӀарам гьабуге.
Биччанте нужер киналго цӀадирабиги, ефаги, гинги ритӀарал дурусал рукӀине.
Дун вуго БЕТӀЕРГЬАН, нуж Мисриялдаса къватӀире рачарав нужер Аллагь.
Дир къануналги Дир хӀукмабиги цӀуне ва гьезда рекъон хьваде. Дун вуго БЕТӀЕРГЬАН“».

БЕТӀЕРГЬАНАС Мусада абуна:
«ГӀизраилил халкъалда абе: „ГӀизраилазул цониги чияс, ялъуни нужеда гьоркьоб гӀумру гьабун чӀарал къватӀиб ракьалдаса рачӀарал гӀадамазул лъицаниги Молохие жиндирго лъимер къурбан гьабуни, гьев чи чӀвазе ккола: жамагӀаталъ ганчӀалги речӀчӀун чӀвай гьев чи.
Дир ццин рещтӀине буго гьединав чиясде: гьев тӀагӀинавизе вуго ва халкъалда гьоркьоса нахъе къотӀизе вуго – Дир хирияб цӀаралда ва Мукъадасаб бакӀалда тӀаде рогьоги бачун, гьес лъимер Молохие кьуралъухъ.
Лъица букӀаниги лъимер Молохие къурбан гьабуни, ва халкъалъ гьеб иш кӀвар кьечӀого тани, ва гьев чи чӀвачӀони,
гьебмехалъ Дица жаза гьабизе буго гьесиеги гьесул гӀагарлъиялъеги. Дица тӀагӀинавила гьевги, гьесда цадахъ Молохие гӀоло хъубал ишал гьарурал киналгоги – гьезул цӀаралги халкъалда гьоркьоса нахъе хъвагӀала.
Хваразул рухӀазда кӀалъалел, балъголъи бицунел ва гьезулгун бухьен гьабуралщинал чагӀазе Дица жаза гьабизе буго; гьединал чагӀи тӀагӀинаризе руго ва халкъалда гьоркьоса нахъе хъвагӀазе руго.
Динияб рацӀцӀалъи цӀуне, мунагьал гьаруге, Дун вугелъул БЕТӀЕРГЬАН, нужер Аллагь.
Дир къанунал мухӀканго тӀуразаре. Дун вуго БЕТӀЕРГЬАН – Дирго халкълъун нуж ратӀа гьарурав.
Эбел-эмен хӀакъир гьарун кӀалъарав чи чӀвазе ккола; гьес эбел-инсуе нагӀана кьун батани, живго чӀваялъул гӀайиб гьесда жиндаго тӀаде ккола.
Бихьинчияс зина гьабуни ва чияр лъадигун вегани, чӀвазе ккола гьевги гьесда цадахъ зина гьабурай чӀужугӀаданги.
Жиндирго инсул лъадуда аскӀов бихьинчи вегани, эмен хӀакъир гьави буго гьеб. Гьел кӀиялго зиначагӀи чӀвазе ккола – жалго чӀваялъул гӀайиб гьезда жидедаго букӀина.
Жиндирго нусалда аскӀов вакьад вегани, гьел кӀиялго чӀвазе ккола. Гьеб кутакалда къабихӀаб иш буго – жалго чӀваялъул гӀайиб гьезда жидедаго букӀина.
Бихьинчи цоги бихьинчиясда аскӀов чӀужугӀаданалда аскӀов кинигин вегани, гьеб кутакалда пасикъаб иш буго – гьел чӀвазе ккола. Жалго чӀваялъул гӀайибиял гьел жалго рукӀина.
Бихьинчияс ясги, цинги гьелъул эбелги лъудбилъун рачани, гьеб пасикълъи буго. Гьевги гьей кӀияйго гӀаданги рухӀизе ккола, гьединаб пасикълъи халкъалда гьоркьобе биччачӀого букӀине.
ХӀайвангун хъубал гьоркьорлъаби гьарурав бихьинчи чӀвазе ккола, гьеб хӀайванги чӀвазе ккола.
Гьединго чӀужугӀаданалъги хӀайвангун хъубал гьоркьорлъаби гьаруни, гьейги гьеб хӀайванги чӀвай. Гьел чӀвазе ккола, гьел чӀваялъул гӀайибги гьезда жидедаго буго.
Лъица букӀаниги жиндирго эменцадахъай ялъуни эбелцадахъай яц ячани, ва гьел цоцада аскӀор регани, ва цоцазул гӀицӀлъи гьезда бихьани – гьеб буго кӀудияб нич. Гьел халкъалдаго рихьун тӀагӀинаризе ккола ва халкъалда гьоркьоса нахъе хъвагӀазе ккола. Гьев чияс жиндирго яц басра гьаюна – гьелъухъ гьесие жаза гьабизе ккола.
ЧӀужугӀаданалъул хӀайизалъул къояз рос гьелда аскӀов вегани, гьез кӀиязго гьелъул хӀайизалъул би къватӀибе загьир гьабуна, гьединлъидал гьел халкъалда гьоркьоса нахъе тӀагӀинаризе ккола.
Эбелалъул яги инсул яцалда аскӀов бихьинчи вегуге. Гьединаб иш гьабурав чияс жиндирго цебесеб гӀагарлъи инжит гьабулеб буго – гьел кӀиялго гӀайибиял рукӀина.
Инсул яги эбелалъул яцалда аскӀов вегарав чияс гьелъул рос инжит гьавулев вуго, гьединлъидал кӀиялго зиначагӀазе жаза букӀина – гьел лъималги гьаричӀого хвела.
Вацасул лъади жиндиего ячин хъубаб иш буго; вац инжит гьави ккола гьеб. Гьезие лъимал гьаризе гьечӀо.
МухӀканго тӀуразаре тӀолалго Дир къануналги хӀукмабиги, Дица нужее кьолеб бугеб ракьалъ нужгоги къватӀире тун ралагьизаричӀого рукӀине.
Нужеда цереса Дица нахъе къотӀулел ругел халкъазул гӀадатал росуге. Гьединал ишал гьаруралъухъ Дир гьалагаб ццин рещтӀана гьезде.
Дица нужеда абуна гьезул ракьалъул бетӀергьабилъун нуж рукӀине ругин ва Дица нужее кьезе бугин рахьги гьоцӀоги чвахулеб гьеб ракь. Дун вуго БЕТӀЕРГЬАН, цогидал халкъаздаса нуж ратӀа гьарурав, нужер Аллагь.
Нужеца батӀа гьабизе ккола бацӀцӀадабги хъубабги хӀайван, гьединго бацӀцӀадабги хъубабги хӀинчӀ. Дица нужее хъубаблъун бихьизабураб хӀайваналдалъун, хӀанчӀидалъун ялъуни ракьалдаса шурулеб рухӀчӀаголъиялдалъун нужго хъублъизаруге.
Дида цебе бацӀцӀадаб гӀумру гьабе, Дун вугелъул вацӀцӀадав БЕТӀЕРГЬАН. Дица нуж цогидал халкъаздаса ратӀа гьаруна: нуж Дир ккола.
Хваразул рухӀазда кӀалъалел ва балъголъи бицунел бихьиналги руччабиги чӀвазе ккола. ГанчӀалги речӀчӀун чӀвазе ккола гьел – гьел чӀваялъул гӀайиб гьезда жидедаго букӀина“».

БЕТӀЕРГЬАНАС Мусада абуна: «Кашишзабазда, Гьарунил васазда, абе: „ГӀагарлъиялъул чи хун вугони, кашиш гьесул жаназаялда хъвазе бегьуларо, гьеб сабаблъун живго хъублъичӀого вукӀине.
Амма гьесул бищун цересел чагӀи хун ругони: эбел, эмен, вас, яс, вац
яги росасе инчӀей ва гьесул минаялда гӀумру гьабун йикӀарай яц – гьезие гӀоло кашишасе ихтияр буго хъублъулеб жо гьабизе.
Ригьнал гӀагарлъиялъул цониги чиясе гӀоло, гьес живго хъублъулеб жо гьабизе бегьуларо.
Кашишзабаз бегьуларо бетӀер кӀкӀвазе, мегежалъул рагӀал къунцӀизе ва черхалда гӀужал лъезе.
Гьел рукӀине ккола Аллагьасе ратӀа гьарураллъун ва рацӀцӀадаллъун. Аллагьасул цӀаралъул адаб рехараб жо гьез гьабизе бегьуларо. БЕТӀЕРГЬАНАСЕ цӀадул къурбанал тӀоритӀулелъул, ай жиндирго Аллагьасе хирияб нигӀмат садакъа гьабулелъул, гьел рацӀцӀадго рукӀине ккола.
Кашишас лъадилъун ячине бегьуларо хъахӀбалъи гьабурай, яги батӀияв бихьинчи хъварай, яги росасдаса ятӀалъарай гӀадан, щайгурелъул гьев Аллагьасе ватӀа гьавурав ва вацӀцӀадав кколелъул.
Аллагьасе хъулухъалъе чӀарав ва къурбан-бакӀалда Аллагьасе хирияб нигӀмат кьолев чи вугелъул Кашиш, нужеца гьесул адаб гьабизе ккола. РацӀцӀадаллъун рукӀина гьел нужее, щайгурелъул Дун вугелъул вацӀцӀадав БЕТӀЕРГЬАН – нужер рацӀцӀалъиялъул ицц.
Кашишасул ясалъ хъахӀбалъи гьабуни ва жийго хъублъизаюни, гьелдалъун эменги хъублъула. Гьединай яс юхӀизе ккола.
КӀудияв кашишас, ай хирияб нахги бахарав хасаб кашишлъиялъул ретӀелги ретӀунев КӀудияв кашишас бетӀер гьурщун биччазе бегьуларо ва тӀад бугеб ретӀел бихъ-бихъизе бегьуларо.
Жаназа бугеб бакӀалдеги гьев лъугьине бегьуларо – жиндирго эбел яги эмен хун ругонигицин живго хъублъизе виччазе бегьуларо.
КӀудияв кашиш Мукъадасаб бакӀалдаса къватӀиве ине бегьуларо, Аллагьасул Мукъадасаб бакӀ хъублъизабичӀого букӀине, щайгурелъул хасаб къагӀидаялъ ватӀаги гьавун, Аллагьасул хирияб нах бахун бугелъул гьесда. Дун вуго БЕТӀЕРГЬАН.
Гьес лъадилъун ясгӀадан гурони ячине бегьуларо.
Гьес ячине бегьуларо къоролай, яги росасдаса ятӀалъарай, хъахӀбалъи гьабурай ялъуни батӀияв бихьинчи хъварай гӀадан, гӀицӀго жиндирго гӀагарлъиялдаса ясгӀадан гурони.
Щайгурелъул гьесул наслу бацӀцӀадаб букӀине ккола, Дун вугелъул БЕТӀЕРГЬАН – гьесул рацӀцӀалъиялъул ицц“».
Хадуб БЕТӀЕРГЬАНАС Мусада абуна:
«Гьарунида лъазабе: „Гьесул наслуялдаса черхалда кинабгӀаги жагъаллъи бугев чи вугони, гьесул ихтияр гьечӀо къурбан-бакӀалде тӀаде Аллагьасе хирияб нигӀмат босизе.
Черхалда гӀузру бугев щивниги чиясул ихтияр гьечӀо гьеб хирияб нигӀматалда аскӀове гӀагарлъизе: беццав, рекъав, гьурмада гӀуж лъурав, хӀетӀе-квер гӀайибав,
бох яги гъеж бекарав,
къуларав, чӀинчӀикъав, бер гӀайибав, черхалда хъирис ялъуни чанхъ барав, бихьинлъи жагъаллъарав.
Кашиш Гьарунил наслуялдаса чорхолъ жагъаллъи бугев цониги чияс БЕТӀЕРГЬАНАСЕ цӀадул къурбанал тӀоритӀизе бегьуларо. Гьединав чияс къурбан-бакӀалде тӀаде Аллагьасе хирияб нигӀмат босизе бегьуларо.
Гьес кваназе бегьула Аллагьасул хирияб нигӀмат – хириябги бищунго хириябги.
Амма гьесул черхалда гӀузру букӀиналъ, гьев пардавалда аскӀове вачӀине ва къурбан-бакӀалде гӀагарлъизе бегьуларо, гьелдалъун Дир Мукъадасаб Чадир хъублъизабичӀого букӀине. Дун вуго БЕТӀЕРГЬАН – гьезул рацӀцӀалъиялъул ицц“».
Мусаца гьеб кинабго Гьарунидаги, гьесул васаздаги, тӀолалго гӀизраилаздаги бицана.

БЕТӀЕРГЬАНАС Мусада абуна:
«Гьарунидаги гьесул васаздаги лъазабе, гӀизраилаз Дие рачӀарал хириял садакъаби кӀудияб адаб-хъатиралда къабул гьареян ва, кашишзабазул гӀайибалдалъун, Дир хирияб цӀаралъул адаб рехулеб жо ккезе биччагеян. Дун вуго БЕТӀЕРГЬАН.
Гьезда гьадин абе: „Нужер наслуялдаса ва гьеб наслуялъул тӀолалго гӀелаздаса щивниги чи, жив хъублъун вукӀинги лъалаго, гӀизраилаз Дие рачӀарал Дир хириял жалазда аскӀове вачӀани, гьев нахъе къотӀизе вуго ва тӀокӀалъ Дида цеве вачӀине гьечӀо. Дун вуго БЕТӀЕРГЬАН.
Гьарунил наслуялдаса барас унти бугев, яги черхалдаса лъамалъи бачӀунев щивниги чияс кваназе бегьуларо къурбан-бакӀалде бачӀараб хирияб садакъа, живго вацӀцӀалъизегӀан. Гьединго хварав чиясда хъварав, мани бачӀарав,
хъубаб рухӀчӀаголъиялда хъварав, хъублъарав чиясда хъварав чи, щиб сабаблъун гьев хъублъун ватаниги –
гьединав чи бакъ тӀерхьинегӀан хъублъун вукӀина. Гьев чиясул ихтияр гьечӀо хирияб садакъа кваназе; цин гьес черхалда рацӀцӀалъиялъул лъим бахъизе ккола,
ва бакъ тӀерхьун хадуб гьев вацӀцӀадавлъун вукӀина. Гьелдаса хадуб гьес хирияб садакъа кваназе бегьула, гьеб бугелъул гьесие кколеб напакъа.
Хвараб ялъуни жанавараз чӀвараб хӀайваналъул гьан гьес кваназе бегьуларо, живго хъублъичӀого вукӀине. Дун вуго БЕТӀЕРГЬАН.
Биччанте гьез дир амраби тӀуразаризе, жалго мунагьалъукье ккечӀого рукӀине. Гурони гьел хвезе руго Аллагьасул хирияблъун гьабураб жо хъублъизабуралъухъ. Дун вуго БЕТӀЕРГЬАН – гьезул рацӀцӀалъиялъул ицц.
Щивниги батӀияв чияс хириял садакъабазул квен кваназе бегьуларо; кашишасул хӀалтӀухъанасги гьеб кваназе бегьуларо.
Амма жиндирго гӀарацги кьун вичун восарав кашишасул лагъас гьеб кваназе бегьула. Гьединго кашишасул рокъов гьавурав бокьарав чиясги кваназе бегьула гьеб квен.
Кашишасул яс кашишзабазул гурев чиясда йигони, гьелъ кваназе бегьуларо къурбан-бакӀалде бачӀараб кинаб батаниги хирияб садакъа.
Амма кашишасул яс къороллъани, яги ятӀалъани, гьелъул лъималги гьечӀони, гьей гьитӀинаб мехалъго гӀадин нахъеги инсул рокъой гӀумру гьабунги йигони, – гьебмехалъ гьелъ кваназе бегьула инсуца кваналеб хирияб квен. Амма цониги чияр чияс гьеб кваназе бегьуларо.
ЛъачӀого хирияб квен кванарав батӀияв чияс гьеб квеналъул багьаяб гӀарац кьезе ккола кашишасе, гьеб багьаялъул щуйил бутӀаги тӀаде жубан.
Кашишзабаз биччаге БЕТӀЕРГЬАНАСУЛ Рокъоре рачӀунел гӀизраилазул хириял садакъабазул къимат хвезабизе.
БатӀиял чагӀаз хирияб квен кваназе биччаге, гьеб сабаблъун мунагьги тӀаде ккун, Аллагьасда цебе гьелъул жаваб кьезе ккечӀого букӀине. Дун вуго БЕТӀЕРГЬАН – гьезул рацӀцӀалъиялъул ицц“».
БЕТӀЕРГЬАНАС Мусада абуна:
«Гьарунидаги, гьесул васаздаги, тӀолабго ГӀизраилил халкъалдаги абе: „ГӀизраилазул цояс, ялъуни чияр халкъалъул чияс суннатаб яги назруялъул къурбан хӀисабалда тӀубан бухӀулеб къурбан хъолеб бугони,
гьелъие бачине ккола щибгӀаги жагъаллъи гьечӀеб оц, куй яги дегӀен.
Щибниги жагъаллъи бугеб хӀайван къурбаналъе хъоге, щайгурелъул гьеб къабуллъуларо.
БоцӀул рохьдолъа ялъуни гӀи-цӀаназул рехъалъа бачун лъица букӀаниги суннатаб ялъуни назруялъул ракълил къурбан хъолеб бугони, къурбан къабуллъизе ккани, хӀайван щибниги жагъаллъи гьечӀеб букӀине ккола.
БЕТӀЕРГЬАНАСЕ къурбан гьаруге беццал, рекъал, лъукъарал, ракьа бекарал, тӀомол унтаби ругел хӀайванал; БЕТӀЕРГЬАНАСЕ цӀадул къурбан хӀисабалда гьединал хӀайванал къурбан-бакӀалда тӀаде росуге.
ЦӀакъго халатал, яги цӀакъго къокъал бохдул ругеб оц яги гӀиялъожо хъвезе бегьула суннатаб къурбаналъе, амма назруялъул къурбаналъе гьединаб хӀайван ярагьунаро.
ХӀанал къараб, ялъуни гьел нахъе рахъараб, яги гьел лъукъараб хӀайван БЕТӀЕРГЬАНАСЕ къурбан гьабизе бегьуларо. Нужер ракьалда киданиги гьединаб жо гьабуге.
Чияр халкъалъул чиясухъаги къабул гьабуге гьединаб хӀайван ва БЕТӀЕРГЬАНАСУЛ хирияб нигӀмат хӀисабалда гьединаб къурбан къурбан-бакӀалде тӀаде босуге. Гьеб гӀажизаб ва жагъалаб бугелъул, гьединаб нужер къурбан къабуллъизе гьечӀо“».
Ва БЕТӀЕРГЬАНАС Мусада абуна:
«ГӀакдал, чахъдал яги цӀцӀел тӀинчӀ анкьго къоялъ эбелалда аскӀоб тезе ккола, микьабилеб къоялдаса нахъе гьеб БЕТӀЕРГЬАНАСЕ цӀадул къурбанлъун хъвезе бегьула.
Амма гьеб гьелъул эбелгун цадахъ цого къоялъ хъвезе бегьуларо. Гьеб къанун букӀине буго боцӀуеги гӀи-цӀаназеги.
БЕТӀЕРГЬАНАСЕ баркалаялъул къурбан хъвезе бокьараб мехалда, гьеб къабуллъулеб къагӀидаялда гьабе кинабго.
Гьеб кваназе ккола гьебго къоялъ, радалалде щибго нахъе тезе бегьуларо. Дун вуго БЕТӀЕРГЬАН.
Дир амраби цӀуне ва гьел тӀуразаре. Дун вуго БЕТӀЕРГЬАН.
БЕТӀЕРГЬАНАСУЛ цӀар хӀакъир гьабуге, цинги Дицаги гӀизраилазда гьоркьоб Дирго къудрат загьир гьабизе буго. Дун вуго БЕТӀЕРГЬАН – нужер рацӀцӀалъиялъул ицц.
Дун вуго нуж Мисриялдаса нахъе рачарав ва Дирго халкълъун нуж ратӀа гьарурав Аллагь. Дун вуго БЕТӀЕРГЬАН».

БЕТӀЕРГЬАНАС Мусада абуна:
«ГӀизраилил халкъалда абе: „гьале БЕТӀЕРГЬАНАСУЛ хириял къоял; гьел къояз нужеца динияб данделъи ахӀизе ккола. Гьел руго Дица чӀезарурал диниял байрамкъоял.
Анлъго къоялъ хӀалтӀе. Анкьабилеб къо – шамат
Гьале БЕТӀЕРГЬАНАСУЛ хириял байрамкъоял; гьел къояз нужеца динияб данделъи ахӀила гьезие бихьизабураб заманалда.
ТӀоцебесеб моцӀалъул анцӀила ункъабилеб къоялъ, маркӀачӀул гӀужалда байбихьула БЕТӀЕРГЬАНАСУЛ Песах байрам;
гьебго моцӀалъул анцӀила щуабилеб къоялъ – БЕТӀЕРГЬАНАСУЛ Бугьурго Чадазул байрам. Анкьго къоялъ нужеца реччеб гьечӀеб чед кваназе ккола.
Байрамалъул тӀоцебесеб къоялъ нужеца динияб данделъи ахӀе: гьеб къоялъ кинабгӀаги хӀалтӀи гьабуге.
Анкьабго къоялъ БЕТӀЕРГЬАНАСЕ цӀадул къурбанал гьаре. Анкьабилеб къоялъги динияб данделъи ахӀе: гьеб къоялъги кинабгӀаги хӀалтӀи гьабуге“».
БЕТӀЕРГЬАНАС Мусада абуна:
«ГӀизраилил халкъалда абе: „Дица нужее кьолеб бугеб ракьалде щведал ва нужеца гьениб тӀорщел бакӀаризе байбихьидал, тӀорщалил тӀоразул тӀоцебесеб гул кашишасухъе босе.
Кашишас гьеб тӀорщалил гул БЕТӀЕРГЬАНАСДА цебе эхеде борхун хьвагӀезабила нужедаса Гьев разияб садакъа хӀисабалда. Биччанте кашишас гьедин гьабизе шаматкъоялда хадусеб къоялъ.
Гьеб низам тӀобитӀулеб къоялъ нужеца тӀубан бухӀулеб къурбаналъе хъвезе ккола щибниги жагъаллъи гьечӀеб лъагӀараб кьегӀер.
Гьелда цадахъ ролъул хирияб садакъаги букӀине ккола цӀадудалъун БЕТӀЕРГЬАНАСЕ хирияб махӀ бахъинабиялъе: зайтуналъул нахги жубараб, ефаялъул анцӀго бутӀа гьабун кӀиго бутӀа ролъул ва гьелда цадахъ, къурбан-бакӀалда тӀаде тӀезе, гиналъул ункъго бутӀа гьабун цо бутӀа чагъирги букӀине ккола.
Нужеца цӀияб ролъул чед, ялъуни чӀер, яги цӀияб бугӀа-ролъ кваназе бегьуларо нужерго Аллагьасда цебе къурбанги хирияб садакъаги гьабизегӀан. Кир нуж рукӀаниги, гьеб буго нужер хадусел гӀелазеги букӀине бугеб абадияб къанун.
Шаматкъоялда хадусеб, ай тӀорщалил тӀоцебесеб гул эхеде борхараб къоялда хадусеб къоялдаса байбихьун, анкьго анкь рикӀкӀе.
КӀикъоялда анцӀабилеб къоялъ, ай анкьабилеб шаматкъоялда хадусеб къоялъ, БЕТӀЕРГЬАНАСЕ цӀияб ролъул хирияб садакъа гьабе.
Кир нуж ругониги, хьвагӀезабулеб садакъа хӀисабалда БЕТӀЕРГЬАНАСДА цебе кӀиго беччараб чед босе. Щибаб чадие хӀалтӀизабе ефа цӀураб лъикӀаб ханждал анцӀго бутӀа гьабун цо бутӀа: гьеб буго цӀияб тӀорщалидаса БЕТӀЕРГЬАНАСДА цебе босизе кколеб хирияб садакъа.
Чадил хирияб садакъаялда цадахъ къурбаналъе хъвела щибниги жагъаллъи гьечӀеб анкьго лъагӀараб кьегӀерги, цо оцги, кӀиго куйги. Гьеб кинабго букӀина чедгун ва чагъиргун цадахъ БЕТӀЕРГЬАНАСЕ кьолеб тӀубан бухӀулеб къурбанлъун, ай БЕТӀЕРГЬАНАСЕ хирияб махӀ бахъинабулеб цӀадул къурбанлъун.
Гьединго мунагь чуриялъул къурбаналъе цо дегӀен хъвела, кӀиго лъагӀараб кьегӀер ракълил къурбаналъеги хъвела.
Биччанте кашишас, хьвагӀезабулеб къурбан хӀисабалда, цӀияб тӀорщалидаса ролъул хирияб садакъаги кӀиго кьегӀерги БЕТӀЕРГЬАНАСДА цебе эхедеги борхун хьвагӀезабизе.
Гьеб къоялъ динияб данделъи ахӀе. Нужеца щибниги хӀалтӀи гьабуге гьеб къоялъ. Гьеб буго, кир нуж рукӀаниги, нужееги хадусел гӀелазеги букӀине бугеб абадияб къанун.
Нужерго ахикьа яги хуриса хӀалухъен бакӀарулаго, гьеб рагӀа-ракьанде щун бакӀаруге, гӀодоре рортарал тӀоралги рищуге. Гьеб мискинасеги къватӀиса чиясеги букӀине те. Дун вуго БЕТӀЕРГЬАН, нужер Аллагь“».
БЕТӀЕРГЬАНАС Мусада абуна:
«ГӀизраилил халкъалда абе: „Биччанте анкьабилеб моцӀалъул тӀоцебесеб къо нужее хӀалхьиялъул къолъун букӀине. Гьеб къоялъ сурал пуй ва динияб данделъи ахӀе.
Гьеб къоялъ нужерго хӀалтӀаби гьаруге, БЕТӀЕРГЬАНАСЕ цӀадул къурбанал гьаре“».
БЕТӀЕРГЬАНАС Мусада абуна:
«Анкьабилеб моцӀалъул анцӀабилеб къо букӀина Кипурималъул къо
Гьеб къоялъ нужерго хӀалтӀаби гьаруге, щайгурелъул Кипурималъул къо бугелъул гьеб – БЕТӀЕРГЬАНАСДА цебе нужедаса хасаб къурбан тӀобитӀулеб ва нуж мунагьаздаса рацӀцӀалъулеб къо.
Гьеб къоялъ Аллагьасе мутӀигӀлъун кӀал кквечӀев чи, щив гьев ватаниги, тӀагӀинавила ва халкъалда гьоркьоса нахъе хъвагӀала.
Гьеб къоялъ хӀалтӀи гьабизе лъугьаравщинав чи Дица халкъалда гьоркьоса тӀагӀинавизе буго.
Кинаб батаниги хӀалтӀи гьабуге гьеб къоялъ. Гьеб буго, кир нуж рукӀаниги, нужееги хадусел гӀелазеги букӀине бугеб абадияб къанун.
Гьеб къо букӀина, Аллагьасе мутӀигӀлъи загьир гьабун, нужеца тӀобитӀулеб хӀалхьиялъул шаматкъолъун. Гьеб моцӀалъул ичӀабилеб къоялъул бакътӀерхьул гӀужалдаса байбихьун нахъисеб къоялъул бакътӀерхьул гӀужалде щвезегӀан нуж хӀалхьиялда рукӀине ккола».
БЕТӀЕРГЬАНАС Мусада абуна:
«ГӀизраилил халкъалда абе: „Анкьабилеб моцӀалъул анцӀила щуабилеб къоялъ Хъошазул байрам байбихьила, ва гьеб тӀобитӀила анкьго къоялъ халат бахъун.
Байрамалъул тӀоцебесеб къоялъ динияб данделъи ахӀе, ва гьеб къоялъ кинабгӀаги хӀалтӀи гьабуге.
Анкьабго къоялъ БЕТӀЕРГЬАНАСЕ цӀадул къурбанал гьаре. Микьабилеб къоялъ нахъеги динияб данделъи ахӀе ва БЕТӀЕРГЬАНАСЕ цӀадул къурбанал гьаре. Гьеб ккола байрамалъул ахирисеб къо – гьеб къоялъги щибниги хӀалтӀи гьабуге.
Гьеле БЕТӀЕРГЬАНАС рихьизарурал хириял байрамкъоял. Гьел къояз нужеца динияб данделъи ахӀизе ккола ва БЕТӀЕРГЬАНАСЕ цӀадул къурбаналги хириял садакъабиги гьаризе ккола: тӀуран рухӀулел къурбаналгун ролъул хириял садакъабиги, цогидал къурбаналгун чагъиралъул хириял садакъабиги – щибаб къоялъе чӀезабураб къагӀидаялда.
Гьеб кинабго тӀубазабизе ккола цогидал къурбаназда тӀаде, ай БЕТӀЕРГЬАНАСУЛ шаматкъоги, цогидал хириял садакъабиги, БЕТӀЕРГЬАНАСЕ гьарулел суннатал ва назруялъул хириял садакъабигун къурбаналги рикӀкӀинчӀого.
ПалхӀасил, анкьабилеб моцӀалъул анцӀила щуабилеб къоялъ, нужерго хӀалухъен рокъобе бакӀарун хадуб, анкьго къоялъ БЕТӀЕРГЬАНАСЕ байрам тӀобитӀе. Биччанте тӀоцебесеб ва микьабилеб къо хӀалхьиялъул къолъун букӀине.
ТӀоцебесеб къоялъ, бищун лъикӀаб пихъги босун ва пальмаялъулги, бигьародулги, рицӀилги гӀаркьалабиги росун, анкьго къоялъ БЕТӀЕРГЬАН Аллагьасда цере ихтилаталда рукӀа.
Гьеб БЕТӀЕРГЬАНАСУЛ байрам тӀобитӀе щибаб соналъ анкьго къоялъ халат бахъун. Гьеб буго нужееги хадусел гӀелазеги букӀине бугеб абадияб къанун: щибаб соналъул анкьабилеб моцӀалъ тӀобитӀе гьеб байрам.
Байрамалъул анкьабго къоялъ хъошазда жанир рукӀа гӀумру гьабун. ТӀолалго гӀизраилал гьел къояз хъошазда жанир чӀезе ккола,
нужер наслуялда лъан букӀине, Дица нуж Мисриялдаса нахъе рачараб мехалда, нуж хъошазда жанир гӀумру гьабун рукӀараблъи. Дун вуго БЕТӀЕРГЬАН, нужер Аллагь“».
Цинги Мусаца гӀизраилазда бицана БЕТӀЕРГЬАНАС гьезда тӀад лъурал байрамазул хӀакъалъулъ.

БЕТӀЕРГЬАНАС Мусада абуна:
«ГӀизраилазда лъазабе нахучирахъалъе хӀалтӀизабизе бацӀцӀадаб зайтуналъул нах духъе босеян – кидаго нахучирахъ бакун букӀине.
Мукъадасаб Чадиралда жанир БЕТӀЕРГЬАНАСУЛ КъотӀиялъул гъамас нахъа лъураб пардавалда цере ругел нахучирахъал Гьаруница ракизе ккола кидаго бакътӀерхьул гӀужалда, ва рогьинегӀан гьениб канлъи свине биччазе бегьуларо. Гьеб буго нужееги хадусел гӀелазеги букӀине бугеб абадияб къанун.
БацӀцӀадаб меседил нахучирахъалда тӀад ругел гӀиссинчирахъазда жаниб нах чӀезабизе ккола гьес кидаго БЕТӀЕРГЬАНАСДА цебе.
ЛъикӀаб ролъги босун анцӀила кӀиго чед беже: щибаб чадие хӀалтӀизабе ефа цӀураб ханждал анцӀго бутӀа гьабун кӀиго бутӀа
Гьел чадал лъе БЕТӀЕРГЬАНАСДА цере бацӀцӀадаб меседил столалда тӀад, анлъ-анлъ чед лъураб кӀиго си гьабун.
Щибаб сиялда аскӀоб бацӀцӀадаб ладанги лъе, чадаздаса цӀадул къурбаналъул гӀадаб хирияб махӀ бахъинабизе – гьеб букӀина БЕТӀЕРГЬАНАСДА цебе лъолеб хирияб садакъалъун.
Кидаго, щибаб шаматкъоялъ, БЕТӀЕРГЬАНАСДА цебе цӀияб чед лъезе ккола. Гьеб букӀина тӀолалго гӀизраилазул рахъалъ Диргун бугеб абадияб КъотӀиялъул гӀаламатлъун.
Гьел чадал Гьаруниеги гьесул васазеги рукӀина, ва гьез гьел хирияб бакӀалда кваназе ккола, щайгурелъул гьеб буго кӀудияб хиралъи – БЕТӀЕРГЬАНАСУЛ хириял садакъабаздаса Гьаруниеги гьесул наслуялъеги абадиялъего кьураб бутӀа».
ГӀизраилазда гьоркьов вукӀана цо чи – гьесул эбел гӀизраилай, эмен мисрияв вукӀана. Цо нухалъ гӀизраилазул цоги чигун вагъизе ккана гьев.
Ва гьеб бакӀалда БЕТӀЕРГЬАНАСУЛ цӀарги къабихӀ гьабун хьандезе лъугьана гӀизраилалъул вас. Гьебмехалъ гьев чи Мусахъе вачана. Гьесул эбелалда цӀар Шеломит букӀана, ва гьей Данил къавмалдаса Диврил яс кколаан.
Гьев чи БЕТӀЕРГЬАНАСУЛ хӀукму лъазегӀан жанив тӀамуна.
Цинги БЕТӀЕРГЬАНАС Мусада абуна:
«Бичасул цӀар къабихӀ гьабурав гьев чи халкъалда гьоркьоса нахъе ваче; биччанте гьесул кӀал рагӀаравщинав чияс цин гьесул ботӀрода кверал лъезе ва тӀолабго жамагӀаталъ гьев ганчӀица чӀвазе.
ГӀизраилил халкъалда абе: щивниги чи Аллагьасул цӀар къабихӀ гьабун кӀалъани, гьесие жаза букӀине буго.
БЕТӀЕРГЬАНАСУЛ цӀар къабихӀ гьабурав чи чӀвазе ккола: биччанте гьединав чи тӀолабго жамагӀаталъ ганчӀица чӀвазе. Гьев щив ватаниги, гӀизраилав вукӀа, чияр халкъалъул чи вукӀа, Бичасул адаб рехун кӀалъарав чи чӀвазе ккола.
Гьединго, лъицаниги чи чӀвани, гьевги чӀвазе ккола.
Кинаб батаниги хӀайван чӀварав чияс гьеб бецӀизе ккола: гӀумруялъухъ гӀумру.
Цогидав чи гӀажиз гьавурав чиясеги гьебго гьабизе ккола:
бекараб бакӀалъухъ – бекараб бакӀ, бералъухъ – бер, гӀусалъухъ – гӀус. Кинаб гъая инсанас цогидасе гьабун батаниги гьединабго гьесиеги гьабизе ккола.
ХӀайван чӀварас гьеб бецӀизе ккола, инсан чӀварав чӀвазе ккола.
Нужее киназего цо къанун букӀине буго – гӀизраилазеги чияр халкъалъул чагӀазеги. Дун вуго БЕТӀЕРГЬАН, нужер Аллагь».
Мусаца гьеб кинабго гӀизраилазда бицана ва Бичасул цӀар къабихӀ гьабун кӀалъарав чи халкъалда гьоркьоса довегӀанги вачун, ганчӀица чӀвана. ГӀизраилаз кинабго гьабуна БЕТӀЕРГЬАНАС Мусаде гьабураб амруялда рекъон.

Синай магӀарда БЕТӀЕРГЬАНАС Мусада абуна:
«ГӀизраилил халкъалда абе: Дица нужее кьолеб бугеб ракьалде щведал, гьеб ракьалъги БЕТӀЕРГЬАНАСУЛ шамат тӀубазабизе ккола.
Анлъго соналъ хурги бекье, цӀолбол гъабуги кӀуре, хӀалухъенги бакӀаре.
Анкьабилеб соналъ биччанте ракьалъ хӀухьбахъизе – гьеб буго БЕТӀЕРГЬАНАСУЛ шаматалъул сон: хурги бекьуге, цӀолбол гъабуги кӀуруге.
Хуриб жибго бижараб жоялъулги, кӀуричӀеб гъабуялда бижараб цӀолболги хӀалухъен бакӀаруге. Ракьалъ хӀухьбахъизе биччай.
ХӀалхьиялъул соналъ ракьалда жибго бижарабщинаб нигӀмат нужее квен-тӀехалъе букӀина: нужееги, нужер лагъзадериеги, нужер хӀалтӀухъабазеги, нужеда гьоркьор гӀумру гьабулел чияр халкъалъул гӀадамазеги,
нужер гӀи-боцӀуеги, гӀалхул жанаваразеги. Ракьалда жибго бижарабщинаб жо кваназе бегьула.
Гьединаб анкьго шаматалъул сон рикӀкӀе, ай анкьго нухалъ анкьго сон – анкьго шаматалъул соналда жаниб кинабниги кӀикъоялда ичӀго сон кколеб хӀалалъ.
Анкьабилеб моцӀалъул анцӀабилеб къоялъ, ай Кипурималъул къоялъ, тӀолабго улкаялда рагӀизабун сур пуй,
ва кӀикъоялда анцӀабилеб сон хирияб сонлъун лъазабе; гьеб соналъ улкаялъул тӀолалго гӀадамазе эркенлъи щвела. Гьеб букӀине буго Юбилеялъул сон. Гьеб соналъ щивав чиясухъе тӀадбуссина жиндирго умумузул ирс, ва щивав чи жиндирго хъизан-кулпаталъухъеги нахъвуссина.
Биччанте кӀикъоялда анцӀабилеб сон нужее Юбилеялъул сонлъун букӀине: хурги бекьуге, жибго бижараб бугӀа-ролъулги кӀуричӀеб гъабуялда бижараб цӀибилалъулги хӀалухъенги бакӀаруге.
Гьеб Юбилеялъул сон бугелъул, гьеб хирияб сонлъун букӀа нужее, ва гьеб соналъ кванай жибго бижараб нигӀмат.
Юбилеялъул соналъ щивав чиясухъе тӀадбуссина гьесул умумузул мулк.
Нагагь лъицаниги жиндирго мулк бичулеб ялъуни бичун босулеб бугони, гьелда гьоркьоб хӀилла гьабуге.
Бичун ракь босулеб бугони, Юбилеялъул соналдаса нахъе чан сон арабали хӀисабалдеги босун гьабе даран. Бичулев чиясги, бачӀин бакӀарулел соназул чан сон хутӀун бугебали хӀисабалдеги босун гьабизе ккола ракьалъул багьа:
ЦӀикӀкӀун сонал хутӀаралгӀан, ракьалъул багьаги цӀикӀкӀуна, дагьал хутӀаралгӀан, багьаги дагьлъула, щайгурелъул гьениса щолеб хӀалухъенлъидал гьес бичулеб бугеб.
Цоцае рекӀкӀ гьабуге, Аллагьасукьа хӀинкъа. Дун вуго БЕТӀЕРГЬАН, нужер Аллагь.
Дир къанунал цӀуне, Дир амраби тӀуразаре. Гьедин гьабуни, нужерго улкаялда лъикӀаб, хӀинкъи гьечӀеб гӀумру букӀина нужее.
Ракьалъ гьарзаго хӀалухъенги кьела, гӀорцӀизегӀан кваназе нигӀматги букӀина, ва парахатаб хӀинкъи гьечӀеб гӀумруги букӀина нужее.
Нужеца цӀехезе бегьула: „Хурги бекьичӀони, хӀалухъенги бакӀаричӀони, щиб нижеца кваназе бугеб анкьабилеб соналъ?“ – ин.
Анлъабилеб соналъ Дица нужеде кӀудияб баракат рещтӀинабила, ва гьеб соналъ нужее лъабго соналъул къадаралда хӀалухъен бижизабила.
Микьабилеб соналъ хуриб хьон хьалеб мехалда, жеги басрияб хӀалухъен кваналел рукӀина нуж, ва ичӀабилеб соналъ цӀияб тӀорщел бакӀаризегӀанги гьелъ хьихьила нуж.
Ракь абадиялъего бичизе бегьуларо, щайгурелъул ракь Дир ккола, нужин абуни руго Дица рега-рахъине бакӀ кьурал гьалбал, заманалъ рачӀарал апарагзаби.
Нужер улкаялда ракь бичун босулев щивав чияс гьелъул хважаинасе ихтияр кьезе ккола гьеб нахъе бичун босизе.
Дур ракьцояв мискинлъани ва гьес жиндирго умумузул ракьул цо бутӀа бичани, виччанте гьесул цевесев гӀагарав чи вачӀине ва гьеб нахъе бичун босизе.
Гьединав гӀагарав чи ватичӀони, амма бичун букӀараб ракь нахъе босизе гӀураб гӀарац гьесул жиндирго батани,
биччанте гьес ракь бичаралдаса нахъе арал сонал рикӀкӀине ва, хутӀарал соназухъ гӀарацги кьун, гьеб нахъе босизе.
Амма гьеб нахъе бичун босизе ракьул хважаинасул рес батичӀони, бичун босарав чиясухъ хутӀила гьеб Юбилеялъул сон тӀаде щвезегӀан. Юбилеялъул соналъ ракь нахъе кьела – гьеб гьелъул цевесев хважаинасухъе тӀадбуссина.
Сверун къараб шагьаралда лъицаниги жиндирго мина бичани, гьеб бичаралдаса нахъе лъагӀалил болжалалда жаниб гьеб нахъе бичун босизе ихтияр букӀуна гьесул – гьебгощинаб мехалъ мина тӀадбуссинабизе рес букӀуна.
Сверун къараб шагьаралда бугеб гьеб мина бичарав чияс лъагӀалида жаниб гьеб нахъе бичун босичӀони, гьеб абадиялъго хутӀула босарав чиясеги гьесул наслабазеги. Юбилеялъул соналъги гьеб нахъе кьоларо.
Амма росабалъ ругел минаби ракьалъул бутӀалъун ккола; гьел нахъе ричун росизе бегьула ва Юбилеялъул соналъ ричарал чагӀазухъе нахъе кьезе ккола.
Левийилазул ихтияр буго гьезул сверун къарал шагьаразда ругел жидерго минаби бокьараб мехалда нахъе ричун росизе,
гьел цогидал левитазе ричун рукӀун ратаниги. Левийилазул шагьаралда бичараб мина Юбилеялъул соналъ нахъе кьезе ккола, щайгурелъул левитазул шагьаразда ругел минаби гӀизраилазул цогидал къавмазда гьоркьоб Левийил наслабазе кьураб ирслъун ккола.
Гьезул шагьаразда сверун бугеб боцӀи хьихьулеб мегъ-ракьги бичизе бегьуларо: гьеб левитазул абадияб ирс ккола.
Дур гӀагарав чи мискинлъани ва язихълъани, гьесие кумек гьабе ва духъего ваче гьев: биччанте гьес къватӀиса вачӀарав гьобол ялъуни апараг хӀисабалда дуда цадахъ гӀумру гьабизе.
Дур гӀагарав чи дуда аскӀов чӀезе те, гьесухъа хайир босуге – дурго Аллагьасукьа хӀинкъа.
Дуего тӀаде хайир щвезелъун гьесухъе къарзалъе гӀарацги кьоге, гьесие чед-хинкӀги бичуге.
Дун вуго БЕТӀЕРГЬАН, нужер Аллагь; Дица Мисриялдаса нахъе рачана нуж Ханааналъул ракь нужее кьезе ва нуж Дирго халкълъун рукӀиналъе гӀоло.
Дур ракьцояв мискинлъани ва живго жинцаго дуе вичани, лагъ гӀадин хӀалтӀизавуге гьев.
Биччанте гьев къватӀиса ккун вачарав хӀалтӀухъан хӀисабалда Юбилеялъул сон тӀаде щвезегӀан дуе хӀалтӀизе.
Гьеб соналъ гьев эркенлъила ва цадахъ лъималгун жиндирго хъизан-кулпаталде ва умумузул ракьалде тӀадвуссина.
Киналго гӀизраилал Дица Мисриялъул лагълъиялдаса нахъе рачарал Дир лагъзал ккола ва гьел нахъеги лагълъиялде ричизе бегьуларо.
Гьединав чиясда тӀад зулмучилъун вукӀунге, дурго Аллагьасукьа хӀинкъа.
Дуе лагъзал къваригӀараб мехалъ, нужеда сверухъ ругел къватӀиса халкъазухъа ричун росе лагъзалги гъаравашалги.
Гьединго нужеца гьел ричун росизе бегьула нужеда гьоркьор гӀумру гьабун ругел чияр халкъазул чагӀазухъа ва нужер ракьалда гьарурал гьезул наслабазухъа ва гьел рукӀина нужер мулклъун.
Гьел рукӀина нужер мулклъун, нужер лъималазеги абадияб ирслъун. Риччанте гьел рукӀине нужее лагъзаллъун, амма нужерго халкъалда, ай гӀизраилазда тӀад зулму гьабуге.
Нужеда гьоркьоб гӀумру гьабулев чияр ракьалъул чи бечелъани, дур халкъцоявин абуни мискинлъани, ва чиярасе яги гьесул халкъалъул цоги чиясе лагълъиялде гьес живгоги вичани,
гьев нахъе вичун восизе бегьула. Гьесул гӀагарав чияс вичун восизе бегьула гьев:
инсул яги эбелалъул вацас яги цоги бокьарав гӀагарав чияс. Ялъуни гьесие жиндиего гӀураб гӀарац щун бугони, жиндицаго живго эркен гьавизеги бегьула.
Биччанте гьев вичун восарав чиясги гьесги Юбилеялъул соналде щвезегӀан хутӀарал сонал рикӀкӀине. Гьесул багьа гьабизе ккола гьел соналги, ккун вачарав хӀалтӀухъанасе гьел соназухъ кколеб мухьги хӀисабалде босун.
Юбилеялъул сон щвезе жеги гӀемерал сонал хутӀун ругони, живго вичулелъул гьесие щун букӀараб гӀарцул цӀикӀкӀарасеб бутӀа нахъе кьезе ккола гьес.
Гьединго Юбилеялъул сон щвезе дагьал сонал хутӀун ратани, гьел соназда рекъон кьезе ккола живго эркен гьавиялъухъ мухь.
Хважаинасе гьев вукӀине ккола ккун вачарав хӀалтӀухъан хӀисабалда; гьединав чиясда тӀад зулму-хӀал гьабизе биччазе бегьуларо нужеца.
Вичун восарав чи эркен гьавун гьечӀони, Юбилеялъул соналъ эркенлъула гьевги гьесул лъималги.
ТӀолалго гӀизраилал Дир лагъзал ругелъул. Гьел руго Дица Мисриялдаса нахъе рачарал Дир лагъзал. Дун вуго БЕТӀЕРГЬАН – нужер Аллагь.

Нужеего гьересиаллагьзаби гьаруге. Жидее сужда гьабизелъун, киналгӀаги суратал, мукъадасал хӀубал, ялъуни рекӀкӀарал ганчӀазул сипатал нужерго ракьалда эхетуге, ва гьезие лагълъи гьабуге. Дун вуго БЕТӀЕРГЬАН, нужер Аллагь.
Дир шаматкъоял тӀуразаре ва Дир Мукъадасаб Рукъалъул адаб гьабе. Дун вуго БЕТӀЕРГЬАН.
Дир къанунал тӀуразаруни ва Дир амрабазда рекъон хьвадани,
Дица нужее жиндир заманалда цӀад базабила – ракьалъ хӀалухъенги гьарзаго кьела, гъутӀбузда пихъги гӀемераб бижила:
цӀибил барщулеб заманалдаги лал тӀами лъугӀиларо, рекьари байбихьизегӀанги бакӀаризе цӀибил букӀина. Гьебмехалъ гьарзаго кваназе квенги хӀинкъи гьечӀеб парахатаб гӀумруги букӀина нужее.
Дица ракълилаб гӀумру кьела нужер улкаялъе: нуж парахатго кьижила ва сардил хӀинкъи нужее букӀинаро. Дица нужер ракьалдаса гӀалхул жанаварал нахъе рачахъила, ва тушманасул хеч нужер ракьалде гӀунтӀиларо.
Тушбаби нужехъа лъутила ва нужер хвалчабаздалъун щапила.
Щугояс нусго чӀвала, нусгояс анцӀазарго чӀвала: нужер хвалчабаз чӀван гӀодор лъела нужер тушбаби.
Цинги Дун нужехъ валагьила лъикӀлъиялъе, лъимал гӀемерал кьела ва нужергун гьабураб Дирго КъотӀи тӀубазабила.
ЦӀияб хӀалухъен бакӀаризе мех щвела, амма араб соналъ бижараб жеги гӀорцӀизегӀан кваназе гӀураб букӀина нужее; гӀемерлъиялъ гьеб нахъе базе ккезе буго.
Дица Дирго Мукъадасаб Рукъ бала нуж ругеб бакӀалда ва нуж рехун теларо.
Дун нужгун вукӀина – нужер Аллагьлъун; нуж Дир халкълъун рукӀина.
Дун вуго БЕТӀЕРГЬАН, Мисриялъул лагълъиялдаса тархъан гьарун, гьениса нуж нахъе рачарав нужер Аллагь. Нужер горбода бан букӀараб бакӀаб лагълъиялъул рукь бекана Дица ва нуж борхатго бетӀерги ккун хьвадулеллъун гьаруна.
Амма нуж Дихъ гӀенеккичӀони ва киналго гьел амраби тӀуразаричӀони,
нужеца Дир къанунал нахъ чӀвани ва Дир тӀадкъаял гӀадахъ росичӀони, нужеца Дир тӀолалго амраби тӀуразаричӀони ва Дир КъотӀи хвезабуни,
– гьебмехалъ Дица нужее гьабулебги лъай. Гьебмехалъ Дица нужеда тӀаде кӀудияб хӀинкъи рещтӀинабила: берзул канлъи босулеб ва чорхое гӀазаб кьолеб каранзул унтиги цӀадул унтиги биччала. Нужеца хур бекьила, амма гьеб гӀадада ккела – гьениса хӀалухъен нужер тушбабаз кванала.
Дица диван къотӀила нужее, ва тушбабаз нужеда тӀад бергьенлъи босила. Нуж рихараз нужеда тӀад кверщел гьабила, ва хӀинкъи гьечӀеб бакӀалдагицин лъутанхъилел рукӀина нуж.
Гьебмехалдаги нуж Дие мутӀигӀлъичӀони, Дица жеги анкьго нухалъ цӀикӀкӀун жаза гьабила нужее.
Дица нужер чӀухӀиялъул габур бекила. Дица нужеда тӀад зобал пахьуде сверизарила, ракь мазгаралде сверизабила:
тӀолабго нужер къуватги гьородахъ ина – нужер хурзабахъ щибго бижиларо, гъутӀбуз пихъги кьеларо.
Гьебмехалъги Дида данде чӀани ва Дие мукӀурлъизе бокьичӀони, Дица жеги анкьго нухалъ цӀикӀкӀун жаза гьабила нужее.
Дица гӀалхул жанаварал риччала нужеда тӀаде ва гьез чӀвала нужер лъималги гӀи-боцӀиги; нужги тӀадеялдаса тӀаде дагьлъила, нужер нухалги чӀунтила.
Гьебмехалъги нуж кантӀичӀони ва Дида данде чӀун хьвадани,
Дунги чӀела нужеда данде: Дица жеги анкьго нухалъ цӀикӀкӀун жаза гьабила нужее.
Дир КъотӀи хвезабуралъухъ Дица къисасалъул хвалчен биччала нужеда тӀаде. Шагьаразда жанир рахчилин нуж лъугьани, Дица квешаб хвалил унти биччала нужеда тӀаде ва тушманас кверде росила нуж.
Дица нужее чед мукъсанлъизабила – анцӀго чӀужугӀаданалъе цо кор гӀезе буго кинабго чед бежизе; цӀадирабаздаги цӀан кьела нужее чадил кескал. Нужеца чед кванала, амма нуж гьелъ гӀорцӀиларо.
Гьебмехалъги нуж Дихъ гӀенеккичӀони ва Дида данде чӀун хьвадани,
Дунги чӀела нужеда данде гьалагаб ццидалъ, ва жеги анкьго нухалъ цӀикӀкӀун жаза гьабила Дица нужее.
Нужерго лъималазул гьан кваназе буго нужеца.
Дица нужер рорхалъабазул мукъадасал бакӀал риххизарила, ясикӀо-аллагьзабазе гьуинмахӀал рухӀулел бакӀал гъурила ва рекарал ясикӀо-аллагьзабазда тӀаде нужер жаназабиги рехила, нужедаса Дир ракӀги буссина.
Дица щущахъ рала нужер шагьарал, нужер мукъадасал бакӀал чӀунтизарила ва нужер цӀадул къурбаназул гьуинаб махӀ тӀокӀалъ къабул гьабиларо.
Дица чӀобоголъизабила нужер ракь, гьениб гӀумру гьабизе рачӀарал нужер тушбабицин риххун хутӀулеб хӀалалъ.
Дица халкъазда гьоркьор рикь-рикьизарила ва Дирго хвалчадалъун цере къотӀила нуж. Нужер улка чӀобоголъила, шагьаралги чӀвадназде сверила.
Гьебмехалъ ракьалъ шаматалъул соназул лазат босила. Нуж тушбабазул ракьалда ругебгӀан заманалъ, чӀобоголъараб нужер ракьалъе хӀалхьи щвела, ва гьелъ шаматалъул соназул лазат босила.
Нужеца гьениб гӀумру гьабулеб букӀараб мехалда тӀуразаричӀелщинал шаматазул сонал рикӀкӀун, хӀалхьиялда букӀина ракь чӀобого хутӀарабгӀан мехалъ.
Чияр ракьалде ккарал нужер чӀаго хутӀаразул рекӀелъе Дица бачӀинабураб хӀинкъиялъ, гьури пураб мехалъ шурараб тӀанхил гьаркьихъацин тӀурила гьел. Хвалчакьа кинигин лъутила гьел ва гӀодор ккела, гьезда хадув щивго лъугьун гьечӀеб мехалъги.
Цоцада тенкелаго лъутила гьел, хвалчакьа хвасарлъизе лъутулел чагӀи кинигин, вихьуда тушман гьечӀониги. Тушбабазда данде чӀезе гӀураб къуват нужелъ букӀине гьечӀо.
Гьедин хвела нуж чияр халкъазда гьоркьор; нужер тушбабазул ракьалда тӀагӀина нуж.
Нахъе хутӀаразул дагьабго къадар тушбабазул ракьалда чӀагого турила жидергоги умумузулги мунагьал сабаблъун.
БукӀаниги, жидергоги умумузулги мунагьазе ва жидецаго Дида данде гьарурал такъсиразегун тӀекълъабазе гьел мукӀурлъизе бегьула.
Гьеб сабаблъунлъидал Дир гьезда ццин бахъараб ва гьел тушбабазул ракьалде тӀуризарурал. Гьезул риццатал ракӀал
гьебмехалъ Дица ракӀалде щвезабила Якъубилгун гьабураб Дирго КъотӀи, ИсхӀакъилгун гьабураб Дирго КъотӀи ва Ибрагьимилгун гьабураб Дирго КъотӀи, ва гьаб ракьги ракӀалде щвезабила.
Гьаб ракь чӀобоголъараб ва халкъ гьаниса нахъе къотӀараб мехалъ, ракьалъ лазат босизе буго гьоркьор риччан рукӀаралщинал шаматалъул соназул хӀухь бахъиялдаса. ЧӀаго хутӀарал гӀадамаз жидерго гӀайиб баччизе буго Дир амраби нахъчӀваралъухъ ва Дир къанунал гӀадахъ росичӀолъиялъухъ.
Амма гьеб мехалдаги тушбабазул ракьалда Дица гьел рехун теларо, тӀуран нахъчӀваларо ва тӀагӀинариларо; гьезулгун гьабураб Дирго КъотӀи хвезе теларо. Дун вуго БЕТӀЕРГЬАН, гьезул Аллагь.
Дирго халкълъун рукӀине, батӀиял халкъаздаги рихьулаго Мисриялдаса Дица нахъе рачарал гьезул умумузулгун гьабураб КъотӀи ракӀалде бачӀина Дида. Дун вуго БЕТӀЕРГЬАН».
Гьеле БЕТӀЕРГЬАНАС Жиндидагоги ГӀизраилил халкъалдаги гьоркьор гьарурал ва Синай магӀарда Мусадасан рещтӀарал къануналги, амрабиги, малъа-хъваялги.

БЕТӀЕРГЬАНАС Мусада абуна:
«ГӀизраилазда кӀалъай ва гьезда абе: Лъицаниги живго яги цевесев чи БЕТӀЕРГЬАНАСЕ назру гьавизе бегьула, гьединав чиясухъ кьезе кколеб хӀакъги кьун.
Гьев къогоялдаса тӀаде араб ва лъабкъого соналдаса тӀаде инчӀеб ригьалъул бихьинчи вугони, гьесухъ кӀикъоялда анцӀго гӀарцул шекел кьезе ккола (Мукъадасаб Чадиралда хьвадулеб шекел),
чӀужугӀаданалъухъ – лъеберго гӀарцул шекел;
щугоялдаса тӀаде араб ва къого соналдаса тӀаде инчӀеб ригьалъул васасухъ – къого шекел, ясалъухъ – анцӀго шекел;
цо моцӀалдаса тӀаде араб ва щуго соналдаса тӀаде инчӀеб ригьалъул лъимадухъ: васасухъ – щуго шекел гӀарцул, ясалъухъ – лъабго шекел гӀарцул;
лъабкъого соналдаса тӀаде араб ригьалъул бихьинчиясухъ – анцӀила щуго шекел, чӀужугӀаданалъухъ – анцӀго шекел.
Амма назру гьабурав чи цӀакъго ресукъав вугони ва лъазабураб къадаралда хӀакъ кьезе гьесул рес батичӀони, гьев кашишасда цеве вачине ккола – гьесул буголъиги хӀисабалде босун, кашишас гьесул багьа чӀезабизе букӀине.
ГӀи-боцӀул рахъалъ назру гьабун букӀун, кинабгӀаги къурбаналъе ярагьунеб хӀайван БЕТӀЕРГЬАНАСЕ кьолеб бугони, гьеб хӀайван БЕТӀЕРГЬАНАСУЛ хиралъилъун ккола.
Гьеб хӀайван хисун цоги хӀайван кьезе бегьуларо: хӀалакъаб хӀайваналъухъ кьариябги хисизе бегьуларо, кьарияб хӀайваналъухъ хӀалакъабги хисизе бегьуларо. Амма назру гьабурав чияс гьеб хӀайван цогидалъухъ хисани, гьеб кӀиябгоги БЕТӀЕРГЬАНАСУЛ хиралъилъун ккола.
БЕТӀЕРГЬАНАС хъубаблъун лъазабураб ва къурбан гьабизе гьукъараб хӀайван кьезе лъицаниги назру гьабун бугони, гьеб кашишасда цебе бачине ккола,
ва кашишас гьелда рекъараб багьа чӀезабизе ккола. Гьелъул багьа кашишас абухъе букӀина.
ХӀайваналъул хважаинасе гьеб хӀайван жиндиего тезе бокьани, биччанте гьес гьелъухъ хӀакъ кьезе, гьелъул багьаялда тӀаде щуйил бутӀаги жубан.
Лъица букӀаниги БЕТӀЕРГЬАНАСЕ жиндирго мина назру гьабуни, минаялъул хал-шалги гьабун, кашишас гьелда рекъараб багьа чӀезабила. Гьелъул багьа кашишас абухъе букӀина.
Минаялъул хважаинасе мина жиндиего тезе бокьани, биччанте гьес гьелъухъ хӀакъ кьезе, гьелъул багьаялда тӀаде щуйил бутӀаги жубан, ва мина гьесие хутӀила.
Лъица букӀаниги жиндирго умумузул ирслъун кколеб хур БЕТӀЕРГЬАНАСЕ назру гьабуни, гьелъул багьа гьабизе ккола кигӀан хьон хьалеб хур гьеб бугебали хӀисабалдеги босун, гьенибе хьараб щибаб пурчӀинадул хомералъухъ
Юбилеялъул соналъ лъица букӀаниги жиндирго хур БЕТӀЕРГЬАНАСЕ назру гьабуни, гьелъул багьа хисуларо.
Амма Юбилеялъул сон ун хадуб пуланав чияс хур БЕТӀЕРГЬАНАСЕ назру гьабуни, гьелъул багьа гьабизе ккола тӀасияб Юбилеялъул сон щвезегӀан чан сон хутӀун бугебали хӀисабалдеги босун, арал соназухъ багьаги тӀаса бахъун.
Гьев чиясе хур жиндиего тезе бокьани, биччанте гьес гьелъухъ хӀакъ кьезе гьелъул багьаялда тӀаде щуйил бутӀаги жубан, цинги хур гьесие хутӀила.
Амма гьелъухъ хӀакъ кьун букӀун батичӀони ва цоги чиясе гьеб хур бичани, тӀокӀалъ гьеб тӀад буссинабизе рес букӀунаро.
Назру гьабураб, амма хӀакъ кьечӀеб хур Юбилеялъул соналъ хважаинасухъе тӀадбуссунаро; гьеб тӀубан БЕТӀЕРГЬАНАСЕ батӀа гьабураб гьесул хиралъилъун хутӀула ва даимго кашишасул мулклъун лъугьуна.
Чияхъа бичун босараб ва жиндирго умумузул гуреб хур лъица букӀаниги БЕТӀЕРГЬАНАСЕ назру гьабуни,
Биччанте кашишас гьелъул багьа гьабизе Юбилеялъул сон щвезегӀан хутӀарал соналги хӀисабалде росун; гьев чияс гьебго къоялъ гьелъухъ хӀакъ кьезе ккола – гьеб БЕТӀЕРГЬАНАСУЛ хиралъилъун ккола.
Юбилеялъул соналъ гьеб хур, жиндирго умумузул ирслъун гьеб кколев тӀоцевесев хважаинасухъе тӀадбуссинабизе ккола.
Кинабго жоялъул багьа чӀезабизе ккола Чадиралда хӀалтӀизабулеб, ай къого гера бугеб шекелги хӀисабалде босун.
ГӀи-боцӀул тӀоцебе гьабураб тӀинчӀ назру гьабизе бегьуларо, гьеб гьадингоги БЕТӀЕРГЬАНАСУЛ буго: бече батаниги, кьегӀер яги бурутӀ батаниги, гьеб БЕТӀЕРГЬАНАСУЛ ккола.
Амма гьеб хъубаб хӀайваналъул тӀинчӀ бугони, гьелъухъ хӀакъ кьезе бегьула, гьелъул багьаялда тӀаде щуйил бутӀаги жубан. Гьелъухъ хӀакъ кьун гьечӀони, гьеб чӀезабураб багьаялда бичила.
Лъилниги ихтияр гьечӀо жиндирго буголъиялдаса БЕТӀЕРГЬАНАСЕ херем
Инсан херем гьавун вугони, гьев хӀакъги кьун эркен гьавизе бегьуларо; гьев чӀвазе ккола
ТӀолабго хӀалухъеналъул, ай хуриса щвараб тӀорщалилги ахикьа бакӀарараб пихъилги анцӀил бутӀа
АнцӀго бутӀа гьабун цо бутӀа жиндиего тезе бокьарав чияс гьелъухъ хӀакъ кьезе ккола, гьелъул багьаялда тӀаде щуйил бутӀаги жубан.
Гьединго гӀи-боцӀул анцӀил бутӀаги, – вехьасул тӀил кӀутӀараб щибаб анцӀабилеб хӀайван, – гьебги БЕТӀЕРГЬАНАСУЛ хиралъилъун ккола.
АнцӀил бутӀаялъул хӀайван лъикӀабищ квешабищ балагьизе кколаро ва цоцазухъ хисизе бегьуларо. Нагагь лъицаниги гьеб хисани, кӀиябго БетӀергьанасул ккола; хисараб хӀайванги хӀакъги кьун нахъе босизе бегьуларо».
Гьеле БЕТӀЕРГЬАНАС Синай магӀарда Мусадасан ГӀизраилил халкъалде рещтӀарал амраби.

Мисриялдаса гӀизраилал къватӀире рахъун кӀиабилеб соналъул кӀиабилеб моцӀалъул тӀоцебесеб къоялъ
«ГӀизраилил халкъ рикӀкӀе щибаб къавмккун ва тухумккун, сияхӀ гьабун, щивав бихьинчиясул цӀарги хъван;
рагъуе ярагьунел къого соналдаса тӀаде араб ригьалъул гӀизраилал рикӀкӀе ва гьезул къокъаби гьарун, цӀарал хъвай.
Щибаб къавмалъул кӀудиязда гьоркьоса цо-цо чи нужее хӀалае вукӀине те.
Гьале нужее кумек гьабизе ругел чагӀазул цӀарал:
Рувимил къавмалдаса – Шедеурил вас Элицур;
Шимеонил къавмалдаса – Цуришадайил вас Шелумиэл;
Ягьудал къавмалдаса – ГӀаминадавил вас НахӀшон;
Иссахарил къавмалдаса – Цуарил вас Нетаниэл;
Зевулунил къавмалдаса – Хелонил вас Элиав;
Юсупил къавмалдаса:
Ефраимил къавмалдаса – Аммигьудил вас ЭлишамагӀ;
Манассил къавмалдаса – Педацурил вас Гамлиэл;
Буняминил къавмалдаса – Гидеонил вас Авидан;
Данил къавмалдаса – Амишадайил вас Ахиезер;
Ашерил къавмалдаса – Охранил вас Пагиэл;
Гадил къавмалдаса – Дегуэлил вас Элиясаф;
Нафталил къавмалдаса – Енанил вас Ахир».
Гьал ккола гӀизраилазул халкъалъул къавмазул тӀаса рищарал кӀудиял, ГӀизраилалъул бутӀрул.
Мусацаги Гьаруницаги цӀар-цӀарккун рехсарал гьел чагӀигун цадахъ,
халкъалъул данделъи ахӀана кӀиабилеб моцӀалъул тӀоцебесеб къоялъ. ГӀизраилазул щивасул тухум-кьибилги инсул агьлуги рехсон, къогоялдаса цӀикӀкӀун сон барал киналго бихьинал рикӀкӀана,
БЕТӀЕРГЬАНАС Мусаде гьабураб амруялда рекъон. Гьедин рикӀкӀен гьабуна ГӀизраилил халкъалъул, Синаялъул салул авлахъалда гьел рукӀаго.
ГӀизраилил тӀоцевесев вас Рувимил къавмалдаса къого соналдаса арал ва рагъуе ярагьунел киналго бихьинал рехсана иргадал цӀар-цӀарккун, щивасул тухум-кьибилги инсул агьлуги хӀисабалдеги босун.
Рувимил къавмалъул кинавниги вукӀана 46 500 чи.
Шимеонил къавмалдаса къогоялдаса цӀикӀкӀун сон барал ва рагъуе ярагьунел киналго бихьинал рехсана иргадал цӀар-цӀарккун, щивасул тухум-кьибилги инсул агьлуги хӀисабалдеги босун.
Шимеонил къавмалъул кинавниги вукӀана 59 300 чи.
Гадил къавмалдаса къогоялдаса цӀикӀкӀун сон барал ва рагъуе ярагьунел киналго бихьинал рехсана иргадал цӀар-цӀарккун, щивасул тухум-кьибилги инсул агьлуги хӀисабалдеги босун.
Гадил къавмалъул кинавниги вукӀана 45 650 чи.
Ягьудал къавмалдаса къогоялдаса цӀикӀкӀун сон барал ва рагъуе ярагьунел киналго бихьинал рехсана иргадал цӀар-цӀарккун, щивасул тухум-кьибилги инсул агьлуги хӀисабалдеги босун.
Ягьудал къавмалъул кинавниги вукӀана 74 600 чи.
Иссахарил къавмалдаса къогоялдаса цӀикӀкӀун сон барал ва рагъуе ярагьунел киналго бихьинал рехсана иргадал цӀар-цӀарккун, щивасул тухум-кьибилги инсул агьлуги хӀисабалдеги босун.
Иссахарил къавмалъул кинавниги вукӀана 54 400 чи.
Зевулунил къавмалдаса къогоялдаса цӀикӀкӀун сон барал ва рагъуе ярагьунел киналго бихьинал рехсана иргадал цӀар-цӀарккун, щивасул тухум-кьибилги инсул агьлуги хӀисабалдеги босун.
Зевулунил къавмалъул кинавниги вукӀана 57 400 чи.
Юсупил васазул, ай Ефраимил ва Манассил къавмаздаса къогоялдаса цӀикӀкӀун сон барал ва рагъуе ярагьунел киналго бихьинал рехсана иргадал цӀар-цӀарккун, щивасул хъизанги инсул агьлуги хӀисабалдеги босун.
Ефраимил къавмалъул кинавниги вукӀана 40 500 чи;
Манассил къавмалъул кинавниги вукӀана 32 200 чи.
Буняминил къавмалдаса къогоялдаса цӀикӀкӀун сон барал ва рагъуе ярагьунел киналго бихьинал рехсана иргадал цӀар-цӀарккун, щивасул тухум-кьибилги инсул агьлуги хӀисабалдеги босун.
Буняминил къавмалъул кинавниги вукӀана 35 400 чи.
Данил къавмалдаса къогоялдаса цӀикӀкӀун сон барал ва рагъуе ярагьунел киналго бихьинал рехсана иргадал цӀар-цӀарккун, щивасул тухум-кьибилги инсул агьлуги хӀисабалдеги босун.
Данил къавмалъул кинавниги вукӀана 62 700 чи.
Ашерил къавмалдаса къогоялдаса цӀикӀкӀун сон барал ва рагъуе ярагьунел киналго бихьинал рехсана иргадал цӀар-цӀарккун, щивасул тухум-кьибилги инсул агьлуги хӀисабалдеги босун.
Ашерил къавмалъул кинавниги вукӀана 41 500 чи.
Нафталил къавмалдаса къогоялдаса цӀикӀкӀун сон барал ва рагъуе ярагьунел киналго бихьинал рехсана иргадал цӀар-цӀарккун, щивасул тухум-кьибилги инсул агьлуги хӀисабалдеги босун.
Нафталил къавмалъул кинавниги вукӀана 53 400 чи.
Гьел руго Мусацаги, Гьаруницаги, ГӀизраилалъул анцӀила кӀиябго къавмалъул щибалдаса цо-цо тӀаса рищарал кӀудиязги рикӀкӀарал бихьинал.
Къого соналдаса арал ва рагъуе ярагьунел тӀолго гӀизраилал рикӀкӀана, гьезул щивасул тухум-кьибилги инсул агьлуги хӀисабалдеги босун.
Гьезул кинавниги ватана 603 550 чи.
Амма гьезда цадахъ рикӀкӀинчӀо Левийил къавмалъул наслаби.
БЕТӀЕРГЬАНАС Мусада абуна:
«Левийил къавм рикӀкӀунге ва цогидал гӀизраилазул сияхӀалда гъорлъ гьезул цӀарал хъваге.
Мукъадасаб Чадирги, гьелъул кинабго къайиги, кинабго гьелда хурхараб жоги Левийилазда тӀадкъай: биччанте гьез Чадир баччизе ва гьелъулги гьелъул къайи-цӀаялъулги тӀалабги гьабизе. ГӀумру гьабулеб бакӀги гьез Чадиралда сверухъ гӀуцӀизе ккола.
Нухда рахъунелъул, Мукъадасаб Чадир биххизе ва тӀатӀала лъезе буго левитаз ва, чӀел гьабураб бакӀалда, гьезго эхетизеги бакӀаризеги буго. Гьел гурел батӀияв чи Чадиралда аскӀове гӀагарлъани, гьев чи чӀвазе ккола.
Биччанте хутӀарал гӀизраилазул къавмаз жидерго чадрал чӀвазе щибаб къавмалъе бихьизабураб бакӀалда, щибаб аскаралъ гьениб жиндирго байрахъги чӀвазе биччанте.
Амма левитазул чадрал рукӀине ккола КъотӀиялъул Чадиралда сверухъ, ГӀизраилалъул халкъ Аллагьасул ццидакьа цӀунун букӀине: левийилал рукӀине руго КъотӀиялъул Чадиралъул хъаравулзабилъун».
ГӀизраилаз кинабго тӀубазабуна БЕТӀЕРГЬАНАС Мусаде гьабураб амруялда рекъон.

БЕТӀЕРГЬАНАС Мусадаги Гьарунидаги абуна:
«Биччанте гӀизраилаз чадрал чӀвазе ДандчӀваялъул Чадиралда сверухъ, гьелдаса дагьалъ рикӀкӀадегӀан, жиде-жидер къавмалъул ва инсул агьлуялъул байрахъги чӀван.
Биччанте Ягьудал аскаралъул байрахъ чӀвазе бакъбаккул рахъалдехун, гьениб гьез чӀелги гьабизе. Ягьудал къавмалъул кӀудияв – ГӀаминадавил вас НахӀшон.
НахӀшонил боялда – 74 600 бихьинчи.
Биччанте гьесда хадусеб бакӀалда Иссахарил къавмалъ чӀел гьабизе. Иссахарил къавмалъул кӀудияв – Цуарил вас Нетаниэл.
Гьесул боялда – 54 400 бихьинчи.
Гьездаса добехун чӀел гьабила Зевулунил къавмалъ. Зевулунил къавмалъул кӀудияв – Хелонил вас Элиав.
Гьесул боялда – 57 400 бихьинчи.
Ягьудал аскаралда, щибаб бо рикӀкӀун, кинавниги – 186 400 бихьинчи. Бищунго цере сапаразде гьел рахъине руго.
Биччанте къилбаялъул рахъалда Рувимил аскаралъул байрахъ чӀвазе ва гьезул бояз гьениб чӀелги гьабизе. Рувимил къавмалъул кӀудияв – Шедеурил вас Элицур.
Гьесул боялда – 46 500 бихьинчи.
Гьезда добехун чӀел гьабила Шимеонил къавмалъ. Шимеонил къавмалъул кӀудияв – Цуришадайил вас Шелумиэл.
Гьесул боялда – 59 300 бихьинчи.
Гьесдасаги добехун чадрал чӀвала Гадил къавмалъ. Гадил къавмалъул кӀудияв – Дегуэлил вас Элиясаф.
Гьесул боялда – 45 650 бихьинчи.
Рувимил аскаралда, щибаб бо рикӀкӀун, кинавниги – 151 450 чи. Сапаразде рахъунезда гъорлъ гьел рукӀине руго кӀиабилеллъун.
ДандчӀваялъул Чадиргун цадахъ, левитал рукӀина цогидал къавмазда бакьулъ. ГӀизраилал сапаразде рахъине руго чӀел гьабураб бакӀалъул тартибги цӀунун, цоцада хадур, щивав чи жиндирго аскаргун ва жиндирго бакӀалда.
Биччанте бакътӀерхьул рахъалда чадрал чӀвазе Ефраимил аскаралъ, жиндирго байрахъгун. Ефраимил къавмалъул кӀудияв – Аммигьудил вас ЭлишамагӀ.
Гьесул боялда – 40 500 бихьинчи.
Гьезда хадуб букӀина Манассил къавм. Манассил къавмалъул кӀудияв – Педацурил вас Гамлиэл.
Гьесул боялда – 32 200 бихьинчи.
Гьезда добехун букӀина Буняминил къавм. Буняминил къавмалъул кӀудияв – Гидеонил вас Авидан.
Гьесул боялда – 35 400 бихьинчи.
Ефраимил аскаралда, щибаб бо рикӀкӀун, кинавниги – 108 100 чи. Сапаразде рахъунезда гъорлъ гьел рукӀине руго лъабабилеллъун.
Биччанте шималияб рахъалда чадир чӀвазе Данил аскаралъ, жиндирго байрахъалда гъоркь. Данил къавмалъул кӀудияв – Амишадайил вас Ахиезер.
Гьесул боялда – 62 700 бихьинчи.
Гьездаги хадур чадрал чӀвазе руго Ашерил къавмалъ. Ашерил къавмалъул кӀудияв – Охранил вас Пагиэл.
Гьесул боялда – 41 500 бихьинчи.
Гьездаса добехун къайи чӀвазе буго Нафталил къавмалъ. Нафталил къавмалъул кӀудияв – Енанил вас Ахир.
Гьесул боялда – 53 400 бихьинчи.
Данил аскаралда кинавниги – 157 600 бихьинчи. Гьел сапаралде рахъине руго бищун ахиралда, жидерго байрахъалгун».
Гьале щивасул тухумги къавмги хӀисабалдеги босун, гӀизраилазул гьабураб сияхӀ. Киналго аскаралги гьезул боялги данде рачун, кинавниги гӀуна 603 550 бихьинчи.
БЕТӀЕРГЬАНАС Мусаде гьабураб амруялда рекъон, гӀицӀго левитал рикӀкӀинчӀо цогидал гӀизраилазда цадахъ.
ГӀизраилаз кинабго гьабуна БЕТӀЕРГЬАНАС Мусаде гьабураб амруялда рекъон. Бихьизабураб тартибалда чӀвалаан гьез чадрал жиде-жидер байрахъалгун, ва гьединабго тартибалда сапараздеги рахъунаан – щивав жиндирго къавмгун ва хъизан-агьлугун цадахъ.

Гьале Синай магӀарда Мусагун БЕТӀЕРГЬАН кӀалъараб заманалда Гьарунилги Мусалги рукӀарал наслаби.
Гьарунил васазул цӀарал: Надав (тӀоцеве гьавурав), Авигьу, Элеазар ва Итамар.
Гьел рукӀана динияб хъулухъалъе ратӀа гьарурал ва, хирияб нахги бахун, кашишлъиялде тӀамурал Гьарунил васал.
Амма Надавги Авигьуги хвана БЕТӀЕРГЬАНАСУЛ мукъадасаб бакӀалда, Синай салул авлахъалда рукӀаго, бегьулареб чияраб цӀаги босун БЕТӀЕРГЬАНАСДА цере рачӀараб мехалъ. Гьезул лъимал рукӀинчӀелъул, гьезул эмен Гьарунгун цадахъ гӀицӀго гьезул вацал Элеазарги Итамарги рукӀана кашишаллъун.
БЕТӀЕРГЬАНАС Мусада абуна:
«Левийил къавм баче Гьарунида цебе, гьесие кумекалъе букӀине.
ДандчӀваялъул Чадиралда хъулухъалда рукӀине руго гьел, ва гьениб Гьаруниеги халкъалъеги хӀажатабщиналъул тӀалабги гьабизе буго гьез.
Гьез жаваб кьезе ккола Чадиралъул тӀолабго къайи-цӀаялъул ва гӀизраилазул рахъалъ Мукъадасаб бакӀалда хъулухъги гьабизе ккола.
Гьарунилги гьесул васазулги ихтияралде кье Левийилал; гӀизраилазул тӀолго къавмазда гьоркьоса гьел рищун руго Гьаруниеги гьесул васазеги кумекалъе рукӀине.
Ва Гьарунги гьесул васалги кашишлъиялде тӀаме. Цоги батӀияв чи Чадиралда аскӀове вачӀани, гьев чӀвазе ккола».
Жеги абуна БЕТӀЕРГЬАНАС Мусада:
«Киналго къавмазда гьоркьоса Дица Левийилал рачана Диего, гӀизраилазул тӀоцере гьарурал васазул бакӀалда. Левийилал Дир ккола,
щайгурелъул щибаб тӀоцебесеб вас-лъимер Дир кколелъул. Мисриялда Дица дозул киналго тӀоцересел лъимал хвезарураб мехалда, Дица гӀизраилазул тӀоцересел лъималги хӀайваназул тӀоцересел тӀанчӀиги Диего ратӀа гьаруна. Гьел Дир ккола. Дун вуго БЕТӀЕРГЬАН».
Синаялъул салул авлахъалда БЕТӀЕРГЬАНАС Мусада абуна:
«Левийилал рикӀкӀе, гьезул щивасул инсул агьлуги тухум-кьибилги хӀисабалдеги босун. МоцӀалдаса тӀаде араб ригьалъул киналго бихьинал рикӀкӀе».
БЕТӀЕРГЬАНАСУЛ амруялда рекъон, Мусаца гьел рикӀкӀана.
Гьале Левийил васазул цӀарал:
Гершон, Кехат ва Мерари.
Гьале, жидедаса кӀудиял тухумал лъугьарал, Гершонил васазул цӀарал:
Ливни ва ШимгӀи.
Гьале, жидедаса кӀудиял тухумал лъугьарал, Кехатил васал:
Амрам, Ицхар, Хеврон ва ГӀузиэл.
Гьале, гьединго жидедаса кӀудиял тухумал лъугьарал, Мерарил васазул цӀарал: МахӀли ва Муши.
Гьеле Левийил васал ва гьезул наслаби.
Гершонидасан лъугьана Ливнилги ШимгӀилги тухумал: гьел руго гершонилазул тухумал.
Гьезул вукӀана моцӀалдаса тӀаде араб ригьалъул анкьазаралда щунусго чи.
Гершонилаз чӀел гьабизе кколаан Мукъадасаб Чадиралда нахъа, бакътӀерхьул рахъалда.
Гершонилазул кьибилазул кӀудиявлъун вукӀана Лаэлил вас Элиясаф.
Гьезул тӀалабалде кьуна: Мукъадасаб Чадирги, гьелда тӀад ралел пардавалги, Чадиралъул кӀалтӀа балеб пардавги,
бакьулъ Чадирги къурбан-бакӀги лъураб азбаралда сверухъ ва гьелъул кӀалтӀа ралел пардавалги, кваралги ва гьеб киналдаго хурхарал хӀалтӀабиги.
Кехатидасан лъугьана амрамилазулги, ицхарилазулги, хевронилазулги ва гӀузиэлилазулги кьибилал: гьел руго кехатилал.
Гьезул вукӀана моцӀалдаса тӀаде араб ригьалъул микьазаралда анлънусго чи. Гьезда тӀадкъана Мукъадасаб бакӀ.
Кехатил наслабаз чӀел гьабизе кколаан Мукъадасаб Чадиралъул къилбаялъулаб рахъалда.
Гьезул кьибилазул кӀудиявлъун вукӀана ГӀузиэлил вас Элицафан.
Гьезда тӀад къана КъотӀиялъул гъамасги, столги, нахучирахъги, меседил къурбан-бакӀги, мукъадасаб бакӀалъул цӀарагӀги, хасаб пардавги гьеб киналдаго хурхарал хӀалтӀабиги.
Левийилазул кӀудиязулги кӀудиявлъун вукӀана Элеазар – кашиш Гьарунил вас. Гьев вукӀана Мукъадасаб бакӀалъул тӀалаб гьабулезул бетӀеравлъун.
Мераридасан лъугьана МахӀлилги Мушилги кьибилал: гьел ккола Мерарил наслаби.
Гьезул вукӀана моцӀалдаса тӀаде араб ригьалъул анлъазаралда кӀинусго бихьинчи.
Мерарил наслабазул кӀудиявлъун вукӀана Цуриэл – Авихайилил вас. Гьез чӀел гьабизе кколаан Мукъадасаб Чадиралъул шималияб рахъалда.
Мерарил наслабазда тӀадкъана Мукъадасаб Чадиралъул рамабиги, рахалги, хӀубалги, гъоркьчӀелалги ва гьезда хурхарал хӀалтӀабиги.
Гьединго гьез жаваб кьезе кколаан азбаралда сверухъ ругел хӀубазулги, гьезул гъоркьчӀелазулги, Чадиралъул гъазихъазулги, кваразулги.
Мусацаги, Гьаруницаги ва гьезул васазги чӀел гьабизе кколаан ДандчӀваялъул Чадиралъул бакъбаккул рахъалда, Чадиралда цебе. Гьез Мукъадасаб бакӀалда Аллагьасе тӀагӀат-гӀибадат гьабизе кколаан тӀолабго ГӀизраилил халкъалъул рахъалдасан. Гьениве гӀагарлъарав цониги батӀияв чи чӀвазе кколаан.
БЕТӀЕРГЬАНАСУЛ амруялда рекъон, Мусацаги Гьаруницаги левитал рикӀкӀана, гьезул щивасул хъизан-агьлуги хӀисабалде босун: моцӀалдаса тӀаде араб ригьалъул кинавниги ватана къоло кӀиазарго бихьинав.
БЕТӀЕРГЬАНАС Мусада абуна:
«ГӀизраилазул тӀоцере гьарурал васал рикӀкӀе, моцӀалдаса тӀаде араб ригьалъул, ва гьезул цӀаразул сияхӀ гьабе.
Дун вуго БЕТӀЕРГЬАН! ГӀизраилазул тӀоцере гьарурал васазул бакӀалда Дие левитал ратӀа гьаре ва гӀизраилазул гӀи-боцӀул тӀоцересел тӀанчӀазул бакӀалда левитазул тӀолабго боцӀиги батӀа гьабе».
БЕТӀЕРГЬАНАСУЛ амруялда рекъон, Мусаца рикӀкӀана гӀизраилазул тӀоцере гьарурал васал.
МоцӀалдаса тӀаде араб ригьалъул цӀар-цӀарккун рехсаразул кинавниги ватана 22 273 чи.
БЕТӀЕРГЬАНАС Мусада абуна:
«ГӀизраилазул тӀоцере гьарурал лъималазул бакӀалда левитал раче ва гьезул боцӀул бакӀалда левитазул тӀолго боцӀиги баче. Левийилал Дир ккола. Дун вуго БЕТӀЕРГЬАН.
ГӀизраилазул тӀоцере гьаруразул, левитазул къадаралда данде ккун, 273 чи цӀикӀкӀун вугелъул,
гьел тӀокӀлъарал васазухъа хӀакъ бакӀаре – щивасухъа щу-щу Чадиралда хӀалтӀизабулеб шекел (къо-къо гералъул цӀайи бугеб)
Гьеб хӀакъ, ай гьезухъа босараб гӀарац кье Гьарунихъеги гьесул васазухъеги».
Мусаца бакӀарана левитаздалъун хисизе рес щвечӀел тӀоцере гьарурал гӀизраилазухъа
1365 шекел гӀарцул
БЕТӀЕРГЬАНАСУЛ амруялда рекъон, Мусаца гьеб гӀарац Гьарунихъеги гьесул васазухъеги кьуна.

БЕТӀЕРГЬАНАС Мусадаги Гьарунидаги абуна:
«Левийил вас Кехатидасан лъугьарал наслабазул сияхӀ гьабе, гьезул щивасул тухум-кьибилги инсул агьлуги хӀисабалдеги босун.
Нужеца рикӀкӀе ДандчӀваялъул Чадиралда хъулухъ гьабизе ярагьунел лъебергоялдаса кӀикъоялда анцӀгоялде щвезегӀан соназул ригьалда ругел киналго бихьинал.
Гьале Кехатил наслабаз ДандчӀваялъул Чадиралъуб гьабизе кколеб хъулухъ: гьез тӀалаб гьабизе ккола Мукъадасаб Чадиралъул бищунго хирияб къайиялъул.
ТӀолабго халкъ сапаралде бахъунеб мехалда, Гьаруницаги гьесул васазги хасаб пардав нахъе бахъила ва гьеб КъотӀиялъул гъамасалда тӀад бала.
Хасаб пардавалда тӀасан тӀеренал цӀаказул гьабураб пардав базе ккола, гьелдаги тӀасан – хъахӀилаб пардав. Гьеб кинабго гьабун хадуб, гъамас баччулел гӀурдул горазда жанире ккезарила.
Мукъадасаб чед лъолеб столалда тӀад гьез тӀамила канчӀхъахӀилаб пардав ва гьелда тӀад сокӀкӀина суркӀабиги, гелалги, лъамалъи тӀолел щурмалги, гулгуналги. Столалда тӀад букӀунеб мукъадасаб чедги биччанте гьенибго букӀине.
Гьезда тӀасан гьез тӀамила билбагӀараб пардав, гьелдаги тӀасан тӀамила тӀеренал цӀаказул гьабураб пардав ва стол баччулел гӀурдул горазда жанир лъела.
Цинги гьез босила канчӀхъахӀилаб пардав ва гьеб бала кӀудияб нахучирахъалдаги кинабго гьелъул цӀарагӀалдаги тӀад: гӀисинал чирахъазда, билта бацӀцӀунел гъунцӀбузда, билта бацӀцӀараб лахӀ лъолел суркӀабазда ва чирахъалъул нах тӀолеб тӀолабго цӀарагӀалда тӀад.
Хадуб гьеб кинабго цадахъ жемила тӀеренал цӀаказул гьабураб пардавалъулъ ва молода тӀад лъела.
Биччанте гьез меседил къурбан-бакӀалда тӀад канчӀхъахӀилаб пардавги, гьелда тӀасан тӀеренал цӀаказул гьабураб пардавги тӀамизе ва гьеб баччулел гӀурдул горазда жанир лъезе.
Мукъадасаб бакӀалда хъулухъ гьабиялъе хӀажалъулеб кинабго къайиги бакӀарун, гьеб жемила канчӀхъахӀилаб пардавалъулъ, гьелда тӀасан тӀамила тӀеренал цӀаказул гьабураб пардав ва гьебги лъела молода тӀад.
Мазгарул къурбан-бакӀалда тӀаса рохъоги лъухьун, гьелда тӀад гьез тӀамила багӀараб пардав,
ва гьелда тӀад лъела къурбан бухӀиялъе хӀажалъулеб кинабго цӀарагӀ: бухӀараб тӀурччи лъолел тӀабкӀал, гӀучӀал, рахъубахъал ва би жанибе тӀолел щурмал. Гьеб киналдаго тӀасан тӀамила тӀеренал цӀаказул пардав ва къурбан-бакӀ баччулел гӀурдул горазда лъела.
Сапаралде рахъине хӀадурлъулелъул, биччанте цин Гьаруницаги гьесул васазги мукъадасаб бакӀалъул кинабго къайи пардавазулъ жемизе; цинги кехатилал рачӀина гьеб кинабго босизе. Амма жибго мукъадасаб цӀарагӀалда кехатилаз квер хъвазе бегьуларо – хъвани, гьел хвезе руго. Гьеб кинабго ДандчӀваялъул Чадиралъул цӀарагӀ баччизе ккола гьез.
Кашиш Гьарунил вас Элеазарица тӀалаб гьабизе ккола нахучирахъалъе хӀажалъулеб нахулги, гьуинмахӀал рухӀизе хӀалтӀизабулеб махӀгьуинаб жубанжоялъулги, къойил Аллагьасе гӀоло гьабулеб ролъул хирияб садакъаялъулги, бахунеб хирияб нахулги. Гьединго Мукъадасаб Чадиралъулги гьелда жаниб букӀунеб кинабго къайи-цӀаялъулги жаваб кьезе ккола гьес».
БЕТӀЕРГЬАНАС Мусадаги Гьарунидаги абуна:
«Вореги, Кехатил наслаби тӀагӀине риччаге – Левийил къавмалдаса гьел нахъе хъвагӀазе тоге.
Мукъадасаб къайи-цӀаялде гӀагарлъулаго гьел хунгутӀизе гьадин гьабе: биччанте Гьаруницаги гьесул васазги жидецаго бихьизабизе кехатилазда гьезул щивасул хъулухъги, гьесул раччиги.
Амма Кехатил наслабаз, жалго мукъадасаб бакӀалдеги лъугьун, къайиялъухъ цо бер речӀчӀизабизецин бегьуларо, гурони гьел хвезе руго».
БЕТӀЕРГЬАНАС Мусада абуна:
«Гершонил наслабазулги сияхӀ гьабе, щивасул инсул агьлуги тухум-кьибилги хӀисабалдеги босун.
ДандчӀваялъул Чадиралда хъулухъ гьабизе бегьулел лъебергоялдаса кӀикъоялда анцӀгоялде щвезегӀан соназул ригьалда ругел киналго бихьинал малълъе.
Гьале гершонилазул наслабаз гьабизе кколеб хӀалтӀи ва гьез баччизе кколеб къайи.
Гьез раччизе ккола: Мукъадасаб Чадиралъул, ай ДандчӀваялъул Чадиралъул пардавалги, гьелда тӀасан балеб пардавги, гьелдаги тӀасан балеб тӀеренал цӀаказул пардавги, Чадиралъул кӀалтӀа бигъулеб пардавги,
Чадирги мазгарул къурбан-бакӀги жаниб лъолеб азбаралъул пардавалги, азбаралъул кӀалтӀа балеб пардавги, кваралги, пардавазда цадахъ букӀунебщинаб къайиги. Гьеб киналдаго хурхарал хӀалтӀабиги гьаризе ккола гьез.
Гершонилаз киналго хӀалтӀаби гьаризе ккола Гьарунилги гьесул васазулги нухмалъиялда гъоркь. Нужеца бихьизабе гьезда гьез баччизе кколеб къайиги, гьелда сверухъ гьабизе кколеб хӀалтӀиги.
Гьединаб букӀине буго гершонилазул наслабаз ДандчӀваялъул Чадиралъуб гьабулеб хъулухъ. Биччанте гьез жидеда тӀадаб хъулухъ тӀубазе кашиш Гьарунил вас Итамарил нухмалъиялда гъоркь.
Мерарил наслаби рикӀкӀе щивасул тухум-кьибилги инсул агьлуги хӀисабалдеги босун;
лъебергоялдаса кӀикъоялда анцӀгоялде щвезегӀан соназул ригьалда ругел ва ДандчӀваялъул Чадиралъуб хъулухъ гьабизе бегьулел киналго бихьинал малъе.
Гьале ДандчӀваялъул Чадиралъуб гьезда тӀалъулел хъулухъал: гьез раччизе ккола Мукъадасаб Чадиралъул рамаби, рахал, хӀубал ва гьезул гъоркьчӀелал,
азбаралъул хӀубалгун гъоркьчӀелал, гъазихъалгун кварал ва гьеб киналдаго цадахъ къваригӀунебщинаб цогидаб къайи-алат. ЦӀар-цӀарккун жив-живасда бихьизабе гьесда тӀадаб, щивас жаваб кьезе кколеб гьезул раччи.
Гьединаб буго Мерарил наслабаз кашиш Гьарунил вас Итамарил нухмалъиялда гъоркь ДандчӀваялъул Чадиралъуб гьабизе кколеб хъулухъ».
Мусацаги, Гьаруницаги, халкъалъул кӀудиязги Кехатил наслабазул сияхӀ гьабуна, щивасул тухум-кьибилги инсул агьлуги хӀисабалдеги босун.
Лъебергоялдаса кӀикъоялда анцӀгоялде щвезегӀан соназул ригьалда ругел ва ДандчӀваялъул Чадиралъуб хъулухъ гьабизе бегьулел,
тухум-кьибилги инсул агьлуги хӀисабалде босун рикӀкӀарал бихьиназул вукӀана 2750 чи.
Гьеб буго ДандчӀваялъул Чадиралъуб хъулухъ гьабулел рукӀарал кехатилазул гӀаммаб къадар. Мусацаги Гьаруницаги гьезул рикӀкӀен гьабуна БЕТӀЕРГЬАНАС Мусадасан тӀалаб гьабураб амруялда рекъон.
Гьединго Гершонил наслабазулги гьабуна рикӀкӀен, щивасул тухум-кьибилги инсул агьлуги хӀисабалдеги босун.
Лъебергоялдаса кӀикъоялда анцӀгоялде щвезегӀан соназул ригьалда ругел ва ДандчӀваялъул Чадиралъуб хъулухъ гьабизе бегьулел,
щивасул тухумги инсул агьлуги бихьун хӀисабалде росарал бихьиназул вукӀана кинавниги 2630 чи.
Гьеб буго ДандчӀваялъул Чадиралъуб хъулухъ гьабулел рукӀарал Гершонил наслабазул гӀаммаб къадар. Мусацаги Гьаруницаги гьезул рикӀкӀен гьабуна БЕТӀЕРГЬАНАСУЛ амруялда рекъон.
Гьединго Мерарил наслабазулги гьабуна рикӀкӀен щивасул тухумги инсул агьлуги хӀисабалдеги босун.
Лъебергоялдаса кӀикъоялда анцӀгоялде щвезегӀан соназул ригьалда ругел ва ДандчӀваялъул Чадиралъуб хъулухъ гьабизе ярагьунел,
щивасул тухумги инсул агьлуги бихьун хӀисабалде росарал киналниги бихьиназул вукӀана 3200 чи.
Гьеб буго Мерарил наслабазул бихьиназул гӀаммаб къадар. Мусацаги Гьаруницаги гьезул рикӀкӀен гьабуна БЕТӀЕРГЬАНАС Мусадасан тӀалаб гьабураб амруялда рекъон.
Гьедин Мусацаги, Гьаруницаги, ГӀизраилалъул кӀудиязги рикӀкӀана Левийидасан лъугьараб щибаб тухумалъул ва хъизан-агьлуялъул чагӀи.
Лъебергоялдаса кӀикъоялда анцӀгоялде щвезегӀан соназул ригьалда ругел ва ДандчӀваялъул Чадиралъуб хъулухъ гьабизе ярагьунел, гьединго чадир баччизе бажарулел
бихьиназул кинавниги вукӀана 8580 чи.
БЕТӀЕРГЬАНАС Мусадасан тӀалаб гьабураб амруялда рекъон, гьезул щивасда тӀадкъана жинди-жиндир хъулухъ ва жинди-жиндир раччи; гьезул сияхӀалги гьаруна БЕТӀЕРГЬАНАС Мусаде гьабураб амруялда рекъон.

БЕТӀЕРГЬАНАС Мусада абуна:
«ГӀизраилазда лъазабе, барас унти бугелги, чорхолъа лъамалъи-хъублъи бачӀунелги, жаназаялда хъван хъублъаралги чагӀи халкъалъ чӀел гьабураб бакӀалдаса нахъе ритӀеян.
Гьединал чагӀи нужеда гьоркьоса нахъе ритӀе, бихьинал рукӀа, руччаби рукӀа, халкъалда гьоркьоб Дун загьирлъулеб бакӀ хъублъизабичӀого букӀине».
ГӀизраилил халкъалъ гьедин гьабуна. Халкъ чӀараб бакӀ тун къватӀире ритӀана гьединал чагӀи; ГӀизраилаз гьедин гьабуна БЕТӀЕРГЬАНАС Мусаде гьабураб амруялда рекъон.
БЕТӀЕРГЬАНАС Мусада абуна:
«ГӀизраилазда абе: „Нагагь бихьинчияс яги чӀужугӀаданалъ цогидав чиясе зарал гьабуни, гьеб ккола БЕТӀЕРГЬАНАСДА данде гьабураб такъсир, гьединлъидал гьединал чагӀиги гӀайибияллъун рикӀкӀуна.
Гьел ракӀрагьун мукӀурлъизе ккола жидеца мунагь гьабиялда ва жидецаго гьабураб зарал бецӀизе ккола: ккараб заралалъул щуйил бутӀа тӀадеги жубан, гьеб кьезе ккола жидеца квешлъи гьабурав чиясе.
Нагагьлъун гьев чи хвани ва гьеб кьезе гьесул гӀагарав чиги ватичӀони, рецӀел ккола БЕТӀЕРГЬАНАСУЛ мулклъун ва, мунагьалдаса рацӀцӀалъизарулеб къурбаналъул куйгун цадахъ, гьеб кьезе ккола кашишасухъе.
ГӀизраилаз кашишасухъе рачӀунел киналго хириял садакъаби гьесие рукӀине ккола.
Хириял садакъаби щивав кашишас жиндиего тела; кашишасухъе кьураб жо гьесул букӀуна“».
БЕТӀЕРГЬАНАС Мусада абуна:
«ГӀизраилазда кӀалъай ва гьезда абе: „Нагагь лъади росасе хилиплъани,
росасдаса балъго гьей цогидав чигун бусада егани, амма росас гьей тӀад ккун гьечӀони ва, нугӀ гьечӀолъиялда бан, гьей тӀатинаюнги гьечӀони,
амма зина гьабурай чӀужуялда рос щакдаризе байбихьани, ялъуни гӀайибго гьечӀей лъадуда гьев щакдаризе байбихьани, –
биччанте росас лъади кашишасухъе ячине. Гьес кашишасухъе босизе ккола ефаялъул анцӀго бутӀа гьабун цо бутӀа
Кашишас гьей БЕТӀЕРГЬАНАСДА цее ячина.
Биччанте гьес щагӀил гӀортоялъубе дугӀадул лъим тӀезе ва, Чадиралъул чӀабаралдаса босун, гьенибе цодагьаб ракьги базе.
БЕТӀЕРГЬАНАСДА цееги чӀезаюн, кашишас гьей чӀужугӀаданалъул рас гьурщизабила ва гьелъул кодоб лъела такъсир тӀатинабиялъул ролъул садакъа, ай шакдариялъул ханждал садакъа, ва жиндицаго кодоб кквела нагӀана кьеялъул кьогӀаб лъим.
Цинги кашишас чӀужугӀадан гьедизе тӀамила гьадинги абун: ‘Дуда аскӀов чияр бихьинчи вегун ватичӀони, ва росасе хилиплъун зинаги гьабун мун хъублъун ятичӀони, гьаб нагӀана кьеялъул кьогӀаб лъеца дуе кинабгӀаги зарал гьабугеги!
Ва амма, росасеги хилиплъун, дуца мунго хъублъизаюн ятани, рос гурев батӀияв чиясда аскӀой егунги ятани
(гьеб бакӀалда кашишас нагӀанаги кьун, чӀужугӀадан гьедизе тӀамила ва абила), – БЕТӀЕРГЬАНАС нагӀана кьела дуе ва халкъалда суризайила; мун лъимал гьаруларейлъун лъугьина ва дур ургьимес гьорола
Ва биччанте гьаб нагӀана кьеялъул кьогӀаб лъим дур ургьибе ине ва дур ургьимес гьодорлъун, мун лъимал гьаруларейлъун лъугьине’.
Цинги биччанте чӀужугӀаданалъ ‘Амин, амин’, – ан абизе.
Биччанте кашишас гьел рагӀаби, кагътидаги хъван, кьогӀаб лъадалъ чуризе,
чӀужугӀаданалъе гьеб нагӀана кьеялъул кьогӀаб лъим гьекъезе кьезе букӀине; гьеб кьогӀаб нагӀана кьеялъул лъим гьелъул ургьибе ина гьелъие гӀазабалъе.
Цин кашишас гьелда кодоса босила щакдариялъул ролъул садакъа ва, БЕТӀЕРГЬАНАСДА цебеги хьвагӀезабун, къурбан-бакӀалде босила.
Гьес ролъул садакъаялда тӀаса босун дангъура цӀураб жо, гьелъул хасаб бутӀа хӀисабалда, къурбан-бакӀалда тӀад бухӀила. Цинги чӀужугӀаданалда лъим гьекъезабила.
Гьелъ росасеги хилиплъун жийго хъублъизаюн ятани, нагӀана кьеялъул кьогӀаб лъим гьелъул ургьибе ина гьелъие гӀазабалъе: гьелъул ургьимес гьорола, гьей лъимал гьаруларейлъун лъугьина ва халкъалда гьоркьой сурарайлъун йикӀина.
Амма чӀужугӀаданалъ зина гьабун батичӀони ва гьей яцӀцӀадай йигони, гьелъие зарал ккеларо, гьелъие лъималги кьела.
Гьединаб буго щакдариялъул къанун: нагагь росасеги хилиплъун, лъадуца жийго хъублъизаюн ятани,
яги чӀужуялда рос щаклъулев вугони.
Биччанте кашишас гьей БЕТӀЕРГЬАНАСДА цее эхетизайизе ва кинабго гьабизе гьаб къануналда рекъон.
Цинги рос рогьоялдаса вацӀцӀалъила, лъадуцаги жиндирго такъсиралъул хӀасил баччила“».

БЕТӀЕРГЬАНАС Мусада абуна:
«ГӀизраилазда абе: „Бихьинчияс яги чӀужугӀаданалъ назорейлъи
биччанте гьез чагъиралдасаги цогидал мехтизарулел жалаздасаги инкар гьабизе ва чагъиралъул яги цогидаб мехтизарулеб жоялъул гьабураб къанцӀаги гьекъонгутӀизе. Гьезие бегьуларо цӀолбол лъим, жибго цӀибил яги кишмиш.
Жиндирго назорейлъиялъул тӀолалго къояз цӀолбол гъабуялдаса щибниги кваназе бегьуларо гьединав чияс – пихъил хьон яги хъалгицин.
Назорейлъи тӀаде босун бугебгӀан заманалъ гьев чиясул расалда нус хъвазе бегьуларо. БЕТӀЕРГЬАНАСЕ назру гьабураб заман лъугӀизегӀан гьев вацӀцӀадав вукӀуна; биччанте гьес ботӀрол рас халалъизе тезе.
БЕТӀЕРГЬАНАСЕ гӀумру назру гьабун бугебгӀан заманалда гьесие гьукъараб буго жаназаялда аскӀове къазе.
Гьесул эмен, эбел, вац яги яц хванигицин, гьел сабаблъун жиндир ботӀрол рас хъублъизабизе бегьуларо гьес, щайгурелъул гьеб буго гьесул гӀумру БЕТӀЕРГЬАНАСЕ назру гьабиялъул гӀаламат.
ГӀумру назру гьабун бугебгӀан заманалъ, гьев БЕТӀЕРГЬАНАСУЛАВЛЪУН ккола.
Нагагь гьев вугеб бакӀалда тохлъукьего щивниги хвани, ва гьелдалъун гьесул ботӀрол рас хъублъани, биччанте гьес анкьабилеб къоялъ бетӀер кӀкӀвазе, нахъеги живго вацӀцӀалъизе вукӀине.
Микьабилеб къоялъ гьес кашишасухъе ДандчӀваялъул Чадиралъул кӀалтӀе бачӀине ккола кӀиго рохьил микки яги кӀиго миккидул тӀинчӀ.
Кашишас цо хӀинчӀ къабул гьабила мунагь чурулеб къурбанлъун ва цогидаб – тӀубан бухӀулеб къурбанлъун, щайгурелъул гьев жаназаялда аскӀовги вукӀун хъублъун вугелъул. Гьебго къоялъ гьес цӀи гьабизе ккола назорейлъи тӀаде босиялъул ният.
Биччанте гьес цӀидасан БЕТӀЕРГЬАНАСЕ гӀумру назру гьабизе ва гӀайиб бецӀулеб къурбаналъе лъагӀараб кьегӀер кьезе.
Гьезул назорейлъиялъул арал къоял рикӀкӀунаро, щайгурелъул назорейлъи хъублъун букӀиндал.
Гьале назорейлъиялъул къанун. Гьесул назорейлъиялъул заман ахиралде щвараб мехалда, гьев вачине ккола ДандчӀваялъул Чадиралъул кӀалтӀе.
Биччанте гьес БЕТӀЕРГЬАНАСЕ къурбаналъе бачӀине: тӀубанго бухӀулеб къурбаналъе – кинабгӀаги жагъаллъи гьечӀеб лъагӀараб бихьинаб кьегӀер, мунагь чурулеб къурбаналъе – жагъаллъи гьечӀеб лъагӀараб цӀуяб кьегӀер, ракълил къурбаналъе – жагъаллъи гьечӀеб куй.
Гьезда цадахъ букӀине ккола ролъул хирияб садакъаги къурбан-бакӀалде тӀолеб чагъирги, гьединго зайтуналъул нахуда руцарал бищунго лъикӀаб ролъул ханждал гьарурал бугьурго чадазул цӀураб чӀепги, тӀад нах бахарал реччеб жубачӀел бакарабиги.
Кашишас гьел хириял садакъаби БЕТӀЕРГЬАНАСДА цере росила ва мунагь чурулеб къурбанги тӀубан бухӀулеб къурбанги тӀобитӀила.
Хадуб БЕТӀЕРГЬАНАСДА цебе ракълил къурбаналъе цо куй хъвела, гьелда цадахъ реччеб гьечӀел чадазул чӀепги букӀине ккола. Гьединго кашишас ролъул хирияб садакъаги къурбан-бакӀалде тӀолел жалазул садакъаги къурбан-бакӀалда тӀад бухӀила.
ДандчӀваялъул кӀалтӀа къунцӀизе ккола назореяс жиндирго назорейлъиялъул рас. Цинги гьеб рас рехизе ккола ракълил къурбан бухӀулеб цӀадулъе.
Назореяс жиндирго рас къунцӀун хадуб кашишас гьесухъе кодобе кьела куйдул белъараб бугьналагаги, нахуда буцараб реччеб гьечӀеб чедги, тӀад нах бахараб реччеб гьечӀеб бакариги.
Кашишас гьел эхедеги рорхун хьвагӀезарила БЕТӀЕРГЬАНАСДА цере, хасаб хирияб садакъа хӀисабалда; гьел хирияллъун ккола ва гьелги, мегьедги, куйдул бохги кашишасе рукӀине ккола. Гьелдаса хадуб назореяс чагъир гьекъезе бегьула.
Гьединал руго БЕТӀЕРГЬАНАСЕ гӀумру назру гьабурав назореясда тӀадал ишал; биччанте гьелде тӀадеги гьес садакъа гьабизе жиндирго буголъиялда рекъон. Гьес жиндирго ният тӀубазабизе ккола назорейлъиялъул къануналда рекъон“».
БЕТӀЕРГЬАНАС Мусада абуна:
«Гьарунидаги гьесул васаздаги абе: „ГӀизраилил халкъалъе дугӀа гьабе гьадинал рагӀабаздалъун:
БЕТӀЕРГЬАНАС баракат бугеллъун гьареги нуж ва
квешабщиналдаса цӀунаги!
БЕТӀЕРГЬАНАСУЛ Сипаталъул нур къалъаги нужеда тӀад,
ва Гьев гурхӀаги нужеда!
БЕТӀЕРГЬАНАСЕ хиралъаги нуж
ва сах-саламатаб гӀумру кьеги нужее!“
Гьедин, Дир цӀарги рехсон, гӀизраилазе дугӀа гьабила гьез, ва Дица лъикӀабщинаб кьела гьезие».

Мусаца Мукъадасаб Чадир эхетизабураб мехалда, гьес гьелдаги гьелда жаниб бугеб къайи-къоноялдаги, къурбан-бакӀалдагун гьелъул цӀарагӀалдаги хирияб нахги бахун, гьеб кинабго БетӀергьанасе бацӀцӀад гьабуна. Гьеб киналдаго гьес хирияб нах бахана, гьеб мукъадасаблъун букӀине.
Ва ГӀизраилил халкъалъул бутӀруз, къавмазул кӀудияз, ай халкъалъул сияхӀ гьабиялъул жавабчилъи жидеда тӀадал къавмазул бутӀруз, жидерго рахъалъ хириял садакъаби росун рачӀана.
Гьез Чадиралда цере лъуна, БЕТӀЕРГЬАНАСЕ хирияб садакъа хӀисабалда, тӀадхъел бугеб анлъго гьокоги анцӀила кӀиго оцги – щибаб къавмалъул бетӀерас цо-цо оц ва кӀи-кӀияс цадахъ цо-цо гьоко. Гьеб кинабго Мукъадасаб Чадиралда цебе лъуна.
БЕТӀЕРГЬАНАС Мусада абуна:
«Къабул гьаре гьезухъа гьакалги оцалги, ДандчӀваялъул Чадиралда хӀалтӀизаризе рукӀине. Гьел левитазухъе кье, гьез тӀубалеб хъулухъалда рекъон».
Мусаца гьакалги оцалги левитазухъе кьуна.
КӀиго гьокоги ункъго оцги Гершонил наслабазухъе кьуна, гьезул хъулухъалда рекъон,
ва ункъго гьокоги микьго оцги Мерарил наслабазухъе кьуна, Гьарунил вас Итамарил нухмалъиялда гъоркь гьез гьабулеб хъулухъалда рекъон.
Амма Кехатил наслабазухъе Мусаца щибниги кьечӀо, щайгурелъул гьез Чадиралъул бищун мукъадасаб къайи баччизе кколаан жидерго кӀигъуждуздаги лъун.
Къурбан-бакӀалда хирияб нах бахун бахъиндал, халкъалъул бутӀруз жидерго рахъалдасан хириял садакъаби кьуна, ва гьелдалъун кӀодо гьабуна къурбанал рухӀизе байбихьи. Гьел садакъабиги къурбан-бакӀалда цере щвезаруна.
БЕТӀЕРГЬАНАС Мусада абуна: «Биччанте гьез иргадал, щибаб къоялъ цо бетӀерас, къурбан-бакӀалда къурбанал рухӀизе байбихьи кӀодо гьабун, жиндирго рахъалдасан къурбаналгун хириял садакъаби рачӀине».
ТӀоцебесеб къоялъ къурбаналгун садакъаби рачӀана Ягьудал тухумалдаса ГӀаминадавил вас НахӀшоница.
Гьес бачӀана: нусиялда лъеберго шекелалъул
гьуинмахӀазе хӀалтӀизабулеб махӀгьуинаб жубанжоги жаниб лъун анцӀго шекелалъул
басиги, куйги, лъагӀараб кьегӀерги – тӀубан бухӀулеб къурбаналъе;
мунагь чурулеб къурбаналъе – дегӀен;
ракълил къурбаналъе – кӀиго оцги, щуго куйги, щуго дегӀенги, щуго лъагӀараб кьегӀерги.
Гьединал рукӀана ГӀаминадавил вас НахӀшонил къурбаналгун садакъаби.
КӀиабилеб къоялъ къурбаналгун садакъаби рачӀана Иссахарил къавмалъул бетӀер, Цуарил вас Нетаниэлица.
Гьес бачӀана: нусиялда лъеберго шекелалъул цӀайи бугеб гӀарцул гъадаро ва лъабкъоялда анцӀго шекелалъул цӀайи бугеб гӀарцул щурун (гьезда жаниб букӀана ролъул хирияб садакъаялъе хӀадурараб, зайтуналъул нахгун жубазабураб бищун лъикӀаб ролъул ханжу);
анцӀго шекелалъул цӀайи бугеб меседил гел, гьуинмахӀазе хӀалтӀизабулеб махӀгьуинаб жубанжоги жаниб лъун;
басиги, куйги, лъагӀараб кьегӀерги – тӀубан бухӀулеб къурбаналъе;
мунагь чурулеб къурбаналъе – дегӀен;
ракълил къурбаналъе – кӀиго оцги, щуго куйги, щуго дегӀенги, щуго лъагӀараб кьегӀерги.
Гьединал рукӀана Цуарил вас Нетаниэлил къурбаналгун садакъаби.
Лъабабилеб къоялъ къурбаналгун садакъаби рачӀана Зевулунил къавмалъул бетӀер, Хелонил вас Элиавица.
Гьес бачӀана: нусиялда лъеберго шекелалъул цӀайи бугеб гӀарцул гъадаро ва лъабкъоялда анцӀго шекелалъул цӀайи бугеб гӀарцул щурун (гьезда жаниб букӀана ролъул хирияб садакъаялъе хӀадурараб, зайтуналъул нахгун жубазабураб бищун лъикӀаб ролъул ханжу);
анцӀго шекелалъул цӀайи бугеб меседил гел, гьуинмахӀазе хӀалтӀизабулеб махӀгьуинаб жубанжоги жаниб лъун;
басиги, куйги, лъагӀараб кьегӀерги – тӀубан бухӀулеб къурбаналъе;
мунагь чурулеб къурбаналъе – дегӀен;
ракълил къурбаналъе – кӀиго оцги, щуго куйги, щуго дегӀенги, щуго лъагӀараб кьегӀерги.
Гьединал рукӀана Хелонил вас Элиавил къурбаналгун садакъаби.
Ункъабилеб къоялъ къурбаналгун садакъаби гьаруна Рувимил къавмалъул бетӀер, Шедеурил вас Элицурица.
Гьес бачӀана: нусиялда лъеберго шекелалъул цӀайи бугеб гӀарцул гъадаро ва лъабкъоялда анцӀго шекелалъул цӀайи бугеб гӀарцул щурун (гьезда жаниб букӀана ролъул хирияб садакъаялъе хӀадурараб, зайтуналъул нахгун жубазабураб бищун лъикӀаб ролъул ханжу);
анцӀго шекелалъул цӀайи бугеб меседил гел, гьуинмахӀазе хӀалтӀизабулеб махӀгьуинаб жубанжоги жаниб лъун;
басиги, куйги, лъагӀараб кьегӀерги – тӀубан бухӀулеб къурбаналъе;
мунагь чурулеб къурбаналъе – дегӀен;
ракълил къурбаналъе – кӀиго оцги, щуго куйги, щуго дегӀенги, щуго лъагӀараб кьегӀерги.
Гьединал рукӀана Шедеурил вас Элицурил къурбаналгун садакъаби.
Щуабилеб къоялъ къурбаналгун садакъаби гьаруна Шимеонил къавмалъул бетӀер, Цуришадайил вас Шелумиэлица.
Гьес бачӀана: нусиялда лъеберго шекелалъул цӀайи бугеб гӀарцул гъадаро ва лъабкъоялда анцӀго шекелалъул цӀайи бугеб гӀарцул щурун (гьезда жаниб букӀана ролъул хирияб садакъаялъе хӀадурараб, зайтуналъул нахгун жубазабураб бищун лъикӀаб ролъул ханжу);
анцӀго шекелалъул цӀайи бугеб меседил гел, гьуинмахӀазе хӀалтӀизабулеб махӀгьуинаб жубанжоги жаниб лъун;
басиги, куйги, лъагӀараб кьегӀерги – тӀубан бухӀулеб къурбаналъе;
мунагь чурулеб къурбаналъе – дегӀен;
ракълил къурбаналъе – кӀиго оцги, щуго куйги, щуго дегӀенги, щуго лъагӀараб кьегӀерги.
Гьединал рукӀана Цуришадайил вас Шелумиэлил къурбаналгун садакъаби.
Анлъабилеб къоялъ къурбаналгун садакъаби гьаруна Гадил къавмалъул бетӀер, Дегуэлил вас Элиасафица.
Гьес бачӀана: нусиялда лъеберго шекелалъул цӀайи бугеб гӀарцул гъадаро ва лъабкъоялда анцӀго шекелалъул цӀайи бугеб гӀарцул щурун (гьезда жаниб букӀана ролъул хирияб садакъаялъе хӀадурараб, зайтуналъул нахгун жубазабураб бищун лъикӀаб ролъул ханжу);
анцӀго шекелалъул цӀайи бугеб меседил гел, гьуинмахӀазе хӀалтӀизабулеб махӀгьуинаб жубанжоги жаниб лъун;
басиги, куйги, лъагӀараб кьегӀерги – тӀубан бухӀулеб къурбаналъе;
мунагь чурулеб къурбаналъе – дегӀен;
ракълил къурбаналъе – кӀиго оцги, щуго куйги, щуго дегӀенги, щуго лъагӀараб кьегӀерги.
Гьединал рукӀана Дегуэлил вас Элиасафил къурбаналгун садакъаби.
Анкьабилеб къоялъ къурбаналгун садакъаби гьаруна Ефраимил къавмалъул бетӀер, Аммигьудил вас ЭлишамагӀица.
Гьес бачӀана: нусиялда лъеберго шекелалъул цӀайи бугеб гӀарцул гъадаро ва лъабкъоялда анцӀго шекелалъул цӀайи бугеб гӀарцул щурун (гьезда жаниб букӀана ролъул хирияб садакъаялъе хӀадурараб, зайтуналъул нахгун жубазабураб бищун лъикӀаб ролъул ханжу);
анцӀго шекелалъул цӀайи бугеб меседил гел, гьуинмахӀазе хӀалтӀизабулеб махӀгьуинаб жубанжоги жаниб лъун;
басиги, куйги, лъагӀараб кьегӀерги – тӀубан бухӀулеб къурбаналъе;
мунагь чурулеб къурбаналъе – дегӀен;
ракълил къурбаналъе – кӀиго оцги, щуго куйги, щуго дегӀенги, щуго лъагӀараб кьегӀерги.
Гьединал рукӀана Аммигьудил вас ЭлишамагӀил къурбаналгун садакъаби.
Микьабилеб къоялъ къурбаналгун садакъаби рачӀана Манассил къавмалъул бетӀер, Педацурил вас Гамлиэлица.
Гьес бачӀана: нусиялда лъеберго шекелалъул цӀайи бугеб гӀарцул гъадаро ва лъабкъоялда анцӀго шекелалъул цӀайи бугеб гӀарцул щурун (гьезда жаниб букӀана ролъул хирияб садакъаялъе хӀадурараб, зайтуналъул нахгун жубазабураб бищун лъикӀаб ролъул ханжу);
анцӀго шекелалъул цӀайи бугеб меседил гел, гьуинмахӀазе хӀалтӀизабулеб махӀгьуинаб жубанжоги жаниб лъун;
басиги, куйги, лъагӀараб кьегӀерги – тӀубан бухӀулеб къурбаналъе;
мунагь чурулеб къурбаналъе – дегӀен;
ракълил къурбаналъе – кӀиго оцги, щуго куйги, щуго дегӀенги, щуго лъагӀараб кьегӀерги.
Гьединал рукӀана Педацурил вас Гамлиэлил къурбаналгун садакъаби.
ИчӀабилеб къоялъ къурбаналгун садакъаби гьаруна Буняминил къавмалъул бетӀер, Гидеонил вас Авиданица.
Гьес бачӀана: нусиялда лъеберго шекелалъул цӀайи бугеб гӀарцул гъадаро ва лъабкъоялда анцӀго шекелалъул цӀайи бугеб гӀарцул щурун (гьезда жаниб букӀана ролъул хирияб садакъаялъе хӀадурараб, зайтуналъул нахгун жубазабураб бищун лъикӀаб ролъул ханжу);
анцӀго шекелалъул цӀайи бугеб меседил гел, гьуинмахӀазе хӀалтӀизабулеб махӀгьуинаб жубанжоги жаниб лъун;
басиги, куйги, лъагӀараб кьегӀерги – тӀубан бухӀулеб къурбаналъе;
мунагь чурулеб къурбаналъе – дегӀен;
ракълил къурбаналъе – кӀиго оцги, щуго куйги, щуго дегӀенги, щуго лъагӀараб кьегӀерги.
Гьединал рукӀана Гидеонил вас Авиданил къурбаналгун садакъаби.
АнцӀабилеб къоялъ къурбаналгун садакъаби гьаруна Данил къавмалъул бетӀер, Амишадайил вас Ахиезерица.
Гьес бачӀана: нусиялда лъеберго шекелалъул цӀайи бугеб гӀарцул гъадаро ва лъабкъоялда анцӀго шекелалъул цӀайи бугеб гӀарцул щурун (гьезда жаниб букӀана ролъул хирияб садакъаялъе хӀадурараб, зайтуналъул нахгун жубазабураб бищун лъикӀаб ролъул ханжу);
анцӀго шекелалъул цӀайи бугеб меседил гел, гьуинмахӀазе хӀалтӀизабулеб махӀгьуинаб жубанжоги жаниб лъун;
басиги, куйги, лъагӀараб кьегӀерги – тӀубан бухӀулеб къурбаналъе;
мунагь чурулеб къурбаналъе – дегӀен;
ракълил къурбаналъе – кӀиго оцги, щуго куйги, щуго дегӀенги, щуго лъагӀараб кьегӀерги.
Гьединал рукӀана Амишадайил вас Ахиезерил къурбаналгун садакъаби.
АнцӀила цоабилеб къоялъ къурбаналгун садакъаби гьаруна Ашерил къавмалъул бетӀер, Охранил вас Пагиэлица.
Гьес бачӀана: нусиялда лъеберго шекелалъул цӀайи бугеб гӀарцул гъадаро ва лъабкъоялда анцӀго шекелалъул цӀайи бугеб гӀарцул щурун (гьезда жаниб букӀана ролъул хирияб садакъаялъе хӀадурараб, зайтуналъул нахгун жубазабураб бищун лъикӀаб ролъул ханжу);
анцӀго шекелалъул цӀайи бугеб меседил гел, гьуинмахӀазе хӀалтӀизабулеб махӀгьуинаб жубанжоги жаниб лъун;
басиги, куйги, лъагӀараб кьегӀерги – тӀубан бухӀулеб къурбаналъе;
мунагь чурулеб къурбаналъе – дегӀен;
ракълил къурбаналъе – кӀиго оцги, щуго куйги, щуго дегӀенги, щуго лъагӀараб кьегӀерги.
Гьединал рукӀана Охранил вас Пагиэлил къурбаналгун садакъаби.
АнцӀила кӀиабилеб къоялъ къурбаналгун садакъаби гьаруна Нафталил къавмалъул бетӀер, Енанил вас Ахирица.
Гьес бачӀана: нусиялда лъеберго шекелалъул цӀайи бугеб гӀарцул гъадаро ва лъабкъоялда анцӀго шекелалъул цӀайи бугеб гӀарцул щурун (гьезда жаниб букӀана ролъул хирияб садакъаялъе хӀадурараб, зайтуналъул нахгун жубазабураб бищун лъикӀаб ролъул ханжу);
анцӀго шекелалъул цӀайи бугеб меседил гел, гьуинмахӀазе хӀалтӀизабулеб махӀгьуинаб жубанжоги жаниб лъун;
басиги, куйги, лъагӀараб кьегӀерги – тӀубан бухӀулеб къурбаналъе;
мунагь чурулеб къурбаналъе – дегӀен;
ракълил къурбаналъе – кӀиго оцги, щуго куйги, щуго дегӀенги, щуго лъагӀараб кьегӀерги.
Гьединал рукӀана Енанил вас Ахирил къурбаналгун садакъаби.
Къурбан-бакӀалда хирияб нах бахин кӀодо гьабун, ГӀизраилил халкъалъул бутӀруз Мукъадасаб бакӀалде кьуна анцӀила кӀиго гӀарцул гъадароги, анцӀила кӀиго гӀарцул щурунги, анцӀила кӀиго меседил гелги.
Щибаб гӀарцул гъадароялда букӀана нусиялда лъеберго шекел цӀайи ва щибаб щурмида – лъабкъоялда анцӀго шекел. Гьезул киназулго гӀаммаб бакӀлъи букӀана кӀиазаралда ункънусго шекел
МахӀгьуинаб жубанжо жаниб лъураб анцӀила кӀиго меседил гел букӀана щибалда анцӀго шекелалъул цӀайи бугеб ва гьезул гӀаммаб бакӀлъи букӀана нусиялда къого шекел
ТӀубан бухӀулеб къурбаналъе кинабниги бачӀана: анцӀила кӀиго басиги, анцӀила кӀиго куйги, анцӀила кӀиго лъагӀараб кьегӀерги ва гьезда цадахъ рукӀине кколел ролъул хириял садакъабиги.
Ракълил къурбаналъе кинабниги бачӀана: къоло ункъго оцги, лъабкъого куйги, лъабкъого дегӀенги, лъабкъого лъагӀараб кьегӀерги. Гьединал рукӀана къурбан-бакӀалда хирияб нах бахун хадуб, гьеб кӀодо гьабиялъе рачӀарал къурбаналгун хириял садакъаби.
БЕТӀЕРГЬАНАСДА цеве ДандчӀваялъул Чадиралъуве Муса лъугьанщинахъе, Мусада Гьесул гьаракь рагӀулаан КъотӀиялъул гъансил тӀалъелалда тӀад бугеб кӀиго херувималда гьоркьосан. Гьедин кӀалъалаан БЕТӀЕРГЬАН Мусагун.

БЕТӀЕРГЬАНАС Мусада абуна:
«Гьарунида лъазабе: „Дуца нахучирахъалда анкьго гьитӀинчирахъ рекъезабулеб мехалда, гьел чирахъал лъе гьезда цебесеб рахъ гьез гвангъизабулеб куцалъ“, – ин».
Гьаруница кинабго гьабуна БЕТӀЕРГЬАНАС Мусаде гьабураб амруялда рекъон: гӀисинчирахъал лъуна цебесеб рахъ гвангъизабулеб куцалда.
Нахучирахъ гьабуна рачитӀа меседги бухун – ахалъиялдаса бахъараб тӀадехун ругел меседил тӀугьдузул сипатазде гӀунтӀун – кинабго БЕТӀЕРГЬАНАС Мусада бихьизабураб сипаталда рекъон.
БЕТӀЕРГЬАНАС Мусада абуна:
«Левийил наслаби цогидал гӀизраилаздаса ратӀа гьаре ва гьел рацӀцӀад гьаре.
Гьел рацӀцӀад гьаре хадусеб къагӀидаялъ: гьезде динияб рацӀцӀалъиялъул лъим пунхъизабе ва биччанте гьез тӀолго черхалдаса рас кӀкӀвазе ва жидерго партал чуризе. Цинги гьел рацӀцӀадаллъун лъугьина.
Хадуб биччанте гьез бачӀине тӀубан бухӀулеб къурбаналъе хъвезе цо баси, цадахъ букӀине кколеб ролъул хирияб садакъагун, ай зайтуналъул нахгун жубараб бищун лъикӀаб ханжугун, ва цоги баси – мунагьал чурулеб къурбаналъе.
Цинги левийилал (левитал) ДандчӀваялъул Чадиралда цере ахӀе. ГӀизраилазул тӀолго жамагӀатги гьенибе бакӀарун,
Левийил наслаби БЕТӀЕРГЬАНАСДА цере чӀезаре, ва биччанте гӀизраилаз гьезда тӀад кверал лъезе.
Гьаруница рачине ккола левитал БЕТӀЕРГЬАНАСДА цере, ГӀизраилил халкъалъул рахъалдасан Гьесие кьолеб хасаб сайгъат хӀисабалда, гьелдаса нахъе гьел БЕТӀЕРГЬАНАСЕ хъулухъалъе рукӀине.
Цинги биччанте Левийил наслабаз оцазул бутӀрузда кверал лъезе ва цо оц БЕТӀЕРГЬАНАСЕ мунагь чурулеб къурбаналъе, кӀиабилеб оц тӀубанго бухӀулеб къурбаналъе хъвезе. Гьел къурбаназдалъун рацӀцӀалъила левитал.
Дуца Левийил наслаби Гьарунидаги гьесул васаздаги цере раче ва гьезул нухмалъиялде кье, БЕТӀЕРГЬАНАСЕ кьолеб хасаб сайгъат хӀисабалда.
Гьедин дуца левитал ратӀа гьарила цогидал гӀизраилаздаса, гьел Дираллъун рукӀиналъе гӀоло.
Гьеб кинабго гьабун хадуб, ай дуца гьел, рацӀцӀадги гьарун, хасаб сайгъатлъун БетӀергьанасе кьун хадуб, Левийил наслаби ДандчӀваялъул Чадиралъуре лъугьине бегьула, гьенир хъулухъалъе чӀезе.
ГӀицӀго гьел руго ГӀизраилил халкъалда гьоркьоса тӀуранго Дие кьезе ратӀа гьарурал гӀизраилал. Дица гьел Диего рачана, хутӀарал гӀизраилазул тӀоцере гьарурал бихьинлъималазул бакӀалда.
ГӀизраилалда гьабураб тӀоцебесеб бихьинлъимер Дир ккола, гьединго хӀайваналъул тӀоцебесеб тӀинчӀги ккола Дир. Мисриялъул тӀолалго тӀоцере гьарурал лъимал хвезарураб къоялъ Дица гӀизраилазул тӀоцере гьарурал лъимал Диего ратӀа гьаруна.
Гьанжеян абуни, Дица цохӀо Левийил тӀолалго наслаби росана Диего гӀизраилазул киналго тӀоцере гьарурал бихьинлъималазул бакӀалда.
Дица левитал ратӀа гьаруна ГӀизраилил халкъалда гьоркьоса ва Гьаруниеги гьесул васазеги сайгъатлъун кьуна гьел; ДандчӀваялъул Чадиралъуб тӀолалго гӀизраилазул бакӀалда хъулухъ гьабизе ккола гьез; гьел рукӀине руго ГӀизраилил халкъалъухъ босараб хӀакълъун. Цинги, гӀизраилал Мукъадасаб бакӀалде гӀагарлъиларо ва квешаб унти яги балагь бачӀиналдаса цӀунун рукӀина».
Мусацаги, Гьаруницаги ва ГӀизраилалъул тӀолго жамагӀаталъги кинабго гьабуна БЕТӀЕРГЬАНАС Мусаде гьабураб амруялда рекъон.
Левийилаз рацӀцӀалъи гьабуна ва партал чурана. Гьаруница гьел БЕТӀЕРГЬАНАСДА цере рачана, Гьесие кьолеб хасаб сайгъат хӀисабалда, ва рацӀцӀалъиялъул низам тӀобитӀана, кинаб батаниги мунагь-хӀакъалдаса гьел рацӀцӀад гьаризелъун.
Гьелдаса хадуб левитал, Гьарунилги гьесул васазулги нухмалъиялда гъоркь, ДандчӀваялъул Чадиралъур хъулухъ гьабизе лъугьана. Левийилазе кинабго гьабуна БЕТӀЕРГЬАНАС Мусаде гьабураб амруялда рекъон.
БЕТӀЕРГЬАНАС Мусада абуна:
«Гьале левитазул рахъалъ къанун: къоло щуго сонил ригьалде вахарав щивав чияс байбихьизе ккола ДандчӀваялъул Чадиралъуб хъулухъ гьабизе,
амма кӀикъоялда анцӀго сон бараб мехалда гьез хъулухъ тезе ккола – гьелдаса хадуб гьез тӀокӀалъ хъулухъ гьабизе кколаро.
Гьез кумек гьабизе бегьула ДандчӀваялъул Чадиралъуб хъулухъ гьабулел жидерго вацазе, амма жидецаго хъулухъ гьабизе кколаро. Гьезда тӀадаб хъулухъалъул хӀакъалъулъ гьедин лъазабе левитазда».

Мисриялдаса къватӀибе ГӀизраилил халкъ бахъун кӀиабилеб соналъул тӀоцебесеб моцӀалда
«Биччанте гӀизраилаз Песах байрам тӀобитӀизе, гьелъие бихьизабураб заманги хӀисабалде босун.
Песах тӀобитӀе гьаб моцӀалъул анцӀила ункъабилеб къоялъ, бакъанил гӀужалда, къо рукӀкӀиналде цебе, киналго Песахалъул тӀадкъаялги низамалги цӀунун».
Гьединлъидал Мусаца гӀизраилазде амру гьабуна Песахалъул байрам кӀодо гьабеян.
Ва тӀоцебесеб моцӀалъул анцӀила ункъабилеб къоялъ бакъанил гӀужалда, къо рукӀкӀиналде цебе, Синай абураб салул авлахъалда гьез Песахалъул байрам тӀобитӀана. ГӀизраилаз кинабго гьабуна, БЕТӀЕРГЬАНАС Мусаде гьабураб амруялда рекъон.
Амма гьезул цо-цоязухъа бажаричӀо Песахалъул байрамалда гӀахьаллъизе, щайгурелъул жаназаялда хъвазе ккун, гьел хъублъун рукӀана. Гьебго къоялъ гьел Мусахъеги Гьарунихъеги рачӀана,
ва гьез Мусада абуна:
«Ниж хъублъун руго, жаназаялда хъвазе ккун рукӀун. Амма щай ниж махӀрум гьарулел чӀезабураб заманалда гӀизраилазда цадахъ БЕТӀЕРГЬАНАСЕ къурбан гьабиялдаса?»
Мусаца гьезие жаваб кьуна:
«Гьанир чӀа, БЕТӀЕРГЬАНАС нужер рахъалъ кинаб амру бачӀунебали дица лъазабизегӀан».
БЕТӀЕРГЬАНАС Мусада абуна:
«ГӀизраилазда абе: „Жаназаялда хъван хъублъарав яги рикӀкӀадаб сапаралде ккун, гьелъие бихьизабураб заманалда Песахалъул байрам кӀодо гьабизе рес щвечӀев чиясги тӀобитӀизе ккола БЕТӀЕРГЬАНАС чӀезабураб Песахалъул байрам.
Гьединав чияс Песах кӀодо гьабизе биччанте кӀиабилеб моцӀалъул анцӀила ункъабилеб къоялъул бакъанида. Къурбаналъул кьагӀрил гьан кваназе ккола гьес бугьурго чедгун ва кьогӀал хурдулгун цадахъ,
рогьиналде щибго жо нахъе течӀого ва цониги ракьа бекичӀого. Песахалъул байрам тӀобитӀулелъул, гьелъие чӀезарурал Бичасул хӀукмаби рагӀа-ракьанде щун тӀуразаризе ккола гьес.
Амма черхги хъублъичӀев сапаралдеги ккечӀев чияс Песахалъул байрамалъул кӀвар гьабичӀого тани, гьев халкъалда гьоркьоса нахъе къотӀизе вуго, гьес чӀезабураб заманалда БЕТӀЕРГЬАНАСЕ къурбан гьабичӀолъи сабаблъун. Гьесие жаза гьабизе ккола.
Нужеда гьоркьоб гӀумру гьабулев чияр ракьалдаса чиясе бокьани БЕТӀЕРГЬАНАС тӀад лъураб Песахалъул байрам кӀодо гьабизе, гьесдаги тӀалъула гьеб байрамалъе рихьизарурал Бичасул киналго хӀукмабиги низамги цӀунизе. Гьаб улкаялда гьавурасеги чияр ракьалдаса вачӀун гӀумру гьабулесеги цогояб низам букӀине ккола“».
Мукъадасаб, ай ДандчӀваялъул Чадир, эхетизабураб къоялъго накӀкӀул парчаялъ бахчизабуна. Сордо рогьинегӀан гьеб цӀадул парчадулъ бугеб гӀадин бихьулаан.
Гьелдаса нахъе гьедин букӀана кидаго: Къад Чадиралда тӀад накӀкӀул парча чӀолаан ва къаси гьеб цӀадуда релълъунаан.
Чадиралдаса накӀкӀул парча тӀаде босараб мехалъ, гӀизраилал сапаралъ рахъунаан; накӀкӀул парча лъалхъараб бакӀалда гӀизраилаз къайиги чӀвалаан.
БЕТӀЕРГЬАНАСУЛ амруялда рекъон гӀизраилал сапаралде рахъунаан ва Гьесулго амруялда рекъон чӀелги гьабулаан. Чадиралда тӀад накӀкӀул парча бигъарабгӀан заманалда гьел чӀараб бакӀалдаго рукӀунаан.
Чадиралда тӀад накӀкӀул парча гӀемераб заманалъ чӀаниги, ГӀизраилил халкъ БЕТӀЕРГЬАНАСЕ мутӀигӀлъулаан ва сапаралде бахъунароан.
Чадиралда тӀад накӀкӀул парчаялъ цо чанго къо гурони бачӀониги, гьединго гьабулаан: гӀицӀго БЕТӀЕРГЬАНАСУЛ амруялда рекъон къайи чӀвалаан ва Гьесул амруялда рекъон сапаралдеги рахъунаан.
Цо-цо мехалда накӀкӀул парча чадиралда тӀад чӀолаан сордо рогьинегӀан, ва радал парча тӀаде борхун бихьани, гьезги сапаралде байбихьулаан. Къад букӀа, къаси букӀа – накӀкӀул парча тӀаде борхун бихьарабго, гьел сапаралъ рахъунаан.
КӀиго къоялъ, яги моцӀалъ, яги жеги цӀикӀкӀун – кигӀан заманаялъ Мукъадасаб Чадиралда тӀад накӀкӀул парча чӀаниги, гӀизраилал чӀараб бакӀалдаса рахъунароан, ай накӀкӀул парча багъаризегӀан гьел нухде рахъунароан; накӀкӀул парча тӀаса босидал, халкъалъги сапаралде байбихьулаан.
БЕТӀЕРГЬАНАСУЛ амруялда рекъон гьез къайиги чӀвалаан ва Гьесулго амруялдалъун сапаралдеги рахъунаан. БЕТӀЕРГЬАНАС Мусадасан кьураб амру гьедин тӀубазабулаан гӀизраилаз.

БЕТӀЕРГЬАНАС Мусада абуна:
«РачитӀа гӀарацги бухун кӀиго гӀарцул сур гьабе. Гьел хӀалтӀизаре халкъалъул данделъи ахӀизе ва халкъалда нухда рахъине кколеблъи лъазабизе.
КӀиябго сур пулеб гьаракь бахъараб мехалъ, тӀолабго жамагӀат дуда цебе ДандчӀваялъул Чадиралъул кӀалтӀе бакӀаризе ккола.
Цо сур пулеб гьаракь рагӀидал, духъе халкъалъул кӀудиял, ай ГӀизраилил къавмазул бутӀрул ракӀаризе ккола.
Гьоркьор къотӀ-къотӀарал къокъал гьаркьал гьарун сур пураб мехалда, сапаралде рахъине ккола бакъбаккул рахъалда чӀел гьабурал къавмал.
Гьединабго хӀалалда кӀиабилеб нухалъ сур пурабго, сапаралде рахъине ккола къилбаялъул рахъалда чӀарал къавмал. Гьеб ахӀи букӀине буго сапаралде рахъине ккеялъул бицунеб гӀаламатлъун.
Данделъи ахӀизе ккани, сур пуй цо халатбахъараб ахӀиялдалъун.
Сурал пуйзе руго кашишзабаз – Гьарунил васаз. Гьеб буго нужееги рукӀинесел наслабазеги даимаб амру.
Нуж нужерго ракьалда рукӀаго тушман тӀаде кӀанцӀани ва рагъ ккани, кӀвараб хӀалалъ сурал пуй. Гьебмехалда нужер БЕТӀЕРГЬАН Аллагьасда нужер ахӀи рагӀила ва тушманасдаса нуж хвасар гьарила.
Гьединго рохалил къоязги, байрамкъоязги, щибаб моцӀалъул тӀоцебесеб къоялъги цӀадулги ракълилги къурбанал гьарулеб мехалъ гӀарцул сурал пуй – гьеб букӀина БЕТӀЕРГЬАНАСДА нуж ракӀалде щвезариялъул гӀаламатлъун. Дун вуго БЕТӀЕРГЬАН – нужер Аллагь».
КъотӀиялъул Чадиралда тӀад тӀупараб накӀкӀул парча тӀаде борхана кӀиабилеб моцӀалъул къоабилеб къоялъ ва,
Синай абураб салул авлахъги тун, гӀизраилал сапаралъ рахъана. Паран абураб салул авлахъалде щведал накӀкӀул парча лъалхъана.
Гьеб букӀана гьезул, Мусадасан бачӀараб БЕТӀЕРГЬАНАСУЛ амруялда рекъон нухда рахъараб, тӀоцебесеб сапар.
ТӀоцебе сапаралде бахъана Ягьудал аскар, къокъаялда хадуб къокъа гьабун. Гьезул бетӀерлъуда вукӀана ГӀаминадавил вас НахӀшон.
Цуарил вас Нетаниэл вукӀана Иссахарил къавмалъул бетӀерлъуда,
ва Хелонил вас Элиав – Зевулунил къавмалъул бетӀерлъуда.
Хадуб Мукъадасаб Чадир биххана ва сокӀкӀана ва, баччун Чадиргун, Гершонилги Мерарилги тухумал сапаралде рахъана.
Гьезда хадуб билълъана Рувимил аскар, къокъаби гьарун. Гьезул бетӀерлъуда вукӀана Шедеурил вас Элицур.
Шимеонил къавмалъул бетӀерлъуда вукӀана Цуришадайил вас Шелумиэл,
ва Гадил къавмалъул бетӀерлъуда – Дегуэлил вас Элиясаф.
Гьезда хадуб сапаралде бахъана Кехатил тухум, баччун мукъадасаб къайигун. ГӀизраилал цӀияб бакӀалде щвелалде гьениб Мукъадасаб Чадир чӀван букӀине кколаан.
Гьезда хадуб сапаралде бахъана Ефраимил аскар, къокъаби гьарун. Гьезул бетӀерлъуда вукӀана Аммигьудил вас ЭлишамагӀ.
Манассил къавмалъул бетӀерлъуда вукӀана Педацурил вас Гамлиэл
ва Буняминил къавмалъул бетӀерлъуда – Гидеонил вас Авидан.
Бищун ахиралда сапаралде бахъана Данил аскар, къокъаби гьарун. Гьезул бетӀерлъуда вукӀана Амишадайил вас Ахиезер.
Ашерил къавмалъе бетӀерлъи гьабулеб букӀана Охранил вас Пагиэлица
ва Нафталил къавмалъе – Енанил вас Ахирица.
Гьединаб букӀана сапаралде рахъулел гӀизраилазул къавмазул тартибгун низам.
Мусаца абуна жиндирго вакьад-васасда, ай мидянияв Регуэлил вас Ховавида: «Ниж унел руго БЕТӀЕРГЬАНАС нижее кьелин абураб ракьалде. Вилълъа нижеда цадахъ, дуеги нижеего гӀадин икъбал букӀина, щайгурелъул БЕТӀЕРГЬАНАС ГӀизраилил халкъалъе лъикӀлъи гьабизе рагӀи кьун бугелъул», – ин.
Амма гьес жаваб кьуна: «Дун вилълъинаро нужгун. Дирго ракьалде ва дирго гӀагарлъиялъухъе тӀадвуссин лъикӀ дие», – ян.
Амма Мусаца нахъеги абуна: «Гьарула дуда, рехун тоге ниж! Дуда лъикӀ лъала салул авлахъалда къайи чӀвазе санагӀатал бакӀал; нижеда нух малъулев чилъун вукӀа.
Мун нижеда цадахъ вилълъани, нижеца дуеги бащад гьабила БЕТӀЕРГЬАНАС нижее кьурабщинаб рикъзи», – ян.
Цинги БЕТӀЕРГЬАНАСУЛ МагӀардаса гьел сапаралде рахъана ва гьез лъабго къо нухда бана. Лъабабго къоялъ гьезда цебе-цебе унеб букӀана БЕТӀЕРГЬАНАСУЛ КъотӀиялъул гъамасги, гьезда хӀухьбахъиялъе бакӀги бихьизабулаго.
Къад сапаралъ унеб мехалда БЕТӀЕРГЬАНАСУЛ накӀкӀул парчаги букӀунаан гьезда тӀасан боржунеб.
Сапаралде рахъине гъамас борхулелъул Мусаца абулаан:
«Вахъа цеве, я БЕТӀЕРГЬАН!
Рихх-риххун аги Дур тушбаби!
Дуда цереса лъутун аги Мун рихарал!»
Гъамас лъалхъараб мехалда гьес абулаан:
«Лъалхъе, БЕТӀЕРГЬАН,
рикӀкӀун хӀалкӀоларел ГӀизраилалгун!»

ЗахӀмалъи хӀехьезе бокьичӀого зигардизе лъугьана халкъ цо къоялъ, ва гьезул разигьечӀолъиялъул къулкъудиги рагӀун, БЕТӀЕРГЬАНАСУЛ кутакалда ццин бахъана. Гьебмехалъ БЕТӀЕРГЬАНАСУЛ цӀа рещтӀана гьезде ва гьелъ бухӀизе байбихьана халкъалъ чӀел гьабураб бакӀалъул рагӀал.
Халкъ кумекалъе Мусаде ахӀи базе лъугьана; Мусаца БЕТӀЕРГЬАНАСДЕ дугӀа гьабун хадуб, цӀа свана.
Гьеб бакӀалда Тавера
Цо заманалда гӀизраилазда гьоркьор рукӀарал батӀиял халкъазул гӀадамаз тӀалаб гьабизе байбихьана лъикӀа-лъикӀаб квен. Гьездаго цадахъ зигардизе лъугьана гӀизраилалги. Гьез абулеб букӀана:
«Нижее гьан кьолев чи киса щолев!
РакӀалда бугищ Мисриялда чӀобого кваналеб букӀараб ччугӀаги, охцерги, пастӀанги, пурччги, перги, ражиги!
Гьанжеян абуни, черхалда рухӀцин хутӀун гьечӀо. Щибниги гьечӀелъул кваназе, гӀицӀго манна гурони! Бадисан баккун буго гьебги».
Манна букӀана гъаранхералъул хьоналда релълъараб, хъахӀаб кьералъул зобалазул нигӀмат.
Халкъалъ гьеб бакӀарулаан ва хадуб кверзул гьабида ххенолаан яги чухӀулаан. Хадуб гьеб хъабаялъуб белъунаан яги гьелъул бакараби режулаан. Зайтуналъул нахулъ буцун бежараб чадил гӀадинаб тӀагӀамги букӀана гьелъул.
Къаси щуб ккараб мехалда, гьелда цадахъ рещтӀунаан маннаги.
Мусада рагӀана халкъалъул гӀоди – щибаб хъизан-къай гӀодулеб букӀана, жидерго чадиралъул кӀалтӀаги чӀун. Гьебмехалда БЕТӀЕРГЬАНАСУЛ ццин гьелегьана, Мусалги гьелъ кутакалда ракӀбакъвана.
Гьес БЕТӀЕРГЬАНАСДА абуна:
«Щай Дуца дие гьаб гӀазаб кьолеб бугеб? Щиб гьабун дица Дур ццин бахъинабураб, гьаб тӀолабго халкъ дида баччизабизе ккани?
Дун гьазул эменищ вугев? Дидасан бижараб халкъищ гьаб бугеб? Щай Дуца, жиб хьихьулей гӀаданалъ лъимер кинигин дида карандаги лъун, гьезие кьелин абун гьезул умумузе Дуца рагӀи кьураб ракьалде щвезегӀан, дида баччизабулеб бугеб гьаб халкъ?
Киса дица гьаб гӀаламалъе гӀураб гьан балагьилеб: „Гьан кье нижее кваназе!“ – ян гӀодулел ругелъул гьел дида цере!
ЦохӀо дида бажаруларо гьаб халкъ баччун; гьеб цӀакъго захӀматаб иш буго дие!
Хадубккунги дие гьадинабго къисмат Дуца хъван батани, Дур цӀобалъе мустахӀикъавги дун ватани, гьарула гьабсагӀатго чӀвай дун, гьаб балагьалъукьа ворчӀизе вукӀине!»
Гьебмехалъ БЕТӀЕРГЬАНАС Мусада абуна:
«ГӀизраилазул кӀудиязда гьоркьоса гӀакълу-гьунар бугел бутӀрул хӀисабалда дуда лъикӀ лъалел чагӀи ракӀаре Дида цере – кинавниги лъабкъоялда анцӀго чи. Риччанте гьел рачӀине ДандчӀваялъул Чадиралъул кӀалтӀе ва дуда аскӀор чӀезе.
Гьенив Дун кӀалъазе вуго дуда. Дуда лъураб РухӀалдасаги босун, гьездаги лъела Дица Гьеб. Гьел хӀалае рахъина дуе гьеб бакӀаб гьир баччиялъе, цохӀо дуцаго баччичӀого букӀине.
Халкъалда абе: „РацӀцӀалъи гьабе, метералде хӀадурлъун рукӀине. Метер нужеца гьан кваназе буго, БЕТӀЕРГЬАНАСДА рагӀун бугелъул нужер гӀодиги, ‘Нижее гьан кьолев чи киса щолев! Мисриялдаго лъикӀ букӀана!’ абураб нужер къулкъудиги. БЕТӀЕРГЬАНАС кьезе буго нужее гьан.
Нужеца гьеб кваназе буго цо, кӀиго, щуго, анцӀго, къого къоялъ гуреб!
Нужеца гьеб кваназе буго тӀубараб моцӀалъ, нужер магӀарзухъан бачӀинегӀан ва нужеда гьеб рихинегӀан, нужеца нужедаго гьоркьовги вугев БЕТӀЕРГЬАНАСДЕ мугъги рехун, Гьесда цере ‘Щай ниж Мисриялдаса нахъе арал?!’ – ин абун, нуж зигардаралъухъ“».
Мусаца абуна:
«Гьанив цин анлънусазарго рагъухъан вуго, ва Дуца абулеб буго: „ТӀубараб моцӀалъ Дица гьезда гьан кваназабизе буго!“ – ян.
Бугебщинаб гӀи-боцӀи хъуниги, гӀолебищ гьезие киназего гьан? Ялъуни ралъдалъ бугеб тӀолго ччугӀа ккуниги, киназего гӀелищ гьеб?»
БЕТӀЕРГЬАНАС Мусада абуна:
«БЕТӀЕРГЬАНАСУЛ хӀал дагьлъунищ бугеб? ГьабсагӀат дудаго бихьила, Дица дуе кьураб рагӀи тӀубалищали».
Муса халкъалъухъе вилълъана ва БЕТӀЕРГЬАНАС абураб жо бицана. Гьес халкъалъул кӀудиязул лъабкъоялда анцӀго чи аскӀове ахӀана ва гьел Чадиралда сверухъ чӀезаруна.
Гьебмехалда БЕТӀЕРГЬАН накӀкӀул парчадулъ рещтӀана ва Мусагун кӀалъана; Мусада тӀад лъураб РухӀалдаса босун, гьенире ракӀарарал кӀудияздеги рещтӀинабуна гьеб РухӀ. Гьезда тӀаде РухӀ рещтӀиндал гьез байбихьана ахӀунго ахӀун шавкъалда Аллагьасул амраби загьир гьаризе, амма хадубккун тӀокӀалъ гьедин гьабичӀо.
КӀигоял рукӀана гьенире рачӀинчӀого, халкъалда гьоркьорго чӀун; цоясда цӀар букӀана Элдад, кӀиабилесда – Медад. Амма гьездеги рещтӀана РухӀ, гьелги рукӀиндал кьолбол кӀудиязул сияхӀалда рехсон, Чадиралъул кӀалтӀе инчӀониги. Гьединлъидал гьелги лъугьана Аллагьасул амраби загьир гьарун кӀалъазе.
Цо гӀолохъанчи векерун вачӀана Мусахъе ва гьес абуна:
«Элдадицаги Медадицаги Аллагьасул амраби рицунел руго», – ян.
ГьитӀинаб къоялдасаго Мусал кумекчилъун вукӀарав Нунил вас Егьошуаца абуна:
«Муса, бетӀерчӀахъад, чӀезаре гьел!» – ин.
Амма Мусаца жаваб кьуна:
«Дун цӀунизейищ мун вахъарав? Дие бокьилаан БЕТӀЕРГЬАНАСУЛ халкъалда гьоркьоса киназего аварагзабазул карамалъи щвезе ва БЕТӀЕРГЬАНАС гьезул щивасде Жиндирго Иллагьияб РухӀ рещтӀинабизе!» – ян.
Цинги Мусаги кьолбол кӀудиялги жиде-жидер чадразухъе тӀадруссана.
Цинги БЕТӀЕРГЬАНАСУЛ хӀалкӀолъиялдалъун кутакаб гьури бахъана ва гьелъ ралъдахъан чӀоролаби рачун рачӀана. Халкъ чӀараб бакӀалда сверухъ киса-кибего цо къоялъул сапаралъул манзилалда гьез ракь бахчизабуна кӀиго натӀалъул борхалъиялда.
Халкъ чӀоролаби ракӀаризе лъугьана: тӀубараб къоялъги, къаси рогьинегӀанги ва хадусеб къоялъги ракӀарана гьел ва щивас бакӀарана цо хомералдаса
Жеги гьезул кӀалдиб гьан букӀаго, БЕТӀЕРГЬАНАСУЛ ццин рещтӀана халкъалде ва Гьес гьезде кутакаб унти биччана.
Гьединлъидал гьеб бакӀалда Киврот-Гьатаава
Киврот-Гьатааваялдаса халкъ багъарана Хацероталде ва гьениб лъалхъана.

Марямги Гьарунги лъугьана Мусада бадибчӀвай гьабизе, гьес Кушалдаса гӀадан ячунин абун.
Гьез абулеб букӀана:
«ГӀицӀго Мусада гурони кӀалъачӀевищ БЕТӀЕРГЬАН? Нижедаги гурищ Гьев кӀалъарав?» – ин.
Ва гьеб БЕТӀЕРГЬАНАСДА рагӀана.
Живго Мусайин абуни, кутакалда хӀалимав, дунялалдаго бищун хӀалимав чи вукӀана.
Циндаго БЕТӀЕРГЬАНАС Мусадаги, Гьарунидаги, Марямидаги абуна:
«Нуж лъабалго ДандчӀваялъул Чадиралда цере рилълъа», – ян. Гьел лъабалго гьенире рилълъана.
Цинги БЕТӀЕРГЬАН рещтӀана накӀкӀул хӀубилъун Чадиралъул кӀалтӀе ва Гьес Гьарунги Марямги ахӀана; гьел кӀиялго церегӀан рилълъана.
Ва БЕТӀЕРГЬАНАС абуна:
«ГӀинтӀаме Дихъ!
Нужеда гьоркьов вугев БЕТӀЕРГЬАНАСУЛ аварагасе
Дун загьирлъула церетӀамиязулъ,
кӀалъала гьевгун макьабазулъ.
Амма Дир лагъ Мусагун гьедин гуребха букӀунеб, –
Дир Рокъов гьев сундулъгоги Дие ритӀухъав вуго.
Гьевгун Дун кӀалъала бадиса бадиве, рагьун,
кици-биценаздалъун гурев;
гьесда бихьула БЕТӀЕРГЬАНАСУЛ сипат.
Кинха нуж хӀинкъичӀел
Дир лагъ Мусада данде рахъун кӀалъазе?»
БЕТӀЕРГЬАНАСУЛ гьезда кутакаб ццин бахъана ва Гьев нахъе ана.
Чадиралдаса батӀалъун накӀкӀул парча эхеде босараб сагӀаталъ Марямил черх барас унтиялъ цӀуна: гьелъул тӀом гӀазу гӀадин хъахӀлъана. Гьарун гьелдехун вуссиндал, гьесда бихьана гьелде барасалъул унти бахун бугеблъи.
Ва гьес Мусада абуна:
«БетӀерчӀахъад, гьарула гьабуге нижее тамихӀ, гӀакълу гьечӀел нижеца гьабураб мунагьалъухъ!
Гьарула дуда, эбелалъул ургьиса бачӀарабго хвараб ва бащдаб черх турараб лъимада релълъине тоге Марям!»
Цинги Мусаца БЕТӀЕРГЬАНАСДЕ дугӀа гьабуна:
«Я дир Аллагь, сахлъизае Марям!» – ин.
Амма БЕТӀЕРГЬАНАС Мусада абуна:
«Гьелъул бадибе инсуца хӀацӀу турабани, анкьго къоялъ рогьо баччизе ккезе гурищ гьелъ букӀараб? Гьей халкъалда гьоркьоса нахъе йитӀе анкьго къоялъ; хадуй тӀадюссине йиччанте».
Марям анкьго къоялъ халкъалда гьоркьоса нахъе йитӀана, ва гьей тӀадюссинегӀан халкъги бугелъубго чӀун букӀана.

Хадуб халкъ Хацероталдаса сапаралъ бахъана ва Паран салул авлахъалде щведал, гьениб лъалхъи гьабуна.
БЕТӀЕРГЬАНАС Мусада абуна:
«Дица гӀизраилазе кьолеб бугеб Ханааналъул ракьалъул цӀех-рех гьабизе жасусал ритӀе: щибаб къавмалъул церехъабазда гьоркьоса цо-цо чи».
Мусаца гьел ритӀана Паран абураб салул авлахъалдаса, БЕТӀЕРГЬАНАСУЛ амруялда рекъон. Гьел киналго рукӀана гӀизраилазул къавмазул церехъабазда гьоркьоса чагӀи.
Гьале гьезул цӀарал:
Рувимил къавмалдаса – Заккурил вас Шаммуа;
Шимеонил къавмалдаса – ХӀорил вас Шафат;
Ягьудал къавмалдаса – Ефуннил вас Халев;
Иссахарил къавмалдаса – Юсупил вас Игал;
Ефраимил къавмалдаса – Нунил вас Гьошеа;
Буняминил къавмалдаса – Рафул вас Палти;
Зевулунил къавмалдаса – Содил вас Гьадиэл;
Юсупил къавмалдаса, гьесул вас Манассил наслуялдаса – Сусийил вас Гьадий;
Данил къавмалдаса – Гемалийил вас Аммиэл;
Ашерил къавмалдаса – МикагӀилил вас Сетур;
Нафталил къавмалдаса – Вафсил вас Нахби;
Гадил къавмалдаса – Махил вас Геуэл.
Гьел руго Мусаца ракьазул цӀех-рех гьабизе ритӀарал гӀадамазул цӀарал. Нунил вас Гьошеае
Ханааналъул цӀех-рех гьабизе гьел ритӀулаго Мусаца абуна:
«Нуж Негев къотӀун мугӀрул-щобазде а!
Халгьабе кинаб ракь гьеб бугебали. Лъазабе кинаб халкъалъ гьениб гӀумру гьабун бугебали: къуватабищ, загӀипабищ гьеб бугеб, дагьал чагӀийищ, ялъуни кӀудияб гӀаламищ гьезул бугеб?
Гьеб халкъалъ гӀумру гьабулеб ракь кинаб бугеб: гьарзаябищ, мукъсанабищ? Кинал ругел гьезул шагьарал: чадразухъищ гьез гӀумру гьабулеб бугеб, яги сверун къадалги рарал щула гьарурал шагьаразухъищ?
Кинаб ракь бугеб гьениб, беэнабищ яги хъарцинабищ? Ругищ гьенир гъутӀби, гьечӀищ? Нуж сункьаго хӀинкъуге, гьеб ракьалъул пихъги босе». (ЦӀибил барщулеб заман щун букӀана.)
Гьел ана ва гьеб ракьалъул хал-шал гьабуна, Цин абураб салул авлахъалдаса бахъараб, битӀахъе Лево-Хаматалда аскӀоб бугеб Реховалде щвезегӀан.
Негевги нахъа тун гьел щвана Хевроналде; Анакил наслуялъул АхӀиманицаги, Шешайицаги, Талмайицаги гӀумру гьабулеб букӀана гьениб. (Хеврон букӀана Мисриялъул шагьар Цоаналдаса анкьго соналъ цебе бараб шагьар.)
Эшкол абураб расалъиялде щведал, гьез цо цӀолбол хьоп тӀад бугеб гъабуялъул гӀаркьел къотӀана ва, гӀералдаги бан, гьезул кӀигояс баччана гьеб; гьединго соноги инжирги босана гьениса.
Гьеб бакӀалда цӀар лъуна Эшколалъул
КӀикъого къоялдасан гьел сапаралдаса тӀадруссана.
Ва гьел рачӀана Паран абураб салул авлахъалда бугеб Кадешалде – Мусахъеги, Гьарунихъеги, гӀизраилазул жамагӀаталъухъеги. Гьениб гьездаги халкъалдаги цебе гьез бихьа-таралъул якъинаб баян кьуна ва гьениса босун бачӀараб пихъ бихьизабуна.
Гьез Мусада абуна:
«Ниж ана дуца ритӀараб ракьалде: хӀакъикъаталдаги, рахьги гьоцӀоги чвахулеб ракь бугоан доб! Гьале гьениса пихъ.
Амма доба гӀумру гьабулеб халкъ цӀакъ къуватаб буго, гьезул шагьаралги щула гьарурал ва цӀакъго кӀудиял руго. Нижеда дора Анакил наслабицин рихьана!
Амалекияз гӀумру гьабулеб буго Негевалда, хитиязги, евусиязги, амориязги – мугӀрузда, ханаанияз – ралъдал рагӀаллъиялдаги Иордан гӀурул рагӀаллъиялдаги».
Халевица хӀалбихьана Мусада цебе халкъ гӀодобуссинабизе ва гьес абуна:
«Рилълъа гьеб ракь кверде босизе! Нилъехъа бажарилагурищ гьеб!»
Амма гьесда цадахъ рукӀараз абуна:
«Нилъехъа бажаруларо доб халкъгун рагъизе – доб нилъедаса къуватаб халкъ буго», – ян.
Жидедаго бихьараб ракьалъул рахъалъ халкъалда гьоркьор квешал харбал тӀиритӀизаризе лъугьана гьел:
«Гьениб гӀумру гьабизе рачӀарал чагӀи кваналеб ракь буго гьеб. Нижеда гьенир рихьарал киналго гӀадамал рукӀана нартал гӀадал чӀахӀиял.
Нижеда гьенир нефилималги рихьана (Анакил наслаби Нефилимидасан лъугьарал ккола). Гьезда аскӀор ниж нижедаго гарцӀалин кколел рукӀана ва гьездаги ниж гарцӀаллъун рихьулел рукӀана».

Гьебмехалъ халкъалъ ахӀи-хӀур бахъинабуна. ТӀубараб сордоялъ гӀодана гьел риччан гьаркьалгун ва
Мусаеги Гьаруниеги бадирчӀваял гьаризе лъугьана. ТӀолабго халкъалъ гьезда абулеб букӀана:
«Унго, Мисриялдаго хварал анищ ниж! Яги гьанир салул авлахъалда хун рукӀарал анищ!
Щай БЕТӀЕРГЬАНАС ниж гьеб ракьалде рачунел ругел? Гьенир ниж хвалчаца чӀвазе рукӀинейищ? Цинги нижер лъудбиги лъималги асирлъуде ккела! Мисриялдего тӀадруссани лъикӀ букӀина нилъее!»
Гьез цоцазда абулеб букӀана:
«РачӀа нилъеца цоги бетӀер тӀаса вищизе ва Мисриялде тӀадруссине», – ян.
Гьебмехалда Мусаги Гьарунги ГӀизраилалъул жамагӀаталда цере накабазда чӀана.
Ракьазул хал-шал гьабизе аразда гьоркьор рукӀарал Нунил вас Егьошуацаги Ефуннил вас Халевицаги, чара бухӀун, жидедаго тӀад букӀараб партал бихъ-бихъана
ва гьез гӀизраилазул жамагӀаталда абуна:
«Нилъеца хал-шал гьабураб ракь кутакалда лъикӀаб буго!
БЕТӀЕРГЬАН нилъеда гурхӀулев ватани, Гьес рачинеги рачун, нилъее кьела рахьги гьоцӀоги чвахулеб доб ракь.
Амма БЕТӀЕРГЬАНАСДА данде рахъунге ва доб ракьалъул гӀадамазукьа хӀинкъуге, щайгурелъул нилъеца бигьаго къезарила дол! Дозие кумек гьечӀо, нилъгунин абуни, БЕТӀЕРГЬАН вуго. ХӀинкъуге дозукьа!» – ян.
Гьебмехалъ халкъалъ гьел ганчӀица чӀвазехъин рукӀана, амма циндаго, киназдаго бихьун, БЕТӀЕРГЬАНАСУЛ къудрат загьирлъана ДандчӀваялъул Чадиралъул кӀалтӀа.
БЕТӀЕРГЬАНАС Мусада абуна:
«КидаллъизегӀан гьаб халкъалъ Дун нахъчӀвазе вугев? КидаллъизегӀан гьел Дида божиларел, Дица жидеда гьоркьор гьаруралщинал гӀаламаталги гӀечӀого?
Квешаб унтиги тӀаде биччан тӀагӀинабила Дица гьаб халкъ! Ва дудасан бижизабила гьалдасаги цӀикӀкӀараб ва къуватаб халкъ».
Гьебмехалъ Мусаца БЕТӀЕРГЬАНАСДА абуна:
«Цинги гьеб хабар рагӀила Дуца Дурго къуваталдалъун жидер кверщаликьа гьаб халкъ хвасар гьабурал мисриязда!
Мисрияз кинабго бицина гьаб ракьалъул халкъазда. Огь дир БЕТӀЕРГЬАН, гьел халкъазда рагӀун бугелъул, Мун Дур халкъалда цадахъ вукӀуневлъи ва Дуца бадиса бадиве Мунго вихьизе толеблъи, я БЕТӀЕРГЬАН! Ханааниязда лъала Дур накӀкӀул парча гӀизраилазда тӀад бугеблъи ва Мун гьезда цадахъ къад – накӀкӀул хӀубилъун, къаси – цӀадул хӀубилъун унев вугеблъиги.
Цо чи течӀого Дуца гьаб халкъ тӀагӀинабуни, Дур хӀалкӀолъиялъул хабар рагӀарал халкъаз абизе буго:
„БЕТӀЕРГЬАНАСУХЪА бажаричӀо дозие кьезе амру гьабураб ракьалде доб халкъ бачине. Гьединлъидал Гьес дол салул авлахъалда чӀван руго“, – ян.
Биччанте гьанже загьирлъун букӀине БетӀергьанасул хӀалкӀолъи, Дуцаго абураб куцалда:
„БЕТӀЕРГЬАНАСУЛ сабру халатаб, Гьесул рахӀму-цӀоб гӀатӀидаб! Гьев мунагь-хӀакъалдасаги тӀасалъугьуна! Амма гӀайибиял тамихӀалде цӀала – умумузул мунагьазухъ, лъабабилеб ва ункъабилеб наслуялде щвезегӀанги, лъималазул лъималазеги тамихӀ гьабула“, – ян.
Дур тӀадегӀанаб рахӀму-цӀобалъе гӀоло, тӀасалъугьа гьаб халкъалъул мунагьалдаса, Мисриялдаса рахъаралдаса нахъе жакъа къоялде щвезегӀанги тӀасалъугьунев вукӀаравго гӀадин!»
БЕТӀЕРГЬАНАС жаваб кьуна:
«Дур гьариялъе гӀоло тӀасалъугьина Дун гьеб халкъалдаса.
Амма Дирго цӀаралхӀаги ва дуниялго цӀезабураб Дирго реццалхӀаги, –
Дир къудратги бихьарал, Мисриялда ва салул авлахъалда Дица гьарурал хӀикматал ишалги рихьарал, амма гьебги гӀечӀого, тӀокӀалъ чӀечӀого Дир хӀалалги рихьун, Дие мутӀигӀлъичӀел чагӀазда
бихьизе гьечӀо, гьезие кьезе бугин абун гьезул умумузе Дун гьедараб ракь. Дун рихарав цониги чиясда гьеб бихьиларо!
Амма дир лагъ Халев гьезда релълъарав гьечӀо, гьев ракӀ-ракӀалъ Дида божарав вуго. Гьелъухъ Дица гьев щвезавила гьесда бихьараб ракьалде ва гьесул наслаби рукӀина гьелъул бетӀергьабилъун.
ГӀатӀиракьалда амалекиялги ханааниялги руго гӀумру гьабулел, гьединлъидал метер нуж тӀадрусса ва, БагӀараб ралъдахъе унеб нухккун, салул авлахъалде а».
БЕТӀЕРГЬАНАС Мусадаги Гьарунидаги абуна:
«КидаллъизегӀан Дида данде гӀарзахъдизе бугеб гьаб ццидал цӀураб халкъ? Гьезул разигьечӀолъиялъул къулкъуди рагӀулеб буго Дида.
Гьезда абе: „Дирго цӀаралхӀаги, – ян абулеб бугин БЕТӀЕРГЬАНАС, – нужеца бицаралда рекъон гьабила Дица нужее.
Нужер жаназаби гьаб салул авлахъалда хутӀила; халкъалъул сияхӀалда хъварав къогоялдаса тӀаде сон барав ва Диде къулкъудулев вукӀарав щивав чиясул жаназа гьаб авлахъалда хутӀила.
Нужер цонигияс хӀетӀе чӀеларо Дица нужер улкалъун гьабизе рагӀи кьун букӀараб ракьалда, Ефуннил вас Халевицаги Нунил вас Егьошуацаги гурони.
Нужерго лъимал асирлъуде ккезе гурин хӀинкъун рукӀана нуж. Гьеле гьел рачина Дица нужеца инкар гьабураб ракьалде.
Амма нужер жаназаби гьаб салул авлахъалде рехун тела.
Нужер лъимал рукӀина кӀикъого соналъ гьаб авлахъалда, гӀухьби кинигин, нужер пасикълъиялъухъ гӀакъуба чӀамулел, нужер ахирисев чи хвезегӀан.
КӀикъого соналъ – нужеца доб Ханааналъул цӀех-рех гьабулаго бараб кӀикъого къоялъул щибаб къоялъухъ цо-цо сон рикӀкӀун – нуж рукӀина гӀазабалда, нужерго мунагьал сабаблъун, ва гьебмехалъ лъала нужеда Диргун тушманлъи гьабиялъул кьогӀлъи“.
Дица – БЕТӀЕРГЬАНАС – абулеб буго гьедин! Дица чара гьечӀого гьедин гьабила Дида данде бахъараб тӀолабго гьаб ццидал цӀураб халкъалъе. Гьаб салул авлахъалда тӀагӀина гьел! Гьел киналго хвезе руго гьанир!»
Мусаца доб ракьалъул цӀех-рех гьабизе ритӀун рукӀарал чагӀаз, гьениса тӀадруссун хадуб квешал харбал тӀиритӀизаризе лъугьана, ва тӀолабго халкъги гьезда рекъон Мусада данде къулкъудана.
Гьеб ракьалъул хӀакъалъулъ хӀинкъарал харбал тӀиритӀизаруралъухъ, гьел киналго, квешаб унтиги ккун, хвана. БЕТӀЕРГЬАНАС жаза гьабуна гьезие.
Ракьалъул хал-шал гьабизе ун рукӀаразда гьоркьоса чӀаго хутӀана гӀицӀго Нунил вас Егьошуаги Ефуннил вас Халевги.
Мусаца БетӀергьанасул рагӀи гӀизраилазда бицараб мехалъ, тӀолабго ГӀизраилил халкъ гӀек-гӀекиялда гӀодана.
Нахъисеб къоялъ цудунго тӀадеги рахъун, гьел мугӀруздехун къокъана.
«Нижеца мунагь гьабуна! – ян абулеб букӀана гьез. – БукӀаниги, гьанже ниж ина БЕТӀЕРГЬАНАС абураб бакӀалде».
Амма Мусаца абуна:
«Щай нужеца БЕТӀЕРГЬАНАСУЛ амру тӀубазабулареб? Гьеб ишалъул нужее лъикӀаб хӀасил кколаро.
Кирего унге, нужеда цадахъ БЕТӀЕРГЬАН гьечӀелъул гьанже; ани, тушбабаца щущахъ риххизаризе руго нуж.
Нухда нужеда данде рагъила амалекиялги ханааниялги ва гьез чӀвала нуж. Нужеца БЕТӀЕРГЬАНАСДЕ мугъ рехана, гьединлъидал Гьесул квербакъи букӀунаро нужее», – ян.
Амма, жидедаго ракӀчӀун, мугӀруздехун ралагьун нухда рахъана гьел чагӀи; БЕТӀЕРГЬАНАСУЛ КъотӀиялъул гъамасги Мусаги ругелъурго чӀана.
Цинги мугӀрузда чӀарал амалекиязги ханааниязги, гьезда дандеги рачӀун, гьел щущахъ риххизаруна ва Хормаялде щвезегӀан лъутизаруна.

БЕТӀЕРГЬАНАС Мусада абуна:
«ГӀизраилазда лъазабе: „Дица нужее ватӀанлъун кьураб ракьалде щвараб мехалда,
ва нужеца БЕТӀЕРГЬАНАСЕ гӀи-боцӀиялдаса къурбан гьабулеб мехалда – тӀубан бухӀулеб къурбан, назруялъул къурбан, ракълил къурбан яги бокьараб хирияб байрам кӀодо гьабиялда хурхараб къурбан – ва нужеца БЕТӀЕРГЬАНАСЕ цӀадул къурбаналъул гьуинаб махӀ бахъинабулеб мехалда,
гьелда цадахъго ролъул хирияб садакъаги букӀине ккола: зайтуналъул нахул гиналъул ункъго бутӀа гьабун цо бутӀаги
ТӀубанго бухӀулеб къурбаналъе яги батӀияб къурбаналъе бачӀунеб щибаб кьегӀералда цадахъ гьединго бачӀине ккола гиналъул ункъго бутӀа гьабун цо бутӀа
Куялда цадахъ бачӀине ккола гиналъул лъабго бутӀа гьабун цо бутӀа зайтуналъул нахги жубараб, ефаялъул анцӀго бутӀа гьабун кӀиго бутӀа бищун лъикӀаб ханждал ва
гиналъул лъабго бутӀа гьабун цо бутӀа чагъирги. Гьеб букӀине буго БЕТӀЕРГЬАНАСЕ хирияб махӀ бахъинабиялъе.
БЕТӀЕРГЬАНАСЕ баси къурбанлъун гьабулеб бугони – тӀубан бухӀулеб къурбан, яги назруялъул къурбан, яги ракълил къурбан –
гьелда цадахъ букӀине ккола ролъул хирияб садакъа: бащдаб гин зайтуналъул нахги гъорлъ жубараб, ефаялъул анцӀго бутӀа гьабун лъабго бутӀа бищун лъикӀаб ханждал.
Къурбан-бакӀалда тӀаде тӀезе чагъиралъул бащдаб гинги букӀине ккола. Гьеб букӀина цӀадудалъун БЕТӀЕРГЬАНАСЕ гӀоло кьолеб садакъа, Гьесие хирияб буго гьелъул махӀ.
Гьедин гьабизе ккола къурбаналъе бачӀунеб щибаб басигун, куйгун, кьегӀергун яги бурутӀгун цадахъ.
Къурбаназул къадар кинаб букӀаниги, щибаб къурбаналъе гьедин гьабе.
ГӀизраилил халкъалъул щивав чияс гьедин гьабизе ккола, БЕТӀЕРГЬАНАСЕ гӀоло хириял садакъаби гьарулаго ва къурбан бухӀиялдалъун Гьесие хирияб махӀ бахъинабулаго.
Чияр ракьалдаса вачӀарав ва нужеда гъорлъ гӀумру гьабулев цогидав чиясе бокьани БЕТӀЕРГЬАНАСЕ хирияб махӀ бахъинабизелъун цӀадул къурбан гьабизе, гьесги кинабго гьабизе ккола нужецаго гӀадин.
Нужееги нужеда цадахъ гӀумру гьабулел чияр ракьаздаса гӀадамазеги цо къанун букӀине ккола. Гьединаб буго рукӀинесел наслабазеги даимаб амру. Нужги къватӀиса рачӀарал гӀадамалги БЕТӀЕРГЬАНАСДА цере ращадал руго.
Нужееги нужеда цадахъ гӀумру гьабулел чияр халкъазул гӀадамазеги – цо къанун ва цо низам“».
БЕТӀЕРГЬАНАС Мусада абуна:
«ГӀизраилазда гьадин абе: „Дица рачунел ругеб ракьалде нуж щваралго
ва нужеца гьелъул нигӀмат кваналаго, гьелдаса бутӀа БЕТӀЕРГЬАНАСЕ хирияб садакъалъун кье.
ТӀоцебе ххараб ханждал гьабураб чед хирияб садакъалъун кьезе ккола; гьеб щвезабе гьоцӀиб лал рехулеб мехалъ кьолеб хирияб садакъа хӀисабалда.
ТӀоцебе ххараб ханждал хирияб садакъа киналго рукӀинесел наслабаз БЕТӀЕРГЬАНАСУЛ Рокъобе кьезе ккола даимго.
БЕТӀЕРГЬАНАС Мусаде гьарурал амраби нагагь нужехъа тӀуразаричӀого хутӀани,
БЕТӀЕРГЬАНАС Мусадасан тӀалаб гьарурал киналго амрабиги хӀисабалде росун – БЕТӀЕРГЬАНАС тӀоцебе амру гьабураб къоялдаса бахъараб – гьанжеги нужер хадусел гӀелазги гьадин гьабе.
Гьеб халкъалъухъа лъачӀого ккараб гъалатӀ батани, тӀолго жамагӀаталъул рахъалдасан тӀубан бухӀулеб ва БЕТӀЕРГЬАНАСЕ хирияб махӀ бахъинабулеб къурбаналъе кьезе ккола баси, ва гьелда цадахъ букӀине ккола ролъул садакъаги, къурбан-бакӀалда тӀаде тӀолеб жоги. Мунагь чуриялъул къурбаналъе цо дегӀенги хъвезе ккола.
Биччанте кашишас тӀобитӀизе ГӀизраилалъул тӀолго жамагӀаталъул мунагь чуриялъул къурбан, халкъ мунагьалдаса бацӀцӀалъизе букӀине, щайгурелъул гьеб халкъалъухъа лъачӀого ккараб гъалатӀлъидал букӀараб; гьеб гъалатӀалъухъ халкъалъ БЕТӀЕРГЬАНАСЕ къурбанги гьелда цадахъ кьезе кколел садакъабиги кьела, БЕТӀЕРГЬАНАСДА цебе мунагь чуриялъул къурбанги хъвела.
ГӀизраилалъул тӀолабго халкъалъулги ва гьезда гьоркьор ругел чияр халкъазул гӀадамазулги мунагьалдаса Аллагь тӀасалъугьина, щайгурелъул халкъалъухъа лъачӀого ккараб мунагь букӀиндал гьеб.
Гьединаб мунагь цо чияс гьабун бугони, мунагь чуриялъул къурбаналъе гьес кьезе ккола лъагӀараб цӀцӀе.
Кашишас БЕТӀЕРГЬАНАСДА цебе тӀобитӀила тохлъукье мунагьалъукье ккарав чи вацӀцӀалъиялъе къурбан, ва гьесул мунагьаздаса тӀаса лъугьина.
Цого низам букӀине ккола тохлъукье мунагь гьабурав щивав чиясе – гӀизраиласеги чияр халкъалъул чиясеги.
Амма цониги чияс – гӀизраилав вукӀа, гочун вачӀарав вукӀа – ургъунго мунагь гьабуни, гьеб ккола БЕТӀЕРГЬАН хӀакъир гьави; гьединав чи халкъалда гьоркьов тезе бегьуларо, нахъе гъезе ккола.
Гьес БЕТӀЕРГЬАНАСУЛ рагӀул сан гьабичӀо, гьес Гьесул амру хвезабуна: гьев чара гьечӀого, халкъалда гьоркьоса вачахъизе ккола – гьесие жаза гьабизе ккола“».
ГӀизраилал салул авлахъалда рукӀаго, гьезда вихьана цо чи шаматкъоялъ цӀул бакӀарулев.
Гьедин гьев вихьарал гӀадамаз гьев вачана Мусахъеги, Гьарунихъеги, тӀолабго жамагӀаталъухъеги.
Гьев жанив тӀамуна, хъаравулзабиги тана, щайгурелъул лъалеб букӀинчӀо щиб гьесие гьабилебали.
Гьебмехалда БЕТӀЕРГЬАНАС Мусада абуна:
«Гьев чи чӀвазе ккола. Биччанте тӀолабго халкъалъ, халкъ рещтӀараб бакӀалдаса къватӀивеги вачун, гьев ганчӀица чӀвазе».
Цинги халкъалъ гьев, халкъ чӀараб бакӀалдаса довегӀанги вачун, БЕТӀЕРГЬАНАС Мусаде гьабураб амруялда рекъон, ганчӀица чӀвана.
БЕТӀЕРГЬАНАС Мусада абуна:
«ГӀизраилазда гьадин абе: „Куназул гӀертелал рукъе нужерго ратӀлил ахада, щибаб гӀертелалде канчӀхъахӀилаб кьералъул кунги жубай. РукӀинесел гӀелазги даим гьедин гьабизе ккола.
Гьел гӀертелазухъ балагьун, нужеда ракӀалде щвела БЕТӀЕРГЬАНАСУЛ киналго амраби ва, напсалъги беразги тӀалаб гьабулелда хадур инчӀого, нужеца гьел амраби тӀуразарила.
Цинги нужеда кӀочон теларо Дир амраби; нуж гьезда рекъон хьвадила ва Аллагьасда цере рацӀцӀадаллъун рукӀина.
Дун вуго Мисриялдаса нуж къватӀире рачарав нужер БЕТӀЕРГЬАН Аллагь. Дун вуго БЕТӀЕРГЬАН – нужер Аллагь!“»

Левийил къавмалдаса Кехатил Ицхарил вас КъорахӀги, Рувимил къавмалдаса Элиавил васал Датангун Авирамги, Пелетил вас Онги
Мусада данде чӀана. Гьезул рахъ ккуна кӀинусиялда кӀикъоялда анцӀго чияс; гьел киналго рукӀана гӀизраилазул церехъаби, рагӀи билълъарал къадруял чагӀи.
Гьез сверун ккуна Мусаги Гьарунги ва гьезда кӀалгьикъизе лъугьана:
«ГӀела, цӀакъго тӀасан кколел руго нуж! ТӀолабго халкъги бацӀцӀадаб буго, халкъгунги БЕТӀЕРГЬАН вуго. Щайха нужеца нужго БЕТӀЕРГЬАНАСУЛ тӀолабго жамагӀаталдаса тӀадегӀаналлъун гьарулел?»
Гьеб рагӀидал, Муса чӀарбида накабазде ккана.
Хадуб гьес КъорахӀидаги гьесда цадахъ рукӀараздаги абуна:
«Метер радал БЕТӀЕРГЬАНАС Жиндицаго бихьизабила, щив Гьесул кколевалиги, щив вацӀцӀадав вугевалиги, лъие Гьес Жинде гӀагарлъизе ихтияр кьолебалиги. Гьес тӀаса вищарав чиясе рес букӀина Гьесде гӀагарлъизе.
Дуца, КъорахӀ, ва дуда цадахъ ругел киназго гьадин гьабе: росе жаниб гьуинмахӀал рухӀулел щурмал
ва метер гьезда жаниб лъе цӀа рекӀараб тӀурччиги, тӀурччиялда тӀаде бай хирияб гьуинмахӀалъул жубанжоги, цинги гьеб кинабго БЕТӀЕРГЬАНАСДА цебе лъе. БЕТӀЕРГЬАНАС тӀаса вищарав вукӀина вацӀцӀадавлъун. ГӀела гьанже нужее, Левийил наслаби!»
Мусаца КъорахӀида жеги абуна:
«ГӀенеккея, Левийил наслу!
Нужее гӀоларогойищ бугеб ГӀизраилил Аллагьас цогидал гӀизраилаздаса ратӀаги гьарун, нуж Жиндего гӀагарлъизари ва БЕТӀЕРГЬАНАСУЛ Мукъадасаб Чадиралда хъулухъ гьабизеги, жамагӀаталда цере рахъун халкъалъе динияб хъулухъ гьабизеги тӀами?
Мунги дур вацал левиталги Гьес Жиндего гӀагарлъизе гьаруна, нужецайин абуни, гьелда тӀадеги нужеего кашишлъиги тӀалаб гьабулеб буго!
Мунги дур ишцоялги БЕТӀЕРГЬАНАСДА данде чӀун руго! Гьаруница щиб гьабун бугеб, нужеца гьедин гьев какизе ккани?»
Мусаца Элиавил васал Датанги Авирамги ахӀизе чагӀи ритӀана. Амма гьез абуна:
«Ниж рачӀинаро!
Рахьги гьоцӀоги чвахулеб ракьалдаса нахъеги рачун, гьаб салул авлахъалда хвезе ниж рачараблъи гӀоларогойищ дуе бугеб? Гьанже нижеда тӀад тарав ханлъун вукӀинегийищ дуе къваригӀун бугеб?
Дуца ниж рачинчӀо рахьги гьоцӀоги чвахулеб ракьалде, кьечӀо нижее хурзалги цӀолбол ахалги. Дуда гӀадамал беццал ругиланищ кколеб? Ниж рачӀинаро духъе!»
Квешго ццин бахъана Мусал гьебмехалъ, ва гьес абуна:
«Я БЕТӀЕРГЬАН, къабул гьаруге гьезул къурбаналгун садакъаби! Дица хӀамацин тӀалаб гьабичӀо гьезухъа, гьезул цонигиясе квешлъиги гьабичӀо!» – ян.
Мусаца КъорахӀида абуна:
«Мунги дур ишцоялги метер БЕТӀЕРГЬАНАСДА цере чӀезе ккола: мунги, долги, Гьарунги.
Жаниб махӀгьуинаб жубанжоги лъун, нужер щивас гьенибе босе гьуинмахӀал рухӀулеб щурун; кӀинусиялда кӀикъоялда анцӀабго щурун букӀа абе БЕТӀЕРГЬАНАСДА цебе. Дуцаги босе дурго щурун, Гьаруницаги босе жиндиргояб».
Кинацаго росана жидерго щурмал, лъуна гьезда жаниб бухӀараб тӀурччиги хирияб махӀгьуинаб жубанжоги, ва Мусадаги Гьарунидаги аскӀор ДандчӀваялъул Чадиралъул кӀалтӀа эхетана киналго.
КъорахӀица ДандчӀваялъул Чадиралъул кӀалтӀе бакӀарана Мусада данде чӀаразул тӀолабго жамагӀат. Гьебмехалда кинабго халкъалъе БЕТӀЕРГЬАНАСУЛ къудрат загьирлъана.
Ва БЕТӀЕРГЬАНАС Мусадаги Гьарунидаги абуна:
«Гьеб жамагӀаталда аскӀоса дорегӀан а, Дица цо параялъ тӀагӀинарила гьел киналго!»
Амма Мусаги Гьарунги накабазда чӀана ва гьез гьарана:
«Я Аллагь, чӀагоябщинаб жоялда рухӀ лъолев Аллагь! Цо чияс гьабураб мунагьалъухъ тӀолабго халкъалдагийищ ццин бахъунеб Дур?»
Цинги БЕТӀЕРГЬАНАС Мусада абуна:
«Халкъалда абе КъорахӀилги, Датанилги, Авирамилги чадиралдаса рикӀкӀадегӀан айилан».
Муса вилълъана Датанилги Авирамилги чадираздехун, ГӀизраилил халкъалъул кӀудиялги рилълъана гьесда хадур.
Гьес халкъалда лъазабуна:
«Гьал мунапикъазул чадираздаса рикӀкӀадегӀан а! Гьезул къайи-къоноялда кверги хъваге, гурони гьезул мунагь сабаблъун нужги хвезе руго», – ян.
Халкъ КъорахӀилги, Датанилги ва Авирамилги чадиралдаса рикӀкӀадегӀан ана. Датанги Авирамги жидерго лъудбигун, лъималгун ва хахулел гьитӀичалгун жидерго чадиразул кӀалтӀа эхетун чӀана.
Цинги Мусаца абуна:
«Гьанже нужеда бихьила, дица кинабго, диего бокьун гуреб, БЕТӀЕРГЬАНАСУЛ амруялдалъун гьабулеб букӀин:
нагагьлъун цогидал гӀадамалго гӀадин, гӀадатияб хвел рещтӀун гьел хвани, дун БЕТӀЕРГЬАНАС витӀарав чи кколаро.
Амма БЕТӀЕРГЬАНАС гӀажаибаб лъугьа-бахъиналдалъун ракьги хъвалхьун, гьелги гьезул кинабго мулкги цадахъго ракьулъе тӀерхьинабуни, ва гьел чӀагого барзахалде ани, нужеда лъан букӀа, гьел БЕТӀЕРГЬАНАСДА данде чӀарал рукӀараллъи».
Муса кӀалъан вахъиналде, гьезда гъоркь букӀараб ракь кьватӀун ана.
Ракьалъ кӀал гьакӀкӀана ва гьел жалгоги, гьезул хъизан-къайги, КъорахӀил агьлуги, гьезул букӀарабщинаб магӀишатги ракьулъе тӀерхьун ана.
Гьел чӀагого ана барзахалде, жидер тӀолабго магӀишатгун цадахъ; гьезда тӀад ракь данде ана ва гьелги халкъалда гьоркьоса тӀагӀана.
Гьезул гӀасиял гьаркьалги рагӀун, сверухъ рукӀарал гӀизраилал рахъ-рахъалдехун лъутана: «Ракьалъ нижги къулчӀизехъин руго!» – ян ахӀи балаго.
Хадуб БЕТӀЕРГЬАНАСДАСАН рещтӀараб цӀадуца гьуинмахӀал рухӀулел щурмалгун вачӀарав кӀинусиялда кӀикъоялда анцӀавго чи вухӀана.
БЕТӀЕРГЬАНАС Мусада абуна:
«Кашиш Гьарунил вас Элеазарида абе рухӀаразул гьуинмахӀал рухӀулел щурмалги ракӀарун, гьезда жаниса тӀурччи нахъе байилан.
Гьанже гьел руго, мунапикъазул гӀумруги кьун, мукъадасаллъун лъугьарал щурмал. РачитӀаги рухун гьезул тӀанчал гьаре къурбан-бакӀалда тӀад кквезе. БЕТӀЕРГЬАНАСДА цере росун рукӀиналъ гьел щурмал мукъадасаллъун лъугьана. Биччанте гьеб хутӀизе ГӀизраилил халкъ цӀодорлъиялъе гӀаламатлъун», – ин.
Кашиш Элеазарица ракӀарана цӀадуца рухӀаразухъ рукӀарал мазгарул щурмал ва гьезул тӀанчал гьаруна къурбан-бакӀалда тӀад кквезе,
Мусаде БЕТӀЕРГЬАНАС гьабураб амруялда рекъон. Гьел къурбан-бакӀалда тӀад ккурал мазгарул тӀанчаз гӀизраилазда даимго ракӀалде щвезабизе букӀана БЕТӀЕРГЬАНАСДА цебе гьуинмахӀал рухӀизе Гьарунилги гьесул наслабазулги гурони ихтияр гьечӀеблъи, КъорахӀилги гьесул ишцоязулги гӀадинаб къисмат лъилниги букӀунгутӀизе.
Хадусеб къоялъ гӀизраилазул тӀолабго жамагӀат лъугьана рази гьечӀолъи загьир гьабун Мусадеги Гьарунидеги къулкъудизе. «Нужеца чӀвана БЕТӀЕРГЬАНАСУЛ халкъ», – ин абулеб букӀана гьез.
Амма кинабго халкъ, Мусадаги Гьарунидаги дандеги бахъун, ДандчӀваялъул Чадиралдехун балагьидал, халкъалда бихьана Чадиралда тӀад накӀкӀул парча чӀун: БЕТӀЕРГЬАНАСУЛ къудрат загьирлъана.
Мусаги Гьарунги ДандчӀваялъул Чадиралъул кӀалтӀе щваралго,
БЕТӀЕРГЬАНАС Мусада абуна:
«Гьеб халкъалда аскӀоса нахъегӀан а, Дица гьеб цо параялъ тӀагӀинабила!» – ян.
Цинги гьел кӀиялго кӀалагъоркье накабазде ккана.
Мусаца Гьарунида абуна:
«Босе хехго гьуинмахӀал рухӀулеб щурунги, лъе гьелда жаниб къурбан-бакӀалдаса босун гьелегьараб тӀурччиги, гьуинмахӀазул жубанжоги ва гӀедегӀе халкъалъухъе, гьел мунагьалдаса рацӀцӀад гьаризе. БЕТӀЕРГЬАНАСУЛ ццин рещтӀун буго ва халкъалде квешаб хвалил унти биччан буго», – ян.
Гьаруница Мусаца малъухъе гьабуна ва халкъалъухъе гӀедегӀана – гьезда гьоркьоб хвалил унти байбихьун букӀана. Жиндирго щурминиб хирияб гьуинмахӀазул жубанжоги лъун, Гьарун халкъ бацӀцӀад гьабизе лъугьана.
Гьев хвараздаги чӀагояздаги гьоркьов эхетана ва хвалил унти къотӀана.
Амма гьеб унтуца хвана 14 700 чи, КъорахӀ сабаблъун хварал рикӀкӀинчӀого.
Хвалил унти лъугӀидал, Гьарун ДандчӀваялъул Чадиралъул кӀалтӀа чӀун вукӀарав Мусахъе тӀадвуссана.

Цинги БЕТӀЕРГЬАНАС Мусада абуна:
«ГӀизраилалгун кӀалъай ва гьезухъа анцӀила кӀиго гӀанса босе, щибаб къавмалъухъа цо-цо – гьезул кӀудиязул гӀунсби. Щибаб гӀансаялда тӀад къавмалъул бетӀерасул цӀарги хъвай;
Левийил гӀансаялда тӀад Гьарунил цӀар хъвай. Щибаб къавмалъул кӀудиясухъа цо-цо гӀанса босизе ккола.
Гьел гӀунсби лъе ДандчӀваялъул Чадиралда жанир, Дун Мунгун дандчӀвалеб бакӀалда КъотӀиялъул гъамасалда цере.
Дица тӀасавищарав чиясул гӀансаялда тӀад чӀорал кӀанцӀизе руго, ва гьедин Дица гьоркьоб къотӀизабизе буго гӀизраилазул нужедаса разигьечӀолъиялъул лъугӀел гьечӀеб къулкъуди».
Мусаца гьеб кинабго гӀизраилазда бицана, ва гьезул кӀудияз анцӀила кӀиго гӀанса гьесухъе кьуна – щибаб къавмалдаса цо-цо гӀанса.
Цинги Мусаца гьел ДандчӀваялъул Чадиралъур БЕТӀЕРГЬАНАСУЛ КъотӀиялъул гъамасалда цере лъуна.
Хадусеб къоялъ Муса Чадиралъуве вилълъана ва гьесда бихьана Гьарунил гӀансаялда, ай Левийил къавмалъул гӀансаялда чӀорал кӀанцӀун ругеблъи: гьелда букӀдулги раккун, тӀегьги бан, миндальги барщун батана.
Мусаца киналго гӀунсби, БЕТӀЕРГЬАНАСДА цереса къватӀиреги росун, гӀизраилазда рихьизаруна. Гьел гьезухъ ралагьана, цинги щивас жинди-жиндир гӀанса нахъе босана.
Гьебмехалъ БЕТӀЕРГЬАНАС Мусада абуна:
«Гьарунил гӀанса лъе КъотӀиялъул гъансида цебе. Биччанте гьеб букӀине мутӀигӀлъуларезе ракӀалдещвеялъул гӀаламатлъун. Гьедин дуца ахир лъела Дида данде гьезул къулкъудиялъе ва гьелги хвечӀого хутӀила».
Мусаца БЕТӀЕРГЬАНАС малъухъе гьабуна.
ГӀизраилаз Мусада абуна:
«Гьале ниж холел руго! Нижер иш лъугӀана, ниж киналго хвезехъин руго!
БЕТӀЕРГЬАНАСУЛ Мукъадасаб Чадиралда аскӀове къарав щивав чи холев вуго! Унго, ниж киналгойищ хвезе ругел?»

БЕТӀЕРГЬАНАС Гьарунида абуна:
«Дуцаги, дур васазги, тӀолабго дур гӀагарлъиялъги жаваб кьезе буго Мукъадасаб бакӀалда щибгӀаги мунагь ккеялъул. Гьелда тӀадеги, кашишзабазул хъулухъалда жаниб щибгӀаги мунагь-хатӀа ккани, гьелъулги жаваб кьезе буго дуцаги дур васазги.
Левийил, ай дур умумузул къавмалдаса дурго вацалги ахӀе духъего, дуцаги дур васазги КъотӀиялъул Чадиралда цебе тӀагӀат гьабулеб мехалда, гьел кидаго дуе кумекалъе рукӀине.
Гьел рукӀине руго дур нухмалъиялда гъоркь ва Чадиралда жаниб хӀажатаб кинабго хӀалтӀи гьабизе буго гьез, амма гьезие гьукъун буго я мукъадасаб цӀарагӀалда, я къурбан-бакӀалда квер хъвазе, гурони хвезе руго гьелги гьезда цадахъ нужгоги.
ГӀицӀго левитал рукӀине руго дуда цадахъ ДандчӀваялъул Чадиралъуб дуе кумек гьабиялъе, ва гьенир гьаризе кколелщинал хӀалтӀабиги гьез тӀуразаризе руго. Амма цоги батӀиял чагӀи нужеда аскӀоре къазецин бегьуларо.
Нужеца Мукъадасаб Чадиралъулги къурбан-бакӀалъулги тӀалаб гьабизе ккола, хадубккунги гӀизраилазда Дир ццин бахъинчӀого букӀине.
ГӀизраилил халкъалда гьоркьосаги рачун, Дицаго кьуна нужее кумекалъе левитал – гьел рукӀине руго нужее Дир сайгъатлъун. Гьел БЕТӀЕРГЬАНАСЕ ратӀа гьарураллъун ккола, ДандчӀваялъул Чадиралда хӀалтӀизе рукӀине.
Амма гӀицӀго дуцаги дур васазги гурони тӀубазе бегьуларо къурбан-бакӀалда ва Чадиралда жанибехун, пардавалда нахъа бугеб бакӀалда хурхараб кинабгӀаги кашишзабазул хъулухъ. Гьеб нужеда тӀадаб хъулухъ ккола. Дица нужее сайгъатлъун кьолеб буго кашишлъи; гьеб тӀаде босизе лъугьарав щивав батӀияв чи чӀвазе ккола».
БЕТӀЕРГЬАНАС Гьарунида абуна:
«Дица дур ихтияралде кьуна халкъалъ Дир Мукъадасаб бакӀалде рачӀунел тӀолалго хириял садакъаби: гӀизраилаз Дие гӀоло бачӀунебщинаб хирияб садакъа Дица кьолеб буго дуе ва дур наслабазе, даим нужее букӀине кколеб бутӀа хӀисабалда.
Халкъалъ гьарулел бищунго хириял къурбанал ва хириял садакъаби – ролъул хириял садакъаби, мунагь чурулеб къурбан ва гӀайиб бецӀулеб къурбан – гьел ккола кутакалда хириял жал ва гьезул рухӀуларел бутӀаби дуе рукӀине ккола. Гьеб ккола дурги дур наслабазулги бутӀа.
Гьеб кванай тӀадегӀанаб хиралъиялъул садакъа хӀисабалда; гьеб кваназе бегьула дур наслуялъул щивав бихьинчияс; гьеб хирияб жо букӀин кӀочонге.
Гьале жеги дуе букӀине кколеб жо: гӀизраилаз рачӀунел киналго хьвагӀезарулел къурбанал Дица дуеги дур васал-ясазеги, даим нужее букӀине кколеб бутӀалъун кьолел руго. Дур рукъалъул щивав вацӀцӀадав чияс кваназе бегьула гьеб бутӀа.
Лъилъариялъул авалалда БЕТӀЕРГЬАНАСЕ хирияб садакъа хӀисабалда бачӀунеб бищун лъикӀаб зайтуналъул нахги, цӀияб чагъирги, тӀорщелги Дица дуе кьолеб буго.
Ракьалдаса щвараб ва Дир Мукъадасаб бакӀалде бачӀунеб кинабниги тӀоцебесеб нигӀмат букӀине буго дурлъун. Дур рукъалъул щивав вацӀцӀадав чияс кваназе бегьула гьеб.
ГӀизраилалда лъицаниги БЕТӀЕРГЬАНАСЕ назру гьабураб кинабниги жо дуе букӀине буго.
БЕТӀЕРГЬАНАСЕ кьезе кколеб, эбелалъул тӀоцебесеб бихьинтӀинчӀги – инсанасулги, хӀайваналъулги – гьебги дур ккола. Амма гӀадамазул тӀоцере гьарурал бихьинлъимал, гьезухъ хӀакъги босун, эркен гьаризе ккола, ва бацӀцӀадаб гуреб хӀайваналъ гьабураб тӀинчӀалъухъги хӀакъ кьезе ккола.
ТӀоцересел бихьинлъималазухъ хӀакъ босе гьез моцӀ бараб заманалда – щуго шекел гӀарцул
Амма гӀачиязул, гӀиязул яги цӀцӀаназул тӀоцебесеб къинлъи БетӀергьанасул ккола, гьезухъ хӀакъ кьоларо. Гьезул би пунхъизабе къурбан-бакӀалде ва гьениб гьезул тӀатӀиги бухӀе БЕТӀЕРГЬАНАСЕ цӀадул къурбанлъун, Гьев разияб кӀкӀуйдул махӀ бахъинабизелъун.
Гьезул гьан дуе букӀина, хьвагӀезабулеб къурбаналъул мегьедги кваранаб бохги гӀадин.
ГӀизраилаз БЕТӀЕРГЬАНАСЕ рачӀунел киналго хириял садакъаби Дица дуеги дур лъималазеги кьолел руго, нужер даимаб бутӀа хӀисабалда. Гьеб буго даимаб, БЕТӀЕРГЬАНАСДАГИ дургун дур наслуялдаги гьоркьоб гьабураб, киданиги биххулареб абадияб ЦӀамул
БЕТӀЕРГЬАНАС Гьарунида абуна:
«ГӀизраилалда дур букӀине гьечӀо кинабгӀаги ирс ва ракьалъул кинабгӀаги бутӀа; Дунго вукӀина ГӀизраилил халкъалда гьоркьов дур бутӀалъунги дур ирслъунги.
ДандчӀваялъул Чадиралда хъулухъ гьабиялъухъ Левийил наслабазе ирсалъе Дица кьола гӀизраилазул киналго анцӀил бутӀаби
ГӀизраилал тӀокӀалъ ДандчӀваялъул Чадиралде гӀагарлъизе бегьуларо – нагагь гӀагарлъани, гьел мунагьалъукье ккезе руго ва гьеб сабаблъун гьезие жаза гьабизе буго.
Биччанте ДандчӀваялъул Чадиралъуб хӀалтӀи гьабизе гӀицӀго левитаз ва хъублъиялдаса гьеб цӀуниялъул жавабги гьездаса тӀалаб гьабизе. Гьеб буго даимаб тӀадкъай, нужер тӀолалго наслабаз чара гьечӀого тӀубазабизе кколеб. Амма ГӀизраилил халкъалда гьоркьоб гьезие ракьалъул ирс букӀине гьечӀо.
Гьелъул бакӀалда Дица левитазе ирслъун кьолел руго гӀизраилаз БЕТӀЕРГЬАНАСЕ рачӀунел гьезул боцӀи-рикъзиялъул анцӀил бутӀаби. Гьединлъидалин Дица абураб, ГӀизраилазул халкъалда гьоркьоб гьезие ракьалъул бутӀа букӀине гьечӀин абун».
БЕТӀЕРГЬАНАС Мусада абуна:
«Левийилазда абе: „Дица нужее ирслъун кьурал анцӀил бутӀаби гӀизраилаз нужехъе росун рачӀараб мехалда, нужеца Дие батӀа гьабун кьезе ккола гьезулги анцӀил бутӀа – анцӀил бутӀаялъул анцӀил бутӀа.
Гьеб нужер садакъа рикӀкӀине буго цогидал гӀадамаз рачӀарал садакъабазда бащадаблъун – гьоцӀиса тӀорщелалда яги чаналъуса босараб цӀияб бахъараб чагъиралда бащадаблъун.
Нужеца БЕТӀЕРГЬАНАСЕ гьединал анцӀил бутӀаби кье гӀизраилаз рачӀарал киналго анцӀил бутӀабаздаса. Гьеб БЕТӀЕРГЬАНАСУЛ бутӀа ккола – кашиш Гьаруние кьезе ккола гьеб.
Нужее бачӀараб бутӀаялдаса бищунго лъикӀаб ва бищунго хирияб тӀаса бищун, БЕТӀЕРГЬАНАСЕ гӀоло хирияб садакъалъун кье“.
Гьединго левийилазда абе: „Нужеца анцӀил бутӀабаздаса бищунго лъикӀаб бутӀа Аллагьасе кьураб мехалда, хутӀараб нужер ккола – нужерго гьоцӀиса щвараб бугӀа-ролъ, ялъуни нужерго чаналда жаниб цӀцӀураб цӀияб чагъир кинигин.
Нужецаги нужер рукъалъул агьлуялъги гьеб бокьараб бакӀалда кваназе бегьула, щайгурелъул гьеб буго ДандчӀваялъул Чадиралъуб нужеца гьабураб хъулухъалъухъ нужее хӀалалаб мухь.
Гьеб квананилан нужеда гӀайиб букӀине гьечӀо, гьелдаса батӀаги гьабун, бищунго лъикӀаб бутӀа нужеца Аллагьасе кьун бугелъул. КӀочонге гьеб гӀизраилазул хирияб садакъа букӀин, нужго хвечӀого рукӀине“».

БЕТӀЕРГЬАНАС Мусадаги Гьарунидаги абуна:
«Гьале Дица – БЕТӀЕРГЬАНАС – нужее чӀезабулеб къанун. ГӀизраилазда абе киданиги рукьалдаги бачӀеб ва кинабгӀаги жагъаллъиги гьечӀеб багӀараб гӀачӀар духъе бачеян абун.
Гьеб кье кашиш Элеазарихъе. Хадуб биччанте гьеб бачине халкъалъ къайи чӀвараб бакӀалдаса къватӀибехун ва кашишасда цебе хъвезе.
Кашиш Элеазарица, гӀачӀрал бидулъ жиндирго килищги ччун, гьеб би анкьцӀул пунхъизабе ДандчӀваялъул Чадиралдехун.
Гьеб гӀачӀар бухӀизе ккола гьесдаги бихьун: гӀачӀаралъул тӀомги, гьанги, биги – гьеб кинабго, цадахъ гьелъул хъублъигун, бухӀизе ккола.
Цинги кашишас босила кедралъул хъвалхьенги, иссопалъул квацӀиги ва багӀараб квасги ва гьеб кинабго рехила гӀачӀар бухӀулеб цӀадулъе.
Гьелдаса хадуб кашишас жиндирго ретӀелги чурила, черхалдаса лъимги бахъила ва гьениса тӀадвуссина. Гьев маркӀачӀумех щвезегӀан хъубавлъун вукӀина.
ГӀачӀар бухӀарав чиясги чурила жиндирго ретӀел ва черхалдаса лъимги бахъила. Гьевги хъубавлъун вукӀина маркӀачӀумех щвезегӀан.
ВацӀцӀадго вугев чияс бакӀарила гӀачӀаралъул рохъо ва гьеб лъела къватӀибехун, бацӀцӀадаб бакӀалда. Гьеб рохъо цӀунизе ккола ГӀизраилалъул халкъалъе рацӀцӀалъиялъул лъим хӀадуриялъе. Гьеб буго рацӀцӀалъиялъул къурбан.
ГӀачӀаралъул рохъо бакӀарарав чиясги чуризе ккола жиндирго ретӀел; гьевги хъубавлъун вукӀуна маркӀачӀумех щвезегӀан. ГӀизраилазеги гьезда цадахъ гӀумру гьабулел чияр ракьалъул гӀадамазеги гьебго низам букӀине буго даимаблъун.
Инсанасул жаназаялда хъварав щивав чи анкьго къоялъ хъубавлъун рикӀкӀуна.
Гьесде гьеб рацӀцӀалъиялъул лъим пунхъизе ккола лъабабилеб ва анкьабилеб къоялъ, цинги гьев вацӀцӀалъула. Амма гьесде лъабабилебги анкьабилебги къоялъ гьеб лъим пунхъичӀони, гьев вацӀцӀалъуларо.
Инсанасул жаназаялда хъварав ва рацӀцӀалъиялъул низам гьабичӀев чияс Дир Чадир хъублъизабула. Гьединав чи гӀизраилазда гьоркьов тезе бегьуларо, нахъе вачахъизе ккола. Гьесде рацӀцӀалъиялъул лъим пунхъизабичӀони, гьев хъубав ккола – гьесул хъублъи гьесда тӀадго хутӀула.
Гьале чадиралда жанив чи хвани букӀунеб къанун: жаназа бугеб чадиралда жаниве лъугьарав ва гьелда жанив вугевги бокьарав чи хъубавлъун рикӀкӀуна анкьго къоялъ,
ва, гьеб чадиралда жаниб бугеб, тӀад тӀалъел гьечӀеб бокьараб цӀарагӀги хъублъула.
Авлахъалда чӀварав яги Аллагьасул къадар щун хварав чиясул жаназаялда, яги инсанасул ракьаялда, яги хобалда квер хъварав бокьарав чи хъубавлъун вукӀуна анкьго къоялъ.
Гьединав чи вацӀцӀадавлъун гьавизе, хъабинибе бай рацӀцӀалъиялъул къурбаналъе бухӀараб жоялъул рохъо ва тӀаде тӀе чвахулеб бакӀалдаса босараб бацӀцӀадаб лъим.
Биччанте вацӀцӀадго вугев чияс иссопалъул квацӀи босизе ва гьебги лъадалъ ччун, рацӀцӀалъиялъул лъим пунхъизе чадиралде, гьениб бугеб къайиялде ва гӀадамазде, гьединго инсанасул ракьаялда, хобалда, чӀварасул яги къадар щун хварасул жаназаялда хъварав чиясде.
ВацӀцӀадго вугев чияс хъублъарав чиясде рацӀцӀалъиялъул лъим пунхъизабе лъабабилеб къоялъ ва нахъеги анкьабилеб къоялъ. ВацӀцӀалъарас чурила жиндирго ретӀел ва черхалдаса лъим бахъила – маркӀачӀумехалде гьев вацӀцӀалъила.
Амма пуланав чи хъублъани ва гьес рацӀцӀалъиялъул низам гьабичӀони, гьев халкъалда гьоркьоса вачахъизе ккола, гьес БЕТӀЕРГЬАНАСУЛ Чадир хъублъизабуралъухъ. Гьесде рацӀцӀалъиялъул лъим пунхъичӀелъул, гьев хъубавлъун хутӀула.
Гьаб низам букӀина нужее даимаблъун. РацӀцӀалъиялъул лъим цогидасде пунхъизабурав чиясги чуризе ккола жиндирго ретӀел. РацӀцӀалъиялъул лъеда хъварав щивав чи маркӀачӀумех щвезегӀан хъубавлъун вукӀуна.
Хъубав чияс квер хъварабщинаб жоги хъублъула ва гьесда хъваравги маркӀачӀумех щвезегӀан хъублъун вукӀуна».

ТӀоцебесеб моцӀалда
Халкъалъе гӀураб лъим букӀинчӀо гьениб, гьеб сабаблъун Мусадаги Гьарунидаги данде чӀана гӀадамал.
Гьез байбихьана Мусада кӀалал гьикъизе:
«Нижги щай хвечӀел БЕТӀЕРГЬАНАСДА цере нижер вацал хвараб къоялъ!
Щай нужеца гьаб салул авлахъалде бачараб БЕТӀЕРГЬАНАСУЛ халкъ? Нижги нижер боцӀиги гьанир хвезе рукӀинейищ?
Щай нужеца ниж Мисриялдаса нахъе рачарал ва гьаб баракат бахъараб, щибго бижулареб бакӀалде щвезарурал? Гьаниб я инжир, я цӀибил, я соно гьечӀо! Къеч хьезабизе лъимгицин гьечӀо!»
Мусаги Гьарунги, бакӀарараб халкъги жибго тун, Чадиралъул кӀалтӀе рилълъана ва гьенир Аллагьасда цере накабазде ккана, ва гьебсагӀаталдаго гьезие БЕТӀЕРГЬАНАСУЛ къудрат загьирлъана.
БЕТӀЕРГЬАНАС Мусада абуна:
«Гьеб гӀансаги босе, дурго вац Гьарунида цадахъ жамагӀаталъул данделъи ахӀе. Хадуб гьел киназдаго цебе бугеб доб кьуруялде амру гьабе лъим кьеян. Гьедин дуца кьурулъан лъим бачӀинабила ва халкъги боцӀиги гьекъезабила», – ян.
БЕТӀЕРГЬАНАСУЛ амруялда рекъон, Мусаца Гьесда цебе букӀараб гӀанса босана.
Гьарунгун цадахъ кьуруялда цебе халкъги бакӀарун, Мусаца абуна:
«ГӀенеккея, питначагӀи! Гьаб кьурулъа бахъунищ нижеца нужее лъим кьезе кколеб?» – ин.
Цинги Мусаца жиндирго гӀанса кьуруялда кӀицӀул кьабуна; чвахун бачӀана кьурулъа лъим ва кинабго халкъалъги боцӀуцаги гӀорцӀизегӀан гьекъана.
Амма БЕТӀЕРГЬАНАС Мусадаги Гьарунидаги абуна:
«Нуж Дида божичӀелъул ва нужеца гӀизраилазда цебе Дир тӀадегӀанаб бацӀцӀалъиги бихьизабичӀелъул, нужеца бачине гьечӀо гьанже гьаб халкъ Дица гьезие кьелин абураб ракьалде».
Ва гьеб иццалда цӀар лъуна Мериваялъул
Кадешалдаса Эдомалъул пачаясухъе чапарзаби ритӀана Мусаца гьадинаб хабаргун:
«Ниж руго дур вацал, ГӀизраилил халкъ! Дуда лъала нижеца хӀехьезе ккарал киналго захӀмалъаби.
Нижер умумул гочана Мисриялде ва гӀемерал соназ гьениб гӀумру гьабуна нижеца. Мисрияз зулму гьабулеб букӀана нижееги нижер умумузеги,
амма ниж БЕТӀЕРГЬАНАСДЕ гьардедал, Гьесда нижер гьари рагӀана ва нижехъе витӀана Мисриялдаса ниж нахъе рачарав Малаик.
Гьанже ниж щун руго Кадешалде, дур ракьалъул рагӀалда бугеб шагьаралде.
Гьарула, изну кье нижее дур улкаялъул ракьалдасан бугеб нухккун ине. Дур хурзабахъанги цӀолбол ахакьанги инаро ниж ва дур гъуязухъа лъимги гьекъеларо. Ниж ина Ханзабазул нухккун, я кваранаб, я квегӀаб рахъалдехун кьуричӀого, дур ракьал нахъа тезегӀан».
Амма Эдомица жаваб кьуна:
«Нуж дир ракьалдасан инаро! Ине хӀалбихьани, ниж нужеда данде хвалчабигун рахъина», – ян.
ГӀизраилаз абуна:
«Ниж аслияб шагьраккун ина ва нагагь нижеца яги нижер боцӀуца нужер гъуязухъа лъим гьекъани, нижеца гьелъухъ мухь кьела. Нижее бокьун буго гӀицӀго дур улкаялъул нухккун ине – тӀокӀалъ щибниги къваригӀун гьечӀо», – ян.
Гьез жаваб кьуна:
«Нуж ине гьечӀо нижер ракьалдасан», – ин.
Цинги кӀудияб къуватаб аскаргун гьезда данде вахъана Эдом.
Эдомица риччачӀо гьел жиндирго ракьалдасан ине ва ГӀизраилил халкъ гьениса батӀияб рахъалдехун сверана.
ГӀизраилил халкъ Кадешалдаса къватӀибе бахъана Гьор абураб магӀардехун балагьун.
Эдомалъул гӀорхъода бугеб Гьор магӀарде щведал, БЕТӀЕРГЬАНАС Мусадаги Гьарунидаги абуна:
«Гьаруние заман щвана абадияб рокъове ине ва жиндирго умумулгун цолъизе. Гьев лъугьине гьечӀо Дица гӀизраилазе кьелин хӀукму гьабураб ракьалде, щайгурелъул Мерива иццухъ Дица гьабураб амру нужеца кӀиязго бацӀцӀадго тӀубазабичӀо.
Гьарунги гьесул вас Элеазарги Гьор магӀарде ахӀе.
Гьениб Гьарунидаса кашишлъиялъул ретӀелги бахъун, гьеб гьесул вас Элеазарида ретӀе, щайгурелъул гьенив Гьарун хвезе вуго ва жиндирго умумулгун цолъизе вуго».
Мусаца БЕТӀЕРГЬАНАСУЛ амруялда рекъон гьабуна: тӀолабго жамагӀаталда цере гьел Гьор магӀарде рахана,
гьениб Мусаца Гьарунида тӀаса кашишлъиялъул ретӀел бахъана ва гьеб ретӀана гьесул вас Элеазарида. Ва гьенив, мегӀералъул тӀогьив хвана Гьарун. Мусаги Элеазарги магӀардаса гъоркье рачӀиндал,
тӀолабго жамагӀаталда бичӀчӀана Гьарун хваравлъи ва киналго гӀизраилаз лъеберго къоялъ магӀу тӀуна гьесда хадуб.

Ханааналъул бакъбаккул рахъалда бугеб Арада шагьаралъул ханасда Атарималъул нухдасан гӀизраилал унел ругин рагӀараб мехалъ, гьев гьезда тӀаде кӀанцӀана ва гьезул цо-цоял асирлъуде рачана.
Гьебмехалъ гӀизраилаз, кумек гьарун, БЕТӀЕРГЬАНАСДЕ дугӀа гьабуна, гьадинаб гьаги бан:
«Дуца нижее доб халкъалда тӀад бергьенлъи кьуни, нижеца дозул шагьарал Дуе херем гьарила
БЕТӀЕРГЬАНАС гӀизраилазул гьа къабул гьабуна – ханааниял гьезул кверщаликье кьуна. Гьезги хӀур гьабуна гьезулги гьезул шагьаразулги. Гьединлъидал гьеб бакӀалда Хорма
Гьор абураб магӀардаса гьел сапаралъ рахъана БагӀараб ралъдахъе унеб нухккун, Эдомалъул ракьалда хӀетӀе чӀоларедухъ. Амма нухда халкъалъул яхӀ хвана;
гӀадамал нахъеги БЕТӀЕРГЬАНАСДАГИ Мусадаги данде рази гьечӀого къулкъудизе лъугьана:
«Щай нужеца Мисриялдаса ниж нахъе рачарал? Я квен гуреб, я лъим гуреб гьаб салул авлахъалда хвезелъунищ? Гьаб чӀамучӀаб квенги бадисан баккун буго нижеда!»
Гьебмехалъ БЕТӀЕРГЬАНАС гьезда тӀаде загьруял борхьал риччана ва, гьез хӀанчӀун, гӀизраилазул гӀемерав чи хвана.
Цинги халкъ Мусахъе бачӀана ва гьез абуна:
«Нижеца мунги БЕТӀЕРГЬАНГИ какун, ниж мунагьалъукье ккана. Гьаре БЕТӀЕРГЬАНАСДА нижедаса борхьал тӀаса росеян».
Мусаца халкъалъе гӀоло БЕТӀЕРГЬАНАСДА гьарана,
ва БЕТӀЕРГЬАНАС Мусада абуна:
«Борхьил сипат гьабе, ва гӀералдаги бан гьеб эхеде борхизабе. Борхьица хӀанчӀаравщинав чи гьелъухъ валагьила ва чӀаго хутӀила», – ян.
Мусаца пахьул борохь гьабуна ва гӀералдаги бан гьеб эхеде борхинабуна. Борхьица лъиданиги хӀанчӀани, гьев чи пахьул борхьихъ валагьулаан ва чӀаго хутӀулаан.
Гьенисанги цере ун, гӀизраилаз Овот абураб бакӀалда чӀел гьабуна.
Овоталдасаги рахъун, гьел щвана Ийе-Аварималде ва гьенир лъалхъана – МогӀавалъул бакъбаккул рахъалъул гӀорхъода аскӀоб бугеб салул авлахъалда.
Гьенисаги ун, гьел щвана Заредалде ва гьенир лъалхъана.
Гьениса нухде рахъарал гьел щвана Арнон гӀурул доб цояб рагӀалда бугеб, амориязул гӀорхъоде гӀунтӀулеб салул авлахъалде. (Арнон ккола МогӀавалдаги амориязул ракьалдаги гьоркьоб бугеб гӀорхъи.)
Гьеле гьединлъидалин «БЕТӀЕРГЬАНАСУЛ рагъазул тӀехьалда» бицунеб бугеб:
«Суфаялда Вахевги, Арноналъул лъарамухъалги,
Ар абураб бакӀалде щвезегӀан ругел кӀкӀалазул гъулдулги –
гьеб кинабго МогӀавалъул гӀорхъода буго».
Гьенисанги гьел рилълъана Беэралъухъе, ай гъуялъухъе
«Халкъ бакӀаре, Дица кьела гьезие лъим», – ан.
Доб мехалда гӀизраилаз гьаб кечӀ ахӀана:
«Гъуй лъеца цӀе абе!
АхӀе гьелъий кечӀ!
Халкъалъул кӀудияз жиб бухъараб – гьезул
къадру-кӀодолъиялъул гӀаламатлъун кколел гӀунсбуздалъун бухъараб».
Салул авлахъалдаса гьел ана Маттаналде,
Маттаналдаса – Нахалиэлалде, Нахалиэлалдаса – Бамоталде
ва Бамоталдаса – МогӀавалъул гӀатӀиракьалде, салул авлахъалда тӀаде балагьараб, Фасга абураб мегӀералъул тӀогьире унеб бакӀалде.
ГӀизраилаз вакилзаби ритӀана амориязул пача Сихонихъе, гьадинаб хабаргун:
«Изну кье нижее дур улкаялъул ракьалдасан бугеб нухккун ине. Я хурзабахъе, я цӀолбол ахикье ниж къаларо, гьекъеларо дур гъуязухъа лъимги. Ниж Ханзабазул нухдасан ина, дур улкаялъул ракьал нахъа тезегӀан».
Амма Сихоница гӀизраилазе изну кьечӀо жиндирго улка къотӀун ине. Гьес тӀолабго жиндирго аскар бакӀарана ва аскаргун гӀизраилазда данде салул авлахъалде вахъана. Ва Яхацалда гӀагарлъухъ гьес гӀизраилазда данде рагъ гьабуна.
Амма гӀизраилаз гьесул бо щущахъ биххизабуна ва Арноналдаса Яббокалде, аммониязул гӀорхъоде щвезегӀан гьесул ракьалги рахъана (аммониязул гӀорхъаби лъикӀ щула гьарун рукӀана).
Амориязул киналго шагьарал кверде росана гӀизраилаз, Хешбонги гьелда сверухъ ругел росабиги рикӀкӀун, ва жалгоги гьенир гӀумру гьабун чӀана.
Хешбон букӀана амориязул пача Сихонил шагьар. Цевеккун МогӀавалъул вукӀарав пачаясулгун рагъги гьабун, Арноналде щвезегӀан гьесул тӀолалго ракьал Сихоница рахъун рукӀана.
Гьединлъидал къисаби рицунел гӀадамаз абула:
«РачӀа Хешбоналде! ЦӀидасан бай гьеб!
Щула гьабе Сихонил шагьар!
Хешбоналдаса цӀа гьелегьана,
Сихонил шагьаралдаса – цӀадул мацӀал рачӀана.
Гьелъ кӀкӀун ана МогӀавалъул Ар шагьар
ва Арнонил борхалъабазул бетӀергьаби.
Балагь рещтӀана дуде, МогӀав!
ЛъугӀана мун, Кемошил халкъ!
Рижараб ракьги рехун тун, лъутана дур васал,
амориязул пача Сихонил асирлъуде ккана дур ясал.
Нижеца чӀорал речӀчӀана,
ва тӀагӀана Хешбоналдаса бахъараб Дивоналде щвезегӀан кинабго!
Нижеца талавур гьабуна
Нофахалдаса бахъараб Медевалде щвезегӀан кинабго, щибго гьоркьоб течӀого».
Гьедин гӀизраилал чӀана амориязул ракьалда.
Хадуб Мусаца Язер шагьаралъул хал-шал гьабизе чагӀи ритӀана, ва гьебги гьелда сверухъ рукӀарал росабиги рахъана, гьенир рукӀарал амориялги нахъе рачахъана.
Гьенисан шималияб рахъалдехунги сверун, гӀизраилал ана Башаналде унеб нухдасан. Амма Башаналъул пача Ог вахъана гьезда данде тӀолабго жиндирго аскаргун ва Эдреи шагьаралда гӀагарлъухъ гьезда данде рагъ гьабуна.
БЕТӀЕРГЬАНАС Мусада абуна:
«ХӀинкъуге гьесукьа. Дица дур кверщаликье кьолев вуго гьевги, гьесул тӀолабго аскарги, гьесул ракьалги. Хешбоналда ханлъуда вукӀарав амориязул пача Сихоние гьабураб гьабе дуца гьесиеги».
Гьебмехалъ гӀизраилаз чӀвана гьевги, гьесул васалги, гъурана тӀолабго гьесул аскарги – цониги чи нахъе течӀо. Гьесул тӀолалго ракьалги гӀизраилазул кверщаликье ккана.

КватӀичӀого гӀизраилал нахъеги сапаралде рахъана, МогӀавалъул гӀатӀиракьалдехун балагьун, ва Ерихон шагьаралда дандбитӀараб Иордан гӀурул рагӀалда лъалхъана.
Ципорил вас Балакида рагӀана гӀизраилаз амориязе гьабурабщиналъул хӀакъалъулъ.
Кутакалда хӀинкъана МогӀавалъул халкъ, гӀизраилазул халкъалъул кӀодолъи бихьун. ГӀизраилазукьа хӀинкъун сородулеб букӀана тӀолабго МогӀав.
МогӀавияз Мидяналъул кӀудиязда абуна:
«Гьаб халкъалъул руккелалъ нилъеда сверухъ бугебщинаб кваналеб буго, магъилъ бугъица хер гӀадин».
Цинги доб заманалда МогӀавалъул пачалъун вукӀарав Ципорил Балакица
чапарзаби ритӀана Беорил вас БилгӀамихъе, Ефрат гӀурухъ бугеб Петор шагьаралде, гьадинаб ругьелгун:
«Мисриялдаса бачӀараб халкъалъ цӀезабун буго ракьалъул гьумерго, ва гьеб халкъ рещтӀун буго дида аскӀоб.
Гьарула дуда, вачӀа, нагӀана рещтӀинабе гьаб халкъалде, щайгурелъул гьабсагӀат гьел дидаса гӀемерго къуватал руго. Цинги дихъа бажаризе бегьула гьел гъуризе ва дир ракьалдаса нахъе рачахъизе. Дида лъалелъул, дуца баракаталъул дугӀа гьабурасде баракат рещтӀунеблъи ва дуца нагӀана кьурав балагьалъукье кколевлъи».
МогӀавалъулги Мидяналъулги кӀудиял рачӀана БилгӀамихъе, гьесие кьезе гӀарацги цадахъ босун, ва Балакил мурад гьесда бицана.
«Сордо гьаниб бай, – ин абуна гьезда БилгӀамица, – радал бицина дица нужеда БЕТӀЕРГЬАНАСУЛ жаваб». МогӀавалъул кӀудиял рогьинегӀан гьесухъ чӀана.
Аллагь загьирлъана БилгӀамие ва гьесда цӀехана:
«Гьал духъ ругел гӀадамал щал?» – ин.
БилгӀамица Аллагьасе жаваб кьуна: «МогӀавалъул пача Ципорил Балакица ритӀун рачӀун руго гьел дихъе гьадинаб ругьелги босун:
„Мисриялдаса бачӀараб халкъалъ дунял цӀезабун буго. Гьарула вачӀа, нагӀана кье гьеб халкъалъе, щайгурелъул гьабсагӀат гьел дидаса гӀемерго къуватал руго. Цинги дихъа бажаризе бегьула гьел гъуризе ва дир ракьалдаса нахъе рачахъизе“, – ян».
Аллагьас БилгӀамида абуна:
«Унге гьелгун. Кьоге нагӀана гьеб халкъалъе, щайгурелъул гьеб буго баракат лъураб халкъ».
Хадусеб къоялъ БилгӀамица Балакил вакилзабазда абуна:
«ТӀадрусса нужерго ракьалде. БЕТӀЕРГЬАНАС изну кьечӀо дие нужгун ине», – ян.
МогӀавалъул церехъаби Балакихъе тӀадруссана ва гьесда бицана:
«БилгӀамица инкар гьабуна нижгун вилълъине», – ян.
Балакица нахъеги вакилзаби ритӀана, цереккун ритӀараздасаги цӀикӀкӀун ва гьездасаги къадруял.
Гьел рачӀана БилгӀамихъе ва гьез абуна:
«Ципорил вас Балакица гьадин абулеб буго: „Инкар гьабуге дихъе вачӀине.
КӀудияб хӀурматгун къабул гьавила дица мун ва дуе бокьарабщинабги кьела. ВачӀа гьаб халкъалъе нагӀана кьезе“, – ян».
Амма БилгӀамица Балакил вакилзабазе гьадинаб жаваб кьуна:
«ГӀарцулги меседалъулги цӀураб жиндирго кӀалгӀа Балакица дие кьуниги, дирго БЕТӀЕРГЬАН Аллагьасул амруялда рекъон кколареб щибниги жо гьабизе кӀоларо дида, я кӀудияб, я гьитӀинаб.
Амма нужецаги сордо бай гьаниб – дун балагьилин щиб БЕТӀЕРГЬАНАС абулебали».
Гьеб сордоялъги Аллагь загьирлъана БилгӀамие ва Гьес абуна:
«Мун ахӀизе гьел гӀадамал рачӀун ругелъул, гьезда цадахъ а, амма гӀицӀго Дица дуда малъараб жо гурони гьабуге».
Нахъисеб къоялъ радал БилгӀамица жиндирго хӀама кьолона ва МогӀавалъул чӀухӀби-хӀакимзабигун цадахъ сапаралде вахъана.
Ва гьезда цадахъ нухда унев вукӀаго, Аллагьасул квешго ццин бахъана БилгӀамида, ва БЕТӀЕРГЬАНАСУЛ Малаик эхетана гьесда цеве нух бакьулъ. БилгӀам вукӀана хӀамида рекӀун, гьесда цадахъ гьесул кӀиго цеветелги вукӀана.
ХӀамида вихьана, кодоб лъалиниса бахъараб хвалченгун, нухда чӀарав БЕТӀЕРГЬАНАСУЛ Малаик, гьединлъидал нухдаса гьеб хурибехун сверана. БилгӀамица байбихьана гьеб бухизе ва нухдехун сверизабизе.
Гьебмехалда БЕТӀЕРГЬАНАСУЛ Малаик чӀана цӀолбол кӀиго ахалда гьоркьоб бугеб къваридаб сухъмахънухда; нухлул кӀиябго рахъалда къадалги рукӀана.
БЕТӀЕРГЬАНАСУЛ Малаик вихьараб хӀама къададегӀан къана ва БилгӀамил хӀетӀе къадада данде базабуна. Гьесги цӀидасан хӀама бухана.
Цинги БЕТӀЕРГЬАНАСУЛ Малаик, дагьавги цевегӀанги ун, квараниде яги квегӀиде сверизе рес гьечӀеб, жеги къваридаб бакӀалда чӀана.
БЕТӀЕРГЬАНАСУЛ Малаик вихьараб хӀама бегана БилгӀамида гъоркь; Цинги БилгӀамил квешго ццин бахъана ва гьес нахъеги тӀилица бухана хӀама.
Гьебмехалъ БЕТӀЕРГЬАНАС хӀамие кӀалъазе гьунар кьуна ва гьелъ БилгӀамида абуна:
«Щиб квешлъи дица дуе гьабураб, дуца лъабцӀул дун бухизе ккани?» – ян.
БилгӀамица жаваб кьуна:
«Дун гӀабдал гьавизе лъугьун бугогури мун! Дихъ кодоб хвалчен букӀарабани, гьабсагӀатго чӀвалаан дица мун!»
Амма хӀамица БилгӀамида абуна:
«Жакъа къоялде щвезегӀанги гӀумруялъго мун ваччараб дур хӀама гурищ дун бугеб? БукӀанищ дир киданиги гьадинаб гӀамал?»
«БукӀинчӀо», – ян жаваб кьуна гьес.
Цинги БЕТӀЕРГЬАНАС рагьизаруна БилгӀамил берал, ва гьесда вихьана лъалиниса бахъараб хвалченгун нухда чӀарав БЕТӀЕРГЬАНАСУЛ Малаик. БилгӀам кӀалагъоркье ккана ва гӀодоб нодоги цун накабазда чӀана.
БЕТӀЕРГЬАНАСУЛ Малаикас гьесда абуна:
«Сундухъ дуца лъабцӀул тӀатӀала хӀама бухараб? Дун вачӀун вуго дуда данде, мун чӀезавизе, щайгурелъул дур сапаралъул мурадалдаса рази гьечӀо дун.
ХӀамида дун вихьана ва лъабго нухалъ гьеб Дидаса сверун ана. Гьеб сверичӀебани, Дица мун чӀвазе вукӀана, хӀама чӀаго тезе букӀана».
БилгӀамица БЕТӀЕРГЬАНАСУЛ Малаикасда абуна:
«Дида гӀайиб ккана! Дида лъалеб букӀинчӀелъул мун дир нухда цеве чӀун вугевлъи. Амма гьанже, мун рази гьечӀев ватани, дун тӀадвуссина».
Цинги БЕТӀЕРГЬАНАСУЛ Малаикас БилгӀамида абуна:
«Мун ине бегьула гьел гӀадамазда цадахъ, амма гӀицӀго Дица малъараб гьабе», – ян.
Ва БилгӀам ана Балакил церехъабазда цадахъ.
БилгӀам вачӀунев вугин рагӀидал, Балак вачӀана гьесда данде Арнон гӀурухъ бугеб могӀавиязул шагьаралде, жиндирго улкаялъул гӀорхъоде щвезегӀан.
Балакица БилгӀамида абуна:
«Дица церего гурищ ритӀун рукӀарал дуда хадур гӀадамал, гьаб цӀакъ кӀвар бугеб иш бугиланги абун. Щайха мун вачӀунарого вукӀарав? Дуе мустахӀикъаб адаб-хӀурмат гьабун бажаруларев чийищ дун?»
«Гьале вачӀун вугогури дун духъе, – ян жаваб кьуна БилгӀамица. – Амма кӀолебдай дида диего бокьараб бицине? Дир кӀалдиб БЕТӀЕРГЬАНАС лъураб рагӀи, – гьеле гьеб бицина дица».
Цинги Балакида цадахъ Кирят-Хуцот шагьаралде ана БилгӀам.
Гьениб Балакица къурбаналъе боцӀиги гӀиги хъуна, ва гьанал бутӀаби кьуна БилгӀамиеги гьесда цадахъ рукӀарал кӀудиязеги.
Хадусеб къоялъ радал Балакица БилгӀам вачана БагӀалалъул бищун борхатаб бакӀалде ва гьенисан гьесда бихьана ГӀизраилил халкъ чӀараб бакӀ.

БилгӀамица Балакида абуна:
«Гьаниб анкьго къурбан-бакӀ бай дие ва къурбаналъе хъвезе анкьго оцги анкьго куйги хӀадуре», – ян.
БилгӀамица малъухъе гьабуна Балакица ва гьез кӀиязго цо-цо оцги цо-цо куйги бухӀана щибаб къурбан-бакӀалда тӀад.
БилгӀамица Балакида абуна:
«Мун гьанив дуцаго рухӀарал къурбаназда аскӀов чӀа, дун довегӀан ина. Щиб лъалеб, БЕТӀЕРГЬАН вачӀине бегьула дунгун дандчӀвазе. Дица дуда бицина Дос дие загьир гьабураб кинабго жо».
Ва гьев цо гӀицӀаб борхалъиялде вахана.
Гьенив Аллагь вачӀана гьесда данде ва БилгӀамица абуна:
«Дица анкьго къурбан-бакӀ бана ва щибалда тӀад цо-цо къурбаналъул оцги куйги къурбаналъе бухӀана», – ян.
Цинги БЕТӀЕРГЬАНАС БилгӀамида малъана Балакида абизе кколеб рагӀи.
«Балакихъе тӀадвусса ва гьедин абе досда», – ян абуна Гьес.
Гьев Балакихъе тӀадвуссана; Балак жинцаго рухӀарал къурбаназда аскӀов чӀун вукӀана, ва гьесда аскӀор МогӀавалъул киналго церехъабиги рукӀана.
Цинги БилгӀамица абуна:
«Сириялдаса вачана дун гьаниве Балакица,
МогӀавалъул пачаяс вачана дун бакъбаккул мугӀруздаса:
„ВачӀа, дие гӀоло нагӀана кье Якъубие;
ВачӀа, балагь баче ГӀизраилил халкъалде“, – янги абун.
Кин дица нагӀана кьелеб Аллагьас нагӀана кьолареб халкъалъе?
Кин дица балагь бачинеб БЕТӀЕРГЬАНАС балагь бачунареб халкъалде?
Дида бихьула гьеб кьурабазул борхалъиялдасан,
Дун валагьула гьелъухъ гохӀал-щобаздасан:
дида бихьула халкъ – киназдасаго батӀа чӀун гӀумру гьабулеб,
цогидал халкъазда гьоркьоб жиб хасаблъун кколеб.
Лъихъа рикӀкӀун бажарулеб ралъдал сали –
гьедигӀан гӀемераб Якъубил наслу?
Лъихъа рикӀкӀун бажарулеб ГӀизраилалъул ункъил бутӀацин?
Биччанте Аллагьасул агьлуялъул хвел диеги насиблъизе
ва дир гӀумрудул ахирги гьезул гӀадинаб букӀине!»
Балакица БилгӀамида абуна:
«Дуца дие гьабулеб щиб? Дица мун вачана дир тушбабазе нагӀана кьезеян абун, дуцайин абуни гьезие баракатаб дугӀа гьабулеб буго!»
Гьес жаваб кьуна:
«БЕТӀЕРГЬАНАС дир мацӀалда лъураб рагӀи абизе тӀадаб гьечӀищ дида?» – ян.
Цинги Балакица гьесда абуна:
«Вилълъа дида цадахъ цоги бакӀалде. Гьенисан дуда киналго рихьизе гьечӀо, гьел чӀараб бакӀалъул цо гьитӀинабго рагӀал гурони. Гьеле гьенисан кье гьезие нагӀана, тӀубазабе дир гьари».
Балакица БилгӀам вачана Фасга абураб мегӀералъул тӀогьиб бугеб Хъаравулзабазул Расалъиялде, гьениб бана анкьго къурбан-бакӀ ва щибалда тӀад цо-цо къурбаналъул оцги куйги бухӀана.
БилгӀамица Балакида абуна:
«Мун гьанив, дурго къурбаназда аскӀов вукӀа, дун Довгун дандчӀвазе ина», – ян.
БЕТӀЕРГЬАН вачӀана БилгӀамида данде ва абизе кколеб жо гьесда малъана.
«ТӀадвусса Балакихъе ва гьадин абе досда», – ян абуна Гьес.
Гьев Балакихъе тӀадвуссана; Балак жинцаго рухӀарал къурбаназда аскӀов чӀун вукӀана ва гьесда аскӀор МогӀавалъул тӀолго церехъабиги рукӀана.
«Щиб абураб БЕТӀЕРГЬАНАС?» – ин цӀехана Балакица.
Цинги БилгӀамица абуна:
«ТӀаде вахъа Балак, гӀенекке дихъ! ГӀинтӀаме дуца, Ципорил вас!
Аллагь инсан гуро, гьерсал рицине;
ГӀадамаз гӀадин, цин бицараб амру хисизабуларо Гьес.
Абураб жо Гьес гьабичӀого толебдай?
Кьураб рагӀи Гьес тӀубачӀого хутӀулебдай?
Дихъе амру бачӀана гьезие баракатаб дугӀа гьабеян;
Досин баракат лъолеб – дун гьеб хисизабулев чи гуро!
ГьечӀо Якъубил халкъалъе балагь!
ГӀизраилил халкъалъе къварилъи гьечӀо бихьулеб!
Гьелгун вуго БЕТӀЕРГЬАН, гьезул Аллагь,
гьез жидерго Пачалъун лъазавурав.
Мисриялдаса гьел нахъе рачана Аллагьас;
гӀалхул бугъил гӀадаб къуват-гучги гьезулъ!
Якъубил халкъалда данде хӀалтӀулеб хӀилла-макру балагьун бажаруларо,
гьечӀо ГӀизраилил халкъалда данде хӀалтӀулеб сихӀруги!
Гьанже Якъубилги ГӀизраилалъулги хӀакъалъулъ бицине буго:
„Балагьея, БЕТӀЕРГЬАНАСУЛ хӀалкӀолъи бихьизе!“ – янги абун.
Эбелаб гъалбацӀ гӀадин къуватаб буго гьеб халкъ;
Бихьинаб гъалбацӀ гӀадин багъула гьеб!
Гьелъ хӀухьбахъуларо давла кваначӀого
ва гӀорцӀизегӀан тушманасул би гьекъечӀого».
Гьебмехалда Балакица БилгӀамида абуна:
«Я нагӀана кьоге гьезие, я баракат лъоге гьезда!» – ян.
БилгӀамица жаваб кьуна:
«Дица дуда абун букӀинчӀищ БЕТӀЕРГЬАНАС абураб гьабизе буго дицаян?»
Цинги Балакица БилгӀамида абуна:
«Вилълъа, дица мун батӀияб бакӀалде вачина. Щиб лъалеб, БЕТӀЕРГЬАНАС дуе изну кьезе бегьула гьенисангӀаги, дир мурадги тӀубан, гьезие нагӀана кьезе», – ян.
Балакица БилгӀам вачана салул авлахъалда тӀаде балагьараб Пеор магӀарде.
Гьениб нахъеги БилгӀамица Балакида абуна:
«Гьаниб анкьго къурбан-бакӀ бай дие ва къурбаналъе хъвезе анкьго оцги анкьго куйги хӀадуре», – ян.
Балакица БилгӀамица малъухъе гьабуна ва щибаб къурбан-бакӀалда цо-цо къурбаналъул оцги куйги къурбаналъе бухӀана.

БЕТӀЕРГЬАНАСУЛ амру лъазабизеян абун, БилгӀам кивениги инчӀо гьанжесала, щайгурелъул гьесда бичӀчӀун букӀана БЕТӀЕРГЬАНАСЕ гӀизраилазул халкъалда баракат лъезе бокьун букӀин. Гьединлъидал гьев вачӀинахъего салул авлахъалдехун валагьана,
ва гьесда бихьана къавмалккун тартибалда гьениб рещтӀараб ГӀизраилил халкъ. Гьебмехалъ БилгӀамиде Аллагьасул РухӀ рещтӀана,
ва гьес абуна:
«КӀалъалев вуго Беорил вас БилгӀам, кӀалъалев вуго якъинго бихьулеб бер жиндир бугев,
Аллагьасул калам якъинго рагӀулев,
Бичасдасан илгьамал лъугьунев;
ГӀодов кӀалагъоркье кканиги, рагьарал берал ругев:
– Огь, гьайбатлъи дур чадиразул, Якъубил наслу,
дур къайи-свериялъул, ГӀизраилил халкъ!
Гьел тӀиритӀун руго чамасдакил рохь гӀадин,
гӀурул рагӀалда ах гӀадин,
БЕТӀЕРГЬАНАС рижарал алоэялъул махӀгьуинал гъутӀби
лъарахъ рижарал кедралъул гъутӀби кинигин.
ГӀертӀиниса гӀадин гьарзаго чвахизе буго гьезие лъим,
гьез хьараб хьоналъе гӀорцӀизегӀан букӀина регьел.
Агаг пачаясдасаги тӀадегӀанав вукӀина гьезул пача;
цогидал улкабаздасаги тӀокӀаб букӀина гьезул улка!
Мисриялдаса рачана гьел Аллагьас;
гӀалхул бугъил гӀадаб къуват-гучги гьезулъ!
Гьез щущахъ риххизарила тушманал халкъал,
гъурила гьезул рукьбал,
ва чӀораз рорлъила.
ГъалбацӀ гӀадин бегун буго ГӀизраилил халкъ
Эбелаб гъалбацӀ гӀадин, – лъил таваккал гӀолеб гьеб борчӀизабизе?
Дуе лъикӀаб гьарулев чиясе баракат щвела ва
дуе нагӀана кьолесе нагӀана букӀина!
Гьебмехалъ Балакил квешго ццин бахъана БилгӀамида ва, рукъун заралгун, гьес абуна:
«Дица мун ахӀун вукӀана дир тушбабазе нагӀана кьезе, дуцайин абуни гьезие лъабцӀул тӀатӀалаго баракаталъул дугӀа гьабуна!
ГӀела гьанже, яре дида цевеса! ТӀад вусса дурго рокъове! Дида ракӀалда букӀана мун кӀодо гьавизе ва дуе бечедал сайгъаталги кьезе, амма БЕТӀЕРГЬАНАС мун гьездаса махӀрум гьавуна».
БилгӀамица Балакида абуна:
«Дица абун букӀинчӀищ дуца ритӀун рачӀарал чапарзабазда:
„ГӀарцулги меседалъулги занкӀун цӀураб жиндир кӀалгӀа Балакица дие кьуниги, дихъа бажаруларо БЕТӀЕРГЬАНАСУЛ амруялдаса таризе ва, диего бокьунин абун, лъикӀаб яги квешаб жо гьабизе; дица бицине ккола гӀицӀго БЕТӀЕРГЬАНАСУЛ калам“, – ин.
Гьайгьай, дун тӀадвуссина дирго халкъалъухъе, амма рес кье дие дуда бицине гьаб халкъалъ щиб дур халкъалъе гьабизе бугебали», – ян.
Цинги гьес бицана букӀинесеб:
«КӀалъалев вуго Беорил вас БилгӀам, кӀалъалев вуго якъинго бихьулеб бер жиндир бугев,
КӀалъалев вуго Беорил вас БилгӀам,
Аллагьасул калам якъинго рагӀулев,
жиндир лъайги Бичасдасан бугев;
ГӀодов кӀалагъоркье кканиги, рагьарал берал ругев:
Дида бихьула жеги лъугьа-бахъинчӀеб,
балагьула жеги рикӀкӀада бугелъухъ.
Гьале, Якъубидасан баккун, цӀва гвангъулеб;
ГӀизраилидасан кверщелчилъиялъул гӀанса борхулеб –
гьелъ бекила МогӀавалъул нодо,
рекила Шетил киналго наслабазул бутӀрул.
Кверде босизе буго Эдом,
ГӀизраилил тушман Сеирги кверщаликье ккезе буго,
амма ГӀизраилил халкъалъулъ къуват загьирлъизе буго.
Якъубил наслуялъ кверщелчилъи гьабила,
шагьаралда хвасарлъаралщиналги гъурила».
БилгӀамида амалекиял рихьана ва гьезул рахъалъ бицана:
«Халкъазда гьоркьоб цебехъанлъун букӀана Амалекил халкъ,
амма хадубккун гьеб даималъего тӀагӀина ракьалдаса».
Кениял
«Щулияб буго дур рукъ ва кьурда буго дур рукӀун;
амма чӀунтила Кайин
Ассириялъ нуж асирлъуде рачун араб мехалда».
Гьес жеги абуна:
«Аллагьасул кверзукьа щал рорчӀулел?
Киттималдаса
ва гьез кквела Ассириялъулги Евералъулги ракьал,
амма гьелги даималъего тӀагӀина».
Цинги БилгӀам жиндирго рокъове тӀад вуссана, Балакги жиндирго нухда ана.

Шиттималда рещтӀун рукӀаго, гӀизраилаз байбихьана могӀавиязул руччабигун зина гьабизе.
МогӀавалъул руччабаз жидерго аллагьзабазе гьарурал къурбаназда гӀахьаллъизе ахӀулел рукӀана гьел. Гьедин гӀизраилаз байбихьана гьезул аллагьзабазе сужда гьабизе ва гьезул къурбаназул тӀутӀалда гӀахьаллъизе.
ГӀизраилал БагӀал-Пеориде
БЕТӀЕРГЬАНАС Мусада абуна:
«Халкъалъул киналго бутӀрул ракӀаре ва, тӀолабго халкъалда бихьун, Дида цере чӀвай гьел, гӀизраилазда бахъараб Дир гьалдолеб ццин свине букӀине».
Цинги Мусаца халкъалъул диванчагӀазда абуна:
«Нужер щивас чӀвай нужерго гӀагарлъиялда гьоркьоса БагӀал-Пеориде вуссаравщинав чи», – ян.
Гьебмехалда ДандчӀваялъул Чадиралда цереги ракӀарун гӀодулел рукӀарал гӀизраилаздаги Мусадаги цеесан пуланав чияс жиндирго рокъое жание ячун ана мидянияй.
Гьеб бихьарав кашиш Гьарунил Элеазарил вас Пинхасица жамагӀаталъул данделъи тана ва, хечги босун,
гьев чиясда хадув гьесул чодрониве вилълъана. Гьес цо къазабураб хочоца гьел кӀиялго чӀвана – гӀизраилавги чӀужугӀаданги. Гьебмехалъ къотӀана гӀизраилазда гьоркьоб багъарун букӀараб квешаб бахунеб унти,
амма гьеб унтиялъ къоло ункъазарго чи чӀвана.
БЕТӀЕРГЬАНАС Мусада абуна:
«Кашиш Гьарунил Элеазарил вас Пинхасица свинабуна гӀизраилазде бахъун букӀараб Дир ццидал гьалагаб цӀа. Гьес хӀехьечӀо Дицаги хӀехьоларел гьезул къабихӀал ишал, гьединлъидал Дица тӀуран тӀагӀинаричӀого тана гӀизраилал.
Дуца лъазабе, Дица Пинхасилгун гьабулеб бугин ракълилаб къотӀиян.
Гьесулгун ва гьесул наслабигун гьабулеб буго даимаб кашишлъиялъул къотӀи, щайгурелъул жиндирго Аллагьасе гӀоло Пинхасица хӀехьечӀо гьезул инжитлъи, ва чурана гӀизраилазул мунагь».
Мидяналъул гӀадангун цадахъ чӀварав гӀизраиласда цӀар букӀана Зимри – Салул вас; гьев вукӀана Шимеонил къавмалъул цо тухумалъул бетӀер.
ЧӀварай гӀаданалда цӀар букӀана Козби, гьей йикӀана Мидяналъул цо кьибилалъул бетӀер Цурил яс.
БЕТӀЕРГЬАНАС Мусада абуна:
«Мидяналъул чагӀигун нужеца тушманлъи гьабе ва гьел чӀвай,
щайгурелъул гьез нужее гьабуна тушманасе гьабулеб жо. Гьез нужее Пеоралъул къор гъуна, ва Пеор сабаблъун квешаб унти багъарараб мехалда чӀварай мидяниязул цевехъанасул яс Козбил къорикье ккезаруна нуж».

Квешаб унти лъугӀараб мехалда, БЕТӀЕРГЬАНАС Мусадаги кашиш Гьарунил вас Элеазаридаги абуна:
«Къогоялдаса цӀикӀкӀун сон барал ва рагъуе ярагьунел гӀизраилал рикӀкӀе, щивасул инсул агьлуги хӀисабалде босун».
МогӀавалъул гӀатӀиракьалда – Иордан гӀурул рагӀалда – Ерихон шагьаралда гӀагарлъухъ гьел чӀун рукӀаго, Мусаги кашиш Элеазарги кӀалъана гӀизраилазда:
«БЕТӀЕРГЬАНАС Мусаде гьабураб амруялда рекъон, къогоялдаса цӀикӀкӀун сон барал гӀизраилал рикӀкӀе», – ян.
Гьале Мисриялдаса къватӀире рахъарал гӀизраилал.
ГӀизраилил тӀоцевесев вас Рувимил наслаби:
Енохидасан лъугьана Енохил тухум;
Паллудасан – Паллул тухум;
ХӀецронидасан – ХӀецронил тухум;
Кармидасан – Кармил тухум.
Гьел руго Рувимил наслаби; гьезул кинавниги сияхӀалде восана 43 730 бихьинчи.
Паллул вас вукӀана Элиав.
Элиавил васал – Немуэл, Датан ва Авирам. Халкъалъул церехъабазул цоял, амма КъорахӀил рахъги ккун, Мусадаги Гьарунидаги дандечӀей гьабурал ва БЕТӀЕРГЬАНАСДА данде рахъарал Датанги Авирамгийин гьел кколел.
Доб мехалъ гьезда гъоркь ракь кьватӀана ва гьел ракьулъе рачун ана; КъорахӀида цадахъго, цӀадуца рухӀун хвана кӀинусиялда кӀикъоялда анцӀго гьесул гьалмагъги. Гьеб ккана халкъалъ цӀодорлъи гьабизе ккеялъул гӀаламатлъун хутӀизе.
Амма КъорахӀил васал хвечӀо доб къоялъ.
Шимеонил къавмалъул наслаби:
Немуэлидасан – Немуэлил тухум;
Яминидасан – Яминил тухум;
Яхинидасан – Яхинил тухум;
ЗерахӀидасан – ЗерахӀил тухум;
Шаулидасан – Шаулил тухум.
Гьел руго Шимеонил наслаби – 22 200 бихьинчи.
Гадил къавмалъул наслаби:
Цефонидисан – Цефонил тухум;
Хаггидасан – Хаггил тухум;
Шунидасан – Шунил тухум;
Ознидасан – Ознил тухум;
Эридасан – Эрил тухум;
Ародидасан – Ародил тухум;
Ариэлидасан – Ариэлил тухум.
Гьел руго Гадил наслаби; гьезул кинавниги сияхӀалде восана 40 500 бихьинчи.
Ягьудал рукӀана Эрги Онанги абурал васал. Гьел хвана Ханааналда.
Ягьудал къавмалъул наслаби:
Шеладасан – Шелал тухум;
Парецидасан – Парецил тухум;
ЗерахӀидасан – ЗерахӀил тухум.
Парецил наслаби:
ХӀецронидасан – ХӀецронил тухум;
Хамулидасан – Хамулил тухум.
Гьел руго Ягьудал наслаби; гьезул кинавниги сияхӀалде восана 76 500 бихьинчи.
Иссахарил къавмалъул наслаби:
Толадасан – Толал тухум;
Пувадасан – Пувал тухум;
Яшувидасан – Яшувил тухум;
Шимронидасан – Шимронил тухум.
Гьел руго Иссахарил наслаби; кинавниги гьезул вукӀана 64 300 бихьинчи.
Зевулунил къавмалъул наслаби:
Середидасан – Середил тухум;
Элонидасан – Элонил тухум;
Яхлиэлидасан – Яхлиэлил тухум.
Гьел руго Зевулунил наслаби; гьезул кинавниги вукӀана 60 500 бихьинчи.
Манассидасанги Ефраимидасанги лъугьарал Юсупил къавмалъул наслаби:
Манассил наслаби:
Махиридасан – Махирил тухум (Махир ккола ГилгӀадил эмен);
ГилгӀадидасан – ГилгӀадил тухум.
Гьале ГилгӀадил наслаби:
Иезеридасан – Иезерил тухум;
Хелекидасан – Хелекил тухум;
Асриэлидасан – Асриэлил тухум;
Шехемидасан – Шехемил тухум.
Шемидадасан – Шемидал тухум;
Хеферидасан – Хеферил тухум.
(Хеферил вас Целофхадил васал рукӀинчӀо, гӀицӀго ясал гурони; гьесул ясазул цӀарал: Махла, НогӀа, Хогла, Милка ва Тирза).
Гьел руго Манассидасан лъугьарал тухумал; кинавниги гьезул вукӀана 52 700 бихьинчи.
Гьале Ефраимил наслаби:
ШутелахӀидасан – ШутелахӀил тухум;
Бехеридасан – Бехерил тухум;
Таханидасан – Таханил тухум.
Гьале ШутелахӀил наслаби:
Эранидасан – Эранил тухум.
Гьел руго Ефраимидасан лъугьарал тухумал; гьезул кинавниги вукӀана 32 500 бихьинчи.
Гьел киналго Юсупил къавмалда жанире уна.
Буняминил наслаби:
Беладасан – Белал тухум;
Ашбелидасан – Ашбелил тухум;
Ахирамидасан – Ахирамил тухум;
Шуфамидасан – Шуфамил тухум;
Хуфамидасан – Хуфамил тухум.
Белал васал Ардидасанги Нааманидансаги лъугьарал наслаби:
Ардидасан – Ардил тухум;
Нааманидасан – Нааманил тухум.
Гьел руго Буняминил къавмалъул тухумал; гьезул кинавниги вукӀана 45 600 бихьинчи.
Гьале Данил къавмалъул наслаби:
Шухамидасан – Шухамил наслаби.
Гьел руго Данил къавмалъул наслаби.
Кинавниги Шухамил наслабазул тухумазда вукӀана 64 400 бихьинчи.
Ашерил наслаби:
Имнагьидасан – Имнагьил тухум;
Йишвидасан – Йишвил тухум;
Бериагьидасан – Бериагьил тухум;
ва Бериагьил наслу:
Хеверидасан – Хеверил тухум;
Малкиэлидасан – Малкиэлил тухум.
Ашерил ясалда цӀар букӀана СерахӀ.
Гьел руго Ашерил къавмалъул тухумал; кинавниги гьезул вукӀана 53 400 бихьинчи.
Нафталил къавмалъул наслаби:
Яхциэлидасан – Яхциэлил тухум;
Гунидасан – Гунил тухум;
Ецеридасан – Ецерил тухум;
Шилемидасан – Шилемил тухум.
Гьел руго Нафталил къавмалъул тухумал; гьезул кинавниги вукӀана 45 400 бихьинчи.
Кинавниги ГӀизраилил халкъалъул вукӀана 601 730 бихьинчи.
БЕТӀЕРГЬАНАС Мусада абуна:
«Гьезие ракьал рикьизе ккола жиб-жиб тухумалъул чагӀазул рикӀкӀенги хӀисабалде босун.
КӀудияб тухумалъе кье кӀудияб бутӀа, гьитӀинаб тухумалъе – гьитӀинаб. Биччанте щибаб тухумалъе щвезе гьезул чагӀазул къадаралда рекъон кколеб ракьалъул бутӀа.
Ракь бикьизе ккола можороги рехун; щибаб къавмалъе букӀине буго къавмалъул бетӀерасул цӀарги лъураб ракьалъул бутӀа.
КӀудиялги гьитӀиналги тухумазе ракь щвезе ккола можороги рехун».
Гьале гьезул тухумалги хӀисабалде росун гьабураб левитазул сияхӀ:
Гершонидасан – Гершонил тухум;
Кехатидасан – Кехатил тухум;
Мераридасан – Мерарил тухум;
Гьале Левийил васаздасан лъугьарал цогидал тухумал:
Ливнил тухум;
Хевронил тухум;
МахӀлил тухум;
Мушил тухум;
КъорахӀил тухум.
Кехатил вукӀана Амрам абурав вас.
Амрамил чӀужуялда цӀар букӀана Йохевед; гьей йикӀана Мисриялда гьаюрай Левийил яс. Амрамие Йохеведица гьаруна Гьарунги, Мусаги, гьезул яц Марямги.
Гьаруние гьаруна Надавги, Авигьуги, Элеазарги, Итамарги.
Надавги Авигьуги хвана, БЕТӀЕРГЬАНАСДА цере бегьулареб чияраб цӀаги босун рачӀиндал.
Левийилазул моцӀ баралдаса тӀаде араб ригьалъул кинавниги вукӀана 23 000 бихьинав. Гьезул цӀарал хъван рукӀинчӀо цогидал гӀизраилазул сияхӀалда, щайгурелъул гьезие кьезе кколароан ракьалъул бутӀа.
Гьединаб букӀана Мусацаги кашиш Элеазарицаги МогӀавалъул гӀатӀиракьалда – Иордан гӀурул рагӀалда – Ерихон шагьаралда гӀагарлъухъ рукӀаго, гӀизраилалги рикӀкӀун гьабураб сияхӀ.
Синай салул авлахъалда рукӀаго Мусацаги кашиш Гьаруницаги гьабураб цебесеб сияхӀалда рехсаразул цониги чи вукӀинчӀо гьезда гьоркьов.
БЕТӀЕРГЬАНАС абун букӀиндал гьел киналго салул авлахъалда хвезе ругин абун, гӀицӀго Ефуннил вас Халевги Нунил вас Егьошуаги хутӀизегӀан.

Манассил вас Махир, Махирил вас ГилгӀад, ГилгӀадил вас Хефер, Хеферил вас Целофхад – гьев Целофхадил йикӀана щуго яс: Махла, НогӀа, Хогла, Милка ва Тирза. Юсупил вас Манассил къавмалъул чагӀи кколаан гьел.
Гьел рачӀана ДандчӀваялъул Чадиралъул кӀалтӀе. Мусадаги, кашиш Элеазаридаги, халкъалъул кӀудияздаги, тӀолго жамагӀаталдаги цереги чӀун, гьез абуна:
«Авлахъалда нилъ рукӀаго нижер эмен хвана. Гьев вукӀинчӀо БЕТӀЕРГЬАНАСДА данде вахъарав КъорахӀил гьалмагъзабазда гьоркьов. Гьев хвана жиндирго мунагьазухъ [ай гӀадатияб хвелалдалъун], васалги нахъа течӀого.
Щайха нижер инсул цӀар кӀочене тезе кколеб гьесул тухумалда гьоркьоб, гьесул васал гьечӀинги абун? Кье нижееги нижер инсул вацазе кьолебгӀанасеб ракьалъул бутӀа», – ян.
Мусаца гьезул суал БЕТӀЕРГЬАНАСДА цебе лъуна,
ва БЕТӀЕРГЬАНАС гьесда абуна:
«Целофхадил ясаз битӀараб бицунеб буго. Чара гьечӀого кье гьезие гьезул инсул вацазда бащадаб ракьалъул бутӀа, ва гьеб кье гьезие ирсалъе щвараб гьезул инсул бутӀа хӀисабалда.
ГӀизраилил халкъалда абе: „Нагагь вас гьечӀев чи хвани, гьесул ракьалъул бутӀа ясалъе кье.
Гьесул ясги ятичӀони, гьеб ракьалъул бутӀа гьесул вацазе кье.
Гьесул вацал ратичӀони, гьеб гьесул инсул вацазе кье.
Гьесул инсулги вацал рукӀун ратичӀони, гьеб ракьалъул бутӀа кье гьесул тухумалъул бищун цевесев гӀагарав чиясе. Гьеб букӀине буго гӀизраилазе чӀезабураб даимаб къанунлъун; гьединаб амру гьабулеб буго Мусадасан БЕТӀЕРГЬАНАС“».
Цинги БЕТӀЕРГЬАНАС Мусада абуна:
«Аварим магӀарде ваха ва балагье Дица ГӀизраилил халкъалъе кьолеб бугеб ракьалъухъ.
Гьеб бихьун хадуб мунги, дур вац Гьарунго гӀадин, кӀудияб сапаралде дурго умумузухъе ине вуго,
щайгурелъул Цин авлахъалда рукӀаго халкъ Дида данде бахъиндал, нужеца Дица абухъе гьабичӀо ва доб иццухъ халкъалда цебе Дир тӀадегӀанаб бацӀцӀалъи бихьизабичӀо».
(Гьеб ккана Мериваялъул иццухъ, Цин абураб салул авлахъалда Кадешалда.)
Мусаца БЕТӀЕРГЬАНАСДА абуна:
«Я БЕТӀЕРГЬАН, биччанте щибаб жоялда рухӀ лъолев Аллагьас гьаб жамагӀаталда тӀад чи тезе,
гьезул бетӀерлъун вукӀинеги, халкъ цебе бачинеги, гьезие нухмалъи гьабизеги бажари бугев – вехь гьечӀеб гӀиял рехъен гӀадин БЕТӀЕРГЬАНАСУЛ халкъ хутӀунгутӀизе».
БЕТӀЕРГЬАНАС Мусада абуна:
«АхӀе гьеб ишалъе рекъараб гӀамал-хасият бугев Нунил Егьошуа ва гьесда тӀад кверал лъе.
Кашиш Элеазаридаги тӀолабго жамагӀаталдаги цеве чӀезаве гьев ва киназдаго лъазабе гьев дур варис вукӀин.
Духъ бугеб ихтияралъул бутӀа кье гьесухъе, гӀизраилал гьесухъ гӀенеккизе рукӀине.
Кашиш Элеазарица урималдалъун БЕТӀЕРГЬАНАСУЛ амру лъазабила ва Егьошуа гьелъухъ гӀенеккила; Егьошуаги тӀолалго гӀизраилалги Гьесул амруялдалъун сапаралде рахъине руго ва Гьесул амруялдалъун тӀадруссинеги руго».
Мусаца кинабго БЕТӀЕРГЬАНАС жинда малъухъе гьабуна: Егьошуа ахӀана ва кашиш Элеазаридаги жамагӀаталдаги цеве чӀезавуна;
цинги Мусаца гьесда тӀад кверал лъуна ва гьев жиндир варис вукӀин лъазабуна, БЕТӀЕРГЬАНАСУЛ амруялда рекъон.

БЕТӀЕРГЬАНАС Мусада абуна:
«ГӀизраилил халкъалда лъазабе къурбаназул тадбир мухӀканго тӀубазабеян, жинди-жиндир ригьалда Дие къурбаналги ролъул хириял садакъабиги гьареян. Гьел руго цӀадудалъун Дие кьолел ва жидер махӀ дие хириял къурбанал.
Гьезда абе: „Гьале нужеца БЕТӀЕРГЬАНАСЕ къойил гьабизе кколеб цӀадул къурбан: кинабгӀаги жагъаллъи жиндилъ гьечӀеб кӀиго лъагӀараб кьегӀер. Гьединаб букӀине буго къо гьоркьоб биччачӀого гьабулеб тӀубан бухӀулеб къурбан.
Цояб кьегӀер рогьалил къурбаналъе, цогидаб бакъанил къурбаналъе хъве;
гьелда цадахъ букӀине ккола ролъул хирияб садакъаги: бацӀцӀадаб зайтуналъул нахул гиналъул
Гьел кидагосел тӀуран рухӀулел къурбаназул тадбир чӀезабуна Синай магӀардаго. Гьеб буго БЕТӀЕРГЬАНАСЕ рокьулел махӀал рахъинариялъе тӀубанго бухӀулеб цӀадул къурбан.
Щибаб кьегӀералда цадахъ букӀине ккола гиналъул ункъго бутӀа гьабун цо бутӀа чагъиралъулги. Гьеб чагъир тӀезе ккола БЕТӀЕРГЬАНАСУЛ мукъадасаб бакӀалде.
КӀиабилеб кьегӀер къурбан гьабизе ккола бакъанида, радал бачӀаралда цадахъго гӀадин, ролъул хирияб садакъагун ва чагъиргун. Гьеб буго БЕТӀЕРГЬАНАСЕ рокьулел махӀал рахъинариялъе тӀубанго бухӀулеб цӀадул къурбан.
Шаматкъоялъ къурбаналъе хъве кинабгӀаги жагъаллъи жиндилъ гьечӀеб кӀиго лъагӀараб кьегӀер. Гьезда цадахъ букӀине ккола ролъул хирияб садакъаги: гъорлъе зайтуналъул нахги жубараб, ефаялъул анцӀго бутӀа гьабун кӀиго бутӀа ханждал ва цадахъго чӀезабураб къадаралда чагъирги.
Кидаго гьаризе тӀадал щибаб къоялъул аслиял къурбаналги гьезда цадахъ букӀине кколеб чагъирги малъичӀого, гьел руго щибаб шаматкъоялъ гьарулел тӀуран рухӀулел къурбанал.
Щибаб моцӀалъул тӀоцебесеб къоялъ БЕТӀЕРГЬАНАСЕ тӀубан бухӀулеб къурбаналъе хъве жагъаллъи гьечӀеб кӀиго басиги, цо куйги, анкьго лъагӀараб кьегӀерги.
Гьезда цадахъ букӀине ккола зайтуналъул нахги гъорлъе жубараб ролъул хирияб садакъаги: басиялда цадахъ – ефаялъул анцӀго бутӀа гьабун лъабго бутӀа ханждал, куялда цадахъ – ефаялъул анцӀго бутӀа гьабун кӀиго бутӀа
ва щибаб кьегӀералда цадахъ – ефаялъул анцӀго бутӀа гьабун цо бутӀа. Гьеб буго БЕТӀЕРГЬАНАСЕ хириял махӀал рахъинариялъе тӀубанго бухӀулеб цӀадул къурбан.
Щибаб басиялда цадахъ бачӀине ккола бащадаб гин цӀураб чагъир; куялда цадахъ – гиналъул лъабго бутӀа гьабун цо бутӀа; ва кьегӀералда цадахъ – гиналъул ункъго бутӀа гьабун цо бутӀа. Гьеб буго щибаб моцӀрол авалалда тӀобитӀулеб тӀубан бухӀулеб къурбан, гьедин гьабизе ккола лъагӀалил щибаб моцӀалъул тӀоцебесеб къоялъ.
ТӀубанго рухӀулел къурбаназда тӀаде, мунагь чуриялъул къурбаналъе БЕТӀЕРГЬАНАСДА цебе цо дегӀенги хъвезе ккола.
ТӀоцебесеб моцӀалъул анцӀила ункъабилеб къоялъ (ихдалил авал) БЕТӀЕРГЬАНАСЕ Песахалъул къурбанал тӀоритӀе.
АнцӀила щуабилеб къо байрамкъолъун букӀина; анкьго къоялъ бугьурго чед кванай.
Гьеб анкьил тӀоцебесеб къоялъ динияб данделъи ахӀе ва кинабгӀаги хӀалтӀи гьабуге.
БЕТӀЕРГЬАНАСЕ тӀубанго бухӀулеб цӀадул къурбаналъе жагъаллъи гьечӀеб кӀиго басиги, цо куйги, анкьго лъагӀараб кьегӀерги хъве.
Гьезда цадахъ ролъул хирияб садакъаги босе: щибаб басиялда цадахъ – зайтуналъул нахги жубараб, ефаялъул анцӀго бутӀа гьабун лъабго бутӀа ханждал; куялда цадахъ – ефаялъул анцӀго бутӀа гьабун кӀиго бутӀа;
щибаб кьегӀералда цадахъ – ефаялъул анцӀго бутӀа гьабун цо бутӀа.
Нужго мунагьаздаса рацӀцӀалъиялъе, мунагь чуриялъул къурбаналъе цо дегӀенги хъве.
Гьал къурбанал гьаризе ккола кидаго гьаризе тӀадал щибаб къоялъул рогьалил къурбаназда тӀаде.
Гьединал къурбанал гьаре анкьго къоялъ, БЕТӀЕРГЬАНАСЕ рокьулел махӀаздалъун Гьесие кьолеб нигӀмат хӀисабалда. Гьел къурбанал гьаре кидаго гьаризе тӀадал цӀадул къурбаназда ва хириял садакъабазда тӀаде.
Цинги анкьабилеб къоялъги динияб данделъи ахӀе ва гьеб къоялъги кинабгӀаги хӀалтӀи гьабуге.
ХӀалухъен бакӀаризе байбихьиялъул къоялъ, ай цӀияб тӀорщалидаса ролъул хирияб садакъа БЕТӀЕРГЬАНАСЕ кьолеб Анкьазул байрамкъоялъ, динияб данделъи ахӀе, ва гьеб къоялъ щибго хӀалтӀи гьабуге.
БЕТӀЕРГЬАНАСЕ бокьулеб махӀ бахъинабизе тӀубан бухӀулеб къурбаналъе хъве кӀиго басиги, цо куйги, анкьго лъагӀараб кьегӀерги.
Гьезда цадахъ ролъул садакъаги босе: щибаб басиялда цадахъ – зайтуналъул нахги жубараб, ефаялъул анцӀго бутӀа гьабун лъабго бутӀа ханждал; куялда цадахъ – ефаялъул анцӀго бутӀа гьабун кӀиго бутӀа;
щибаб кьегӀералда цадахъ – ефаялъул анцӀго бутӀа гьабун цо бутӀа.
Нужго мунагьаздаса рацӀцӀалъиялъе, мунагь чуриялъул къурбаналъе цо дегӀенги хъве.
Гьал къурбанал гьаризе ккола къойил гьарулел къурбаназдаги гьезда цадахъ рачӀунел чадилгун чагъиралъул хириял садакъабаздаги тӀаде. Нужеца къурбаналъе хъвезе рачӀарал хӀайванал рукӀине ккола кинабгӀаги жагъаллъи гьечӀел.

Анкьабилеб моцӀалъул тӀоцебесеб къоялъ
Гьеб къоялъ тӀубан бухӀулеб къурбаналъе хъве кинабгӀаги жагъаллъи гьечӀел тӀаса рищун, цо басиги, цо куйги, анкьго лъагӀараб кьегӀерги, БЕТӀЕРГЬАНАСЕ бокьулеб махӀ бахъинабизе.
Гьезда цадахъ бачӀине ккола зайтуналъул нахги гъорлъе жубараб ролъул хирияб садакъаги: щибаб басиялда цадахъ – ефаялъул анцӀго бутӀа гьабун лъабго бутӀа ханждал; куялда цадахъ – ефаялъул анцӀго бутӀа гьабун кӀиго бутӀа;
щибаб кьегӀералда цадахъ – ефаялъул анцӀго бутӀа гьабун цо бутӀа ханждал.
Нужго мунагьаздаса рацӀцӀалъиялъе, мунагь чуриялъул къурбаналъе цо дегӀенги хъве.
Гьал къурбанал гьаризе ккола къойил гьарулел къурбаназдаги, цӀияб моцӀ баккиялъул къурбаназдаги ва гьезда цадахъ рачӀунел чадилгун чагъиралъул хириял садакъабаздаги тӀаде. Гьеб буго БЕТӀЕРГЬАНАСЕ рокьулел махӀал рахъинариялъе тӀубанго бухӀулеб цӀадул къурбан.
Анкьабилеб моцӀалъул анцӀабилеб къоялъ динияб данделъи ахӀе – гьеб къоялъ, Аллагьасе мутӀигӀлъун, кӀал ккве ва кинабгӀаги хӀалтӀи гьабуге.
ТӀубан бухӀулеб къурбаналъе хъве кинабгӀаги жагъаллъи гьечӀел тӀаса рищун, цо басиги, цо куйги, анкьго лъагӀараб кьегӀерги, БЕТӀЕРГЬАНАСЕ бокьулеб махӀ бахъинабизе.
Гьезда цадахъ босе зайтуналъул нахги гъорлъе жубараб ролъул хирияб садакъаги: щибаб басиялда цадахъ – ефаялъул анцӀго бутӀа гьабун лъабго бутӀа ханждал; куялда цадахъ – ефаялъул анцӀго бутӀа гьабун кӀиго бутӀа;
щибаб кьегӀералда цадахъ – ефаялъул анцӀго бутӀа гьабун цо бутӀа ханждал.
Гьединго мунагь чуриялъул къурбаналъе цо дегӀенги хъве. Гьеб гьабе, мунагьаздаса хвасарлъиялъул къурбаназдаги, гьединго къойил гьарулел къурбаназдаги ва гьезда цадахъ рачӀунел чадилгун чагъиралъул хириял садакъабаздаги тӀаде.
Анкьабилеб моцӀалъул анцӀила щуабилеб къоялъги динияб данделъи ахӀе, ва гьеб къоялъ кинабгӀаги хӀалтӀи гьабуге. Анкьго къоялъ БЕТӀЕРГЬАН кӀодо гьавун байрам тӀобитӀе.
ТӀубан рухӀулел къурбаназе, БЕТӀЕРГЬАНАСЕ бокьулеб гьуинаб махӀ бахъинабиялъе хъве: анцӀила лъабго басиги, кӀиго куйги, анцӀила ункъго лъагӀараб кьегӀерги – кинабгӀаги жагъаллъи жиндилъ гьечӀел тӀаса рищун.
Гьезда цадахъ бачӀине ккола зайтуналъул нахги гъорлъе жубараб ролъул хирияб садакъаги: анцӀила лъабабго басиялъул щибалда цадахъ – ефаялъул анцӀго бутӀа гьабун лъабго бутӀа ханждал; щибаб куялда цадахъ – ефаялъул анцӀго бутӀа гьабун кӀиго бутӀа;
анцӀила ункъабго кьагӀрил щибалда цадахъ – ефаялъул анцӀго бутӀа гьабун цо бутӀа ханждал.
Гьединго, къойил гьарулел къурбаназдаги гьезда цадахъ рачӀунел чадилгун чагъиралъул хириял садакъабаздаги тӀаде, мунагь чуриялъул къурбаналъе цо дегӀенги хъве.
КӀиабилеб къоялъ къурбаналъе хъве кинабгӀаги жагъаллъи гьечӀел тӀаса рищун, анцӀила кӀиго басиги, кӀиго куйги, анцӀила ункъго лъагӀараб кьегӀерги.
Бусбуздаги, куйдуздаги, кьагӀраздаги цадахъ рукӀине кколел ролъулгун чагъиралъул хириял садакъабиги гьаре, чӀезабураб роценалда рекъон.
Гьединго, къойил гьарулел къурбаназдаги гьезда цадахъ рачӀунел чадилгун чагъиралъул хириял садакъабаздаги тӀаде, мунагь чуриялъул къурбаналъе цо дегӀенги хъве.
Лъабабилеб къоялъ – кинабгӀаги жагъаллъи жиделъ гьечӀел тӀаса рищун, анцӀила цо басиги, кӀиго куйги, анцӀила ункъго лъагӀараб кьегӀерги.
Бусбуздаги, куйдуздаги, кьагӀраздаги цадахъ рукӀине кколел ролъулгун чагъиралъул хириял садакъабиги гьаре, чӀезабураб роценалда рекъон.
Гьединго, къойил гьарулел къурбаназдаги гьезда цадахъ рачӀунел чадилгун чагъиралъул хириял садакъабаздаги тӀаде, мунагь чуриялъул къурбаналъе цо дегӀенги хъве.
Ункъабилеб къоялъ – кинабгӀаги жагъаллъи жиделъ гьечӀел тӀаса рищун анцӀго басиги, кӀиго куйги, анцӀила ункъго лъагӀараб кьегӀерги.
Бусбуздаги, куйдуздаги, кьагӀраздаги цадахъ рукӀине кколел ролъулгун чагъиралъул хириял садакъабиги гьаре, чӀезабураб роценалда рекъон.
Гьединго, къойил гьарулел къурбаназдаги гьезда цадахъ рачӀунел чадилгун чагъиралъул хириял садакъабаздаги тӀаде, мунагь чуриялъул къурбаналъе цо дегӀенги хъве.
Щуабилеб къоялъ – кинабгӀаги жагъаллъи жиделъ гьечӀел тӀаса рищун, ичӀго басиги, кӀиго куйги, анцӀила ункъго лъагӀараб кьегӀерги.
Бусбуздаги, куйдуздаги, кьагӀраздаги цадахъ рукӀине кколел ролъулгун чагъиралъул хириял садакъабиги гьаре, чӀезабураб роценалда рекъон.
Гьединго, къойил гьарулел къурбаназдаги гьезда цадахъ рачӀунел чадилгун чагъиралъул хириял садакъабаздаги тӀаде, мунагь чуриялъул къурбаналъе цо дегӀенги хъве.
Анлъабилеб къоялъ – кинабгӀаги жагъаллъи жиделъ гьечӀел тӀаса рищун, микьго басиги, кӀиго куйги, анцӀила ункъго лъагӀараб кьегӀерги.
Бусбуздаги, куйдуздаги, кьагӀраздаги цадахъ рукӀине кколел ролъулгун чагъиралъул хириял садакъабиги гьаре, чӀезабураб роценалда рекъон.
Гьединго, къойил гьарулел къурбаназдаги гьезда цадахъ рачӀунел чадилгун чагъиралъул хириял садакъабаздаги тӀаде, мунагь чуриялъул къурбаналъе цо дегӀенги хъве.
Анкьабилеб къоялъ – кинабгӀаги жагъаллъи жиделъ гьечӀел тӀаса рищун, анкьго басиги, кӀиго куйги, анцӀила ункъго лъагӀараб кьегӀерги.
Бусбуздаги, куйдуздаги, кьагӀраздаги цадахъ рукӀине кколел ролъулгун чагъиралъул хириял садакъабиги гьаре, чӀезабураб роценалда рекъон.
Гьединго, къойил гьарулел къурбаназдаги гьезда цадахъ рачӀунел чадилгун чагъиралъул хириял садакъабаздаги тӀаде, мунагь чуриялъул къурбаналъе цо дегӀенги хъве.
Микьабилеб къоялъ байрамалъул данделъи ахӀе ва кинабгӀаги хӀалтӀи гьабуге.
Гьеб къоялъ БЕТӀЕРГЬАНАСЕ бокьулеб гьуинаб махӀ бахъинабиялъе тӀубан бухӀулеб къурбаналъе хъве цо оцги, цо куйги, анкьго лъагӀараб кьегӀерги – кинабгӀаги жагъаллъи гьечӀел тӀаса рищун.
Басиялдаги, куялдаги, кьагӀраздаги цадахъ рукӀине кколел ролъулгун чагъиралъул хириял садакъабиги гьаре, чӀезабураб роценалда рекъон.
Гьединго, къойил гьарулел къурбаназдаги гьезда цадахъ рачӀунел чадилгун чагъиралъул садакъабаздаги тӀаде, мунагь чуриялъул къурбаналъе цо дегӀенги хъве.
Гьал киналго къурбанал гьаре БЕТӀЕРГЬАНАСДА цере нужее рихьизарурал байрамкъояз, назруялъул къурбаналги, суннатал къурбаналги, тӀуран рухӀулел къурбаналги, ролъул ва чагъиралъул хириял садакъабиги, ракълил къурбаналги рикӀкӀинчӀого“».

Мусаца гӀизраилазда рицана киналго БЕТӀЕРГЬАНАСУЛ тӀадкъаял.
Мусаца гӀизраилазул къавмазул бутӀрузда абуна:
«Гьадинаб амру гьабуна БЕТӀЕРГЬАНАС:
Нагагь инсанас БЕТӀЕРГЬАНАСЕ щибниги жо назру гьабуни, яги напс къезабизелъун щибгӀаги гьабилин гьедани, гьеб гьа биххизабизе бегьуларо ва жинца гьабизе тӀаде босараб кинабго тӀубазабизе ккола.
Нагагь росасе инчӀей ясалъ, жеги инсул рокъой йикӀаго, БЕТӀЕРГЬАНАСЕ сундулниги назру гьабуни яги гьедун рагӀи кьуни,
ва гьелъул инсуда гьеб назру гьаби рагӀани, амма гьес гьелда щибго жо абичӀони, гьелъ кьураб рагӀиги гьабураб назруги тӀубазабизе ккола.
Амма ясалъ гьабураб назруги гьедун кьураб рагӀиги рагӀарав инсуца гьеб гьукъани, гьелъ назруги кьураб рагӀиги тӀубазабизе кколаро; БЕТӀЕРГЬАН гьелда тӀасалъугьуна, щайгурелъул гьелъие гьеб инсуца гьукъун букӀун.
Сундулниги назруги гьабун букӀаго яги ургъичӀого кӀалдиса борчӀараб гьедиги букӀаго яс росасе ани,
ва гьелъул росасда гьелъ назру гьабиги гьедун рагӀи кьейги лъан хадуб росас гьелда щибниги абичӀони, гьелъ гьеб кинабго тӀубазабизе ккола.
Ваамма гьелъул назру-гьеди рагӀидал росас гьелъие гьукъани, гьес гьелъул гьедиги кьураб рагӀиги нахъ буссинабула, БЕТӀЕРГЬАНГИ гьелдаса тӀасалъугьуна.
Амма къоролалъ яги росасдаса ятӀалъарай гӀаданалъ гьабураб назруги гьедун кьураб рагӀиги гьелда тӀадаблъун хутӀула.
Нагагь росасда цадахъ гӀумру гьабулей гӀаданалъ щибниги назру гьабуни яги гьедун рагӀи кьуни,
амма гьебги лъалев гьелъул росас гьелда щибниги абичӀони ва гьеб гьукъичӀони, гьелъ тӀубазабизе ккола жиндирго щибаб назруги кьураб рагӀиги.
Ваамма гьелъул назру яги гьеди рагӀарав росас гьеб нахъчӀвани, гьелъул кӀалдиса къватӀибе бачӀараб кинаб батаниги назруги гьедиги гьелда тӀаса уна: росас нахъчӀвана гьеб, гьединлъидал БЕТӀЕРГЬАНГИ гьелда тӀасалъугьана.
ЧӀужугӀаданалъ гьабураб кинаб бугониги назруги, жиндирго напс къинабиялъе пуланаб иш гьабилин гьелъ кьураб рагӀиги гьелъул росас тасдикъ гьабизе, ялъуни нахъчӀвазе ккола.
Амма гьеб рагӀун хадуб росас щибго абичӀони, гьелдалъун гьес тасдикъ гьабула гьелъул щибаб назруги гьедараб гьаги – гьес гьел тасдикъ гьаруна сихӀкъотӀун чӀеялдалъун.
Амма гьоркьоб заман индал гьес гьелъул назруги гьедун кьураб рагӀиги нахъчӀвани, гьелъул гӀайиб гьесда тӀаде ккезе буго.
Гьеле росасулги лъадулги ва инсулги гьесул рокъой йигей росасе инчӀей ясалъулги гьоркьорлъабазул рахъалъ БЕТӀЕРГЬАНАС Мусаде гьарурал амраби».

БЕТӀЕРГЬАНАС Мусада абуна:
«ГӀизраилазе гьабураб квешлъиялъухъ рецӀел босе мидянияздаса. Хадув мун хвела ва дурго умумузухъе ина».
Мусаца гӀизраилазда абуна:
«Рагъухъаби чабхъад рахъине къачӀай, мидяниязда данде рагъ гьабизе ва, БЕТӀЕРГЬАНАСУЛ амруялда рекъон, гьездаса рецӀел босизе.
ГӀизраилазул щибаб къавмалдаса аза-азар рагъухъан чабхъад вахъине ккола», – ян.
ТӀолалго гӀизраилазда гьоркьоса вищана 12 000 рагъухъан – щибаб къавмалдаса аза-азар чи.
Мусаца гьел рагъде ритӀана – щибаб къавмалдаса аза-азар рагъухъан – ва мукъадасаб рукъалъул цӀарагӀгун, пулаго гӀарцул суралгун, гьезда цадахъ витӀана кашиш Элеазарил вас Пинхасги.
Мидяниязда данде рагъги гьабун, БЕТӀЕРГЬАНАС Мусаде гьабураб амруялда рекъон, гӀизраилаз гьезул киналго бихьинал чӀвана.
Гьезда цадахъ Мидяналъул щуявго ханги чӀвана: Эвиги, Рекемги, Цурги, ХӀурги, Реваги; гьединго Беорил вас БилгӀамги хвалчаца чӀвана.
ГӀизраилаз Мидяналъул руччабиги лъималги асирлъуде рачана ва гьезул кинабго боцӀиги, гӀиял рехъабиги, тӀолабго мулкги жидеего давлалъун босана;
гьезул шагьаралгун росабиян абуни, цӀаги гъун рухӀана.
Кинабго давлагун, ай гӀадамалги боцӀи-рикъзиги цадахъги босун,
гьел тӀадруссана Ерихон шагьаралда дандбитӀараб Иордан гӀурул рагӀалда МогӀавалъул гӀатӀиракьалда халкъ рещтӀараб бакӀалде, ва асиралги тӀолабго давлаги щвезабуна Мусахъеги, кашиш Элеазарихъеги, гӀизраилазул жамагӀаталъухъеги.
Мусаги, кашиш Элеазарги, халкъазул бутӀрулги гьезда данде рилълъана.
Цинги Мусал кутакалда ццин бахъана рагъдаса руссун рачӀунел рагъул церехъабазда – азарил ва нусил бутӀрузда.
«Нужеца руччаби чӀагойищ тарал? – ин кӀалгьикъана Мусаца гьезда.
– Гьел руччабаз гурищ, БилгӀамил малъа-хъваялда нахъги рилълъун, гӀизраилал БЕТӀЕРГЬАНАСЕ хилиплъизе тӀамурал? Пеоралда рукӀаго БЕТӀЕРГЬАНАСУЛ халкъалда тӀаде квешаб унтиги гьел сабаблъун гурищ биччараб?
ЧӀвай гьабсагӀаталда киналго бихьинлъималги, бихьиналгун рукӀарал киналго руччабиги!
Бихьинчи хъвачӀел ясал чӀаго те нужеего.
Хадуб нуж анкьго къоялъ къайи чӀвараб бакӀалдаса къватӀирехун чӀа. Чи чӀварав яги жаназаялда хъварав щивав чияс, нужеда гьоркьоса вукӀаниги, асиразда гьоркьоса вукӀаниги, лъабабилебги анкьабилебги къоялъ рацӀцӀалъиялъул низам тӀобитӀизе ккола.
Кинабго ретӀелги бацӀцӀад гьабизе ккола – къохьолги, цӀцӀел квасулги, цӀулалги гьабураб щибаб жо».
Кашиш Элеазарица рагъда рукӀарал рагъухъабазда абуна:
«Гьале БЕТӀЕРГЬАНАС Мусаде гьабураб амруялдалъун чӀезабураб къанун:
меседги, гӀарацги, мазгарги, маххги, гъалайги, тӀухьиги,
цӀаялъ бухӀуларебщинаб кинабго жоги цӀадулъан биччазе ккола. Цинги гьеб бацӀцӀадаблъун лъугьуна, амма гьел рацӀцӀалъиялъул лъецаги чуризе ккола. ЦӀа рекӀунебщинаб жойин абуни, гӀицӀго рацӀцӀалъиялъул лъеца чуризе ккола.
Анкьабилеб къоялда нужерго партал чуре ва гьебмехалда нуж рацӀцӀалъила. Гьелдаса хадуб нуж халкъалда гьоркьоре рачӀине бегьула».
БЕТӀЕРГЬАНАС Мусада абуна:
«Кашиш Элеазаргун ва тухумазул кӀудиялгун цадахъ асиралги боцӀиги рикӀкӀе,
ва рагъда рукӀарал рагъухъабаздаги хутӀараб халкъалдаги гьоркьоб гьеб кинабго давлаги бащад бикье.
Чабхъад ун рукӀаразул бутӀаялдаса БЕТӀЕРГЬАНАСЕ магъало бакӀаре: щивав щунусго асирасдаса цо-цо чи, гӀи-боцӀул ва хӀамузул щибаб щунусго жоялдасаги – цо-цо бетӀер.
Гьеб бутӀа бахъе рагъухъабазул бутӀаялдаса ва кашиш Элеазарие кье, БЕТӀЕРГЬАНАСУЛ бутӀа хӀисабалда.
ХутӀарал гӀизраилазе кколеб бутӀаялдаса бахъе: кӀикъоялда анцӀ-анцӀ асирасдасаги, хӀайваналдасаги, хӀамидасаги, гӀиялъажоялдасаги цо-цо бетӀер. Гьеб кинабго кье БЕТӀЕРГЬАНАСУЛ Мукъадасаб Чадиралъул тӀалаб-агъазалда рукӀунел левитазе».
Мусацаги кашиш Элеазарицаги кинабго гьабуна БЕТӀЕРГЬАНАС Мусаде гьабураб амруялда рекъон.
Рагъухъабазе давлалъун щвана кинабниги: 675 000 гӀиялъажо,
72 000 хӀайван,
61 000 хӀама
ва жеги бихьинчи хъвачӀей 32 000 ясгӀадан.
Рагъул гӀахьалчагӀазул бутӀалъун ккана:
337 500 гӀиялъажо,
гьелдаса БЕТӀЕРГЬАНАСУЛ бутӀалъун ккана 675 бетӀер;
36 000 хӀайван, гьездаса 72 бетӀер – БЕТӀЕРГЬАНАСУЛ бутӀа;
30 000 хӀама, гьездаса 61 бетӀер – БЕТӀЕРГЬАНАСУЛ бутӀа;
16 000 асир, гьездаса 32 чи – БЕТӀЕРГЬАНАСУЛ бутӀа.
Мусаца БЕТӀЕРГЬАНАСУЛ бутӀа кашиш Элеазарие кьуна, БЕТӀЕРГЬАНАС Мусаде гьабураб амруялда рекъон.
Рагъухъабазул давлаялдаса батӀа гьабун, Мусаца хутӀарал гӀизраилазе кьураб бутӀа
(жамагӀаталъул бутӀа): 337 500 гӀиялъажо,
36 000 хӀайван,
30 500 хӀама
ва 16 000 асир.
ГӀизраилазул бутӀаялдаса Мусаца босана: кӀикъоялда анцӀ-анцӀ асирасдаса цо-цо асир, гьединго гӀи-боцӀудасаги. Ва гьел киналго кьуна БЕТӀЕРГЬАНАСУЛ Мукъадасаб Чадиралъул тӀалаб-агъазалда рукӀунел левитазе, БЕТӀЕРГЬАНАСУЛ амруялда рекъон.
Рагъухъабазул бутӀрулги, азарил ва нусил бутӀрулги рачӀана Мусахъе,
ва гьез абуна:
«Нижеца, дур лагъзадерица нижер нухмалъиялда гъоркь ругел рагъухъаби рикӀкӀана, ва гьезул цонигияв тӀаса камун ватичӀо.
Гьале нижеца, нижер гӀумруялъухъ хӀакъ хӀисабалда, БЕТӀЕРГЬАНАСЕ кьолеб буго нижер щивасе давлалъун щвараб месед: гъуждузда ралел рухьаби, курхьаби, баргъичал, кӀилкӀал ва жавгьаразул цӀалал».
Мусацаги кашиш Элеазарицаги гьезухъа гьел киналго меседил тӀагӀелал къабул гьаруна.
Рагъул церехъабаз бачӀараб ва Мусацаги Элеазарицаги БЕТӀЕРГЬАНАСЕ гӀоло садакъа гьабураб меседалда кинабниги букӀана 16 750 шекел
(Рагъухъабазе щвараб хутӀараб давла гьезие тана).
Мусаца ва кашиш Элеазарица рагъул бутӀрузухъаги, азарил ва нусил бутӀрузухъаги къабул гьабураб месед ДандчӀваялъул Чадиралъуб БЕТӀЕРГЬАНАСДА цебе лъуна, гӀизраилал кидаго Гьесда цере рукӀиналъул гӀаламат хӀисабалда.

Рувимилги Гадилги наслабазул букӀана кутакалда гӀемераб боцӀи. Гьезда бихьана Язералъулги ГилгӀадалъулги ракьал боцӀи хьихьизе санагӀатал ругеблъи.
Гьел рачӀана Мусахъеги, кашиш Элеазарихъеги, халкъазул кӀудиязухъеги ва гьез абуна:
«Нижер, дур лагъзадерил, гӀемераб боцӀи буго. БЕТӀЕРГЬАНАС ГӀизраилил халкъалъе мутӀигӀ гьарурал ракьалин абуни – Атаротги, Дивонги, Язерги, Нимраги, Хешбонги, Элеалеги, Невоги, Беонги – боцӀи хьихьизе санагӀатал ракьал руго.
Дур ракӀ рекъани, кье гьел ракьал нижее, дур лагъзадерие. Рачунге ниж Иордан бахун дорехун».
Мусаца Гадилги Рувимилги наслабазда абуна:
«Нужер вацал рагъде араб мехалда, нуж гьанирищ чӀезе ругел?
Щай нужеца, БЕТӀЕРГЬАНАС кьурал ракьазде ине гӀизраилазул гъира чӀвалеб?
Гьебго гьабуна нужер умумуз Кадеш-Барнеаялдаса Ханааналъул ракьалъул хал-шал гьабизе дица гьел ритӀараб мехалдаги.
Эшколалъул гӀатӀиракьалде щвезегӀан ракьалъул халги гьабун тӀадруссиндал, гьез гӀизраилазул гъира чӀвана БЕТӀЕРГЬАНАС гьезие кьураб ракьалде ине.
Гьеб къоялъ БЕТӀЕРГЬАНАСУЛ ццин бахъана ва Гьев гьедана:
„Мисриялдаса къватӀиве вахъарав къого соналдаса тӀаде араб ригьалъул цониги чиясда бихьизе гьечӀо Ибрагьимиеги, ИсхӀакъиеги, Якъубиеги кьезе бугин абун Дун гьедараб ракь! Щайгурелъул гьел ракӀ-ракӀалъ Дида хадур рилълъинчӀо.
ГӀицӀго кенизияв Ефуннил вас Халевги Нунил вас Егьошуаги ракӀ-ракӀалъ Дир амруялда нахъ рилълъана“, – ян.
ГӀизраилазда бахъараб ццидаца БЕТӀЕРГЬАНАС кӀикъого соналъ авлахъалда свердизе тӀамуна халкъ, БЕТӀЕРГЬАНАСДА рихаралщинал жал гьарураб гӀел тӀубанго тӀагӀинегӀан.
Гьанже нужецаги нужер умумузго гьабураб гьабулеб буго! Мунагь-хӀакъалъул агьлу, нужее цӀидасан ГӀизраилил халкъалде БЕТӀЕРГЬАНАСУЛ ццин бачине къваригӀунищ бугеб?
БЕТӀЕРГЬАНАСЕ нуж мутӀигӀлъичӀони, Гьес гьаб халкъ нахъеги тезе буго салул авлахъалда, ва нуж сабаблъун тӀолабго халкъги хвезе буго!»
Мусада аскӀорегӀанги рачӀун гьез абуна:
«Нижеца гьанир нижер боцӀуе ручналги хъизан-лъималазе шагьаралги рала,
цинги ниж, борчун ярагъгун гӀизраилазул тӀоцересел кьераздаги чӀун, гьел гьезул ракьалде щвезаризе рилълъина. Гьеб заманалда нижер хъизан-лъимал сверун къарал шагьаразда рукӀина, гьаб ракьалъул гӀадамаздасаги цӀуна-къан.
ГӀизраилазул щивасе жиндирго ракьалъул бутӀа щвезегӀан ниж рокъоре тӀадруссинаро.
Иордан гӀурул доб рахъалда ракьалъул бутӀаги босиларо нижеца, щайгурелъул нижер бутӀа гьаниб, Иорданалъул бакъбаккул рахъалда букӀине бугелъул».
Мусаца гьезда абуна:
«Нужеца гьедин гьабуни, БЕТӀЕРГЬАНАСЕ гӀоло рагъизе ярагъги борчани,
ярагъ борчарав щивав чи БЕТӀЕРГЬАНАСДА цеве Иордан гӀор тун довехунги вилълъани, тушбабазухъа бахъараб
гьеб ракь БЕТӀЕРГЬАНАСЕ мукӀурлъун хадуб гурони нуж рокъореги тӀадруссинчӀони, гьебмехалда нужеца БЕТӀЕРГЬАНАСДА ва ГӀизраилил халкъалда цебе нужерго налъи тӀубазабила. Цинги гьаб ракь нужее БЕТӀЕРГЬАНАСУХЪА щвараб даимаб мулклъун букӀина.
Амма нужеца гьедин гьабичӀони, нуж БЕТӀЕРГЬАНАСДА цере мунагьалъукье ккезе руго. Гьебмехалъ нужеда лъан букӀа: мунагьалъухъ букӀунеб жазаялдаса рорчӀизе бакӀ нужее гьечӀо.
Рай нужерго хъизан-лъималазе шагьаралги боцӀуе ручналги ва нужецаго кьураб рагӀиги ккве».
Гадилги Рувимилги наслабаз Мусада абуна:
«Ниж руго дур лагъзал. Дуца малъухъе гьабила нижеца.
Нижер хъизан-лъималги гӀи-боцӀул рехъабиги гьанир тела, ГилгӀадалъул шагьаразда.
Амма ниж, дур лагъзал, ай рагъуе ярагъ борчарал киналго, БЕТӀЕРГЬАНАСУЛ амру тӀубан, гӀурул доб цояб рахъалда рагъизе рилълъина, дуца малъухъе».
Гьебмехалда Мусаца кашиш Элеазаридеги, Нунил вас Егьошуадеги, ГӀизраилил халкъалъул кӀудияздеги
гьадинаб амру гьабуна:
«Гадилги Рувимилги къавмазул ярагъ борчаралщинал бихьинал БЕТӀЕРГЬАНАСЕ мутӀигӀго нужеда цадахъ рагъизе Иордан бахун дорехун рилълъани, гьеб ракь нужеца кверде босун хадуб, гьезие мулклъун кье гьаб ГилгӀадалъул ракь.
Нагагь гьел, борчун ярагъгун нужеда цадахъ рилълъинчӀони, гьезул ракьалъул бутӀаби рукӀине руго нужеразда аскӀор Ханааналда».
Гадилги Рувимилги наслабаз жаваб кьуна:
«Ниж руго дур лагъзал. Нижеца БЕТӀЕРГЬАНАСУЛ амруялда рекъон гьабила кинабго.
Нижеца борчун ярагъгун гӀор бахина ва БЕТӀЕРГЬАНАСДА цере Ханааналде рилълъина, амма биччанте нижер мулклъун букӀине Иорданалъул гьаб рахъалда бугеб ракь».
Гьебмехалда Гадилги Рувимилги наслабазеги Юсупил вас Манассил бащдаб къавмалъеги Мусаца кьуна амориязул Сихон пачаясул букӀараб улкаги Башаналъул Ог пачаясул букӀараб улкаги – гьезул киналго ракьал, цадахъ тӀолалго шагьаралгун ва шагьаразул сверухълъабигун.
Гадил наслабаз цӀидасан рана Дивон, Атарот, АрогӀер,
Атерот-Шофан, Язер, Ягбогьа,
Бет-Нимра ва Бет-Гьаран абурал сверун къарал шагьаралги боцӀи гъезе ручналги.
Рувимил наслабаз цӀидасан рана Хешбон, Элеале, Кирятайим,
Нево ва БагӀал-Меон (гьез гьезул цӀарал хисизаруна) ва Сивма абурал шагьарал. ЦӀидасан рарал шагьаразе гьез батӀиял цӀарал кьуна.
Манассил вас Махирил наслабаз ГилгӀадалде гьужум гьабуна, ва гьенир рукӀарал амориялги нахъе къотӀун, гьенир чӀана.
Мусаца ГилгӀад кьуна Манассил вас Махирил наслабазе ва гьел гьенир рещтӀана.
Манассилго къавмалдаса Яирица гьенир сверухълъиялда рукӀарал росаби рахъана ва гьезда «Яирил Росаби» абураб цӀар лъуна.
Новахица Кенатги, гьелда сверухъ рукӀарал росабиги рахъана ва гьезда жиндирго цӀар лъуна – Новах абун.

Гьале Мусалги Гьарунилги нухмалъиялда гъоркь Мисриялдаса къватӀире рахъарал гӀизраилаз нухда чӀел гьабурал бакӀазул цӀарал.
БЕТӀЕРГЬАНАСУЛ амруялдалъун хъвана гьаб Мусаца, сапаралда рукӀаго. Гьале гьезул сапаразул нух, гьез нухда чӀел гьабурабщинаб бакӀги хӀисабалде босун хъвараб:
ГӀизраилал Раамсесалдаса сапаралде рахъана тӀоцебесеб моцӀалъул анцӀила щуабилеб къоялъ – гьеб букӀана Песахалда нахъисеб къо. Гьел хӀинкъичӀого, мисрияздаги рихьулаго рахъана гьениса къватӀире.
Мисриялин абуни, БЕТӀЕРГЬАНАС чӀварал лъимал хабалъ лъолел рукӀана. Гьедин БЕТӀЕРГЬАНАС жаза гьабуна гьезул аллагьзабазе.
Раамсесги нахъа тун, гӀизраилал лъалхъана Суккоталда.
Суккоталдаса къватӀире рахъун хадур гьел лъалхъана Этамалда, салул авлахъалъул рагӀалда.
Этамги тун, гьел сверана БагӀал-Цефоналъул бакъбаккул рахъалда бугеб Пи-Гьахироталдехун ва Мигдолалда гӀагарлъухъ лъалхъана.
Пи-Гьахиротги тун, гьез ралъад бахана ва салул авлахъалде щвана. Лъабго къоялъ ана гьел Этам абураб салул авлахъалдасан ва Мараялда рещтӀана.
Мараялдаса ун, гьел Элималде щвана. Элималда букӀана анцӀила кӀиго иццги лъабкъоялда анцӀго чамасдакил гъветӀги; гьел гьенир рещтӀана.
Элималдасаги рахъун, гьел БагӀараб ралъдал рагӀалда рещтӀана.
БагӀараб ралъдахъа гьел ана ва Син абураб салул авлахъалда рещтӀана.
Син абураб салул авлахъалдасаги ун, гьел Дофкаялда лъалхъана.
Дофкаялдасаги ун, гьел Алушалда рещтӀана.
Алушги нахъа тун, гьел рещтӀана Рефидималда. Гьениб халкъалъе гьекъезе лъим букӀинчӀо.
Рефидималдаса рахъун арал гьел рещтӀана Синай абураб салул авлахъалда.
Синай салул авлахъалдасаги ун, гьел лъалхъана Киврот-Гьатааваялда.
Киврот-Гьатааваялдасаги ана ва Хацероталда лъалхъана.
Хацероталдаса арал гьел Ритмаялда рещтӀана.
Ритмаялдаса ун хадур гьел Риммон-Парецалда рещтӀана.
Риммон-Парецалдасаги ана ва Ливнаялда лъалхъана.
Ливнаялдаса арал гьел Риссаялда рещтӀана.
Риссаялдаса ана Кегьелаталде.
Кегьелаталдасаги ун, гьел Шефер магӀарда аскӀор лъалхъана.
Шефер мегӀерги тун, гьел ана Харадаялде.
Харадаялдасаги ана Макгьелоталде.
Макгьелоталдасаги ун, гьел Тахаталда рещтӀана.
Тахатги нахъа тун, гьел Терахалде щвана.
Терахалдасаги ун, гьел Миткаялде щвана.
Миткаялдасаги гьел ана Хашмонаялде.
Хашмонаги нахъа тун, гьел Мосероталда рещтӀана.
Мосероталдасаги гьел ана Бене-Яаканалде.
Бене-Яаканалдасаги ана гьел ва Хор-Хагидгадалда рещтӀана.
Хор-Хагидгадалдасаги гьел ана Йотбатаялде.
Йотбатаялдаса гьел Авронаялде ана.
Авронаялдасаги ун, гьел Ецион-Гевералда рещтӀана.
Ецион-Гевералдасаги гьел ана Цин абураб салул авлахъалда бугеб Кадешалде.
Кадешалдаса ун хадур, гьел рещтӀана Эдомалъул гӀорхъода бугеб Гьор мегӀералда гӀагарлъухъ.
БЕТӀЕРГЬАНАСУЛ амруялда рекъон, кашиш Гьарун вахана Гьор магӀарде ва гьенив хвана. Гьеб букӀана Мисриялдаса гӀизраилал къватӀире рахъаралдаса кӀикъоабилеб сон, щуабилеб моцӀалъул тӀоцебесеб къо.
Гьор магӀарда хварав Гьаруница бан букӀана нусиялда къоло лъабго сон.
Гьеб заманалдайин Ханааналъул Негев шагьаралда ханлъуда вукӀарав пача Арадида рагӀараб гӀизраилал рачӀунел ругеблъи.
Гьор мегӀерги нахъа тун, гьел рещтӀана Цалмонаялда.
Цалмонаялдасаги рахъун, гьел Пуноналда рещтӀана.
Пуноналдаса ун, гьел Овоталде щвана.
Овотги нахъа тун, гьел МогӀавалъул ракьазде щвана ва Ийе-Гьааварималда рещтӀана.
Гьенисаги ун, гьел Дивон-Гадалда лъалхъана.
Дивон-Гадалдасаги ун, гьел Алмон-Дивлатайималде щвана.
Алмон-Дивлатайималдасаги ун, гьел Невоялда гӀагарлъухъ ругел Аварим мугӀрузда аскӀор рещтӀана.
Аварим мугӀрулги нахъа тун, гьел рещтӀана Иордан гӀурул рагӀалда, Ерихон шагьаралда дандбитӀун бугеб, МогӀавалъул гӀатӀиракьалда.
Иордан гӀурухъ МогӀавалъул гӀатӀиракьалда Бет-Ешимоталдаса бахъараб Авел-Шиттималде щвезегӀан къайи чӀвана гьез.
МогӀавалъул гӀатӀиракьалда Ерихон шагьаралда дандбитӀун Иордан гӀурухъ рукӀаго, БЕТӀЕРГЬАНАС Мусада абуна:
«ГӀизраилазда абе: „Иорданги бахун, Ханааналде нуж щвараб мехалда,
гьеб ракьалда ругел киналго гӀадамал гьениса нахъе хъаме. Гъуре гьезул ганчӀилги, цӀулалги, маххулги гьарурал ясикӀо-аллагьзаби ва щущахъ риххизаре гьезул киналго мукъадасал абулел бакӀал.
Гьеб ракь мукӀур гьабе ва гьениб гӀумру гьабе. Дица нужее ирсалъе кьолеб буго гьеб ракь.
ГӀизраилазул къавмазда гьоркьоб гьеб ракь бикье, можороги бахъун. КӀудияб къавмалъе кӀудияб ракь кье, ва гьитӀиналъе – гьитӀинаб кье. Можороялъ бихьизабураб ракь букӀине буго нужер къавмазеги тухумазеги.
Амма гьеб ракьалъул гӀадамал нахъе къотӀичӀони, гьенир хутӀарал гӀадамал нужее рукӀине руго бадиб къараб зазлъун ва хьолболъ къараб рукӀкӀенлъун. Нужеца гӀумру гьабизе бугеб гьеб ракьалда гьез хӀалхьи тезе гьечӀо нужее.
Гьебмехалъ Дицаги нужее гьабила, гьезие гьабизе Дида ракӀалда букӀараб жо!“ – ян».

БЕТӀЕРГЬАНАС Мусада абуна:
«Гьадин лъазабе гӀизраилазда: „Ханааналъул ракьалде лъугьиндал, нужее кьураб ракьалъул рукӀине руго гьадинал гӀорхъаби.
Къилбаялъул рахъалда нужер ракьал байбихьизе руго Цин абураб салул авлахъалдасан ва Эдомалъул гӀорхъодасан. Бакъбаккул рахъалда нужер къилбаялъулаб гӀорхъи байбихьизе буго ЦӀамгӀалаб ралъдал рагӀалдасан,
хадуб ине буго ИчӀкӀалалъул щобил къилбаялъул рахъалдасан, хадуб Цин салул авлахъалдасан, хадуб Кадеш-Барнеаялъул къилбаялъул рахъалдасан ва Хацар-Адарги бахун Ацмоналде,
Ацмоналдаса Мисриялъул гӀорхъода бугеб лъарахъе сверизе буго ва гьеб гӀорхъидул ахир КӀудияб ралъдахъ букӀине буго.
Нужер бакътӀерхьул рахъалъул гӀорхъилъун букӀине буго КӀудияб ралъдал
Шималияб гӀорхъи букӀина КӀудияб ралъдахъа Гьор магӀарде щвезегӀан,
Гьор магӀардаса – Лево-Хаматалде, Гьенисан Цедадалде гӀунтӀила,
хадуб Зифроналде бачӀина ва ахиралда Хацар-Энаналде гӀунтӀила. Гьеб буго нужер шималияб рахъалъул гӀорхъи.
Нужер бакъбаккул рахъалъул гӀорхъи лъе Хацар-Энаналдаса Шефамалде щвезегӀан.
Шефамалдаса нужер гӀорхъи ине буго Айиналъул бакъбаккул рахъалда бугеб Ривлаялде щвезегӀан ва гьенисан гӀодобехунги ун, Киннерет хӀоралъул бакъбаккул рагӀалде гӀунтӀизе буго.
Гьенисан гӀорхъи ине буго Иордан гӀурухъе балагьун ва ЦӀамгӀалаб ралъдахъе щвезе буго.
Гьеле нужер ракьалъул гӀорхъаби“».
Цинги Мусаца гӀизраилазда абуна:
«Гьеле гьеб буго нужеца можороялдалъун нужедаго гьоркьоб бикьизе кколеб ракь. БЕТӀЕРГЬАНАС амру гьабуна гьеб ракь ичӀгогун бащдаб къавмалда гьоркьоб бикьеян,
щайгурелъул Рувимилги Гадилги къавмазеги, Манассил бащдаб къавмалъеги ракьалъул бутӀаби щвана.
Гьеб кӀигогун бащдаб къавмалъул наслабазе щвана, Иорданалъул бакъбаккул рахъалда ругел, Ерихоналда дандритӀарал ракьал».
БЕТӀЕРГЬАНАС Мусада абуна:
«Гьале нужее ракьалъул бутӀаби рикьизе ругел гӀадамазул цӀарал:
кашиш Элеазарги Нунил вас Егьошуаги,
гьединго щибаб къавмалдаса цо-цо кӀудиявги.
Гьале гьезул цӀарал:
Ягьудал къавмалдаса – Ефуннил вас Халев;
Шимеонил къавмалдаса – Аммигьудил вас Шемуэл;
Буняминил къавмалдаса – Кислонил вас Элидад;
Данил къавмалдаса кӀудияв – Яглил вас Буккий;
Юсупил вас Манассил къавмалдаса кӀудияв – Эфодил вас Ханиэл;
Юсупил вас Ефраимил къавмалдаса кӀудияв – Шифтанил вас Кемуэл;
Зевулунил къавмалдаса кӀудияв – Парнахил вас Элицафан;
Иссахарил къавмалдаса кӀудияв – Азанил вас Палтиэл;
Ашерил къавмалдаса – Шеломийил вас Ахигьуд;
Нафталил къавмалдаса – Аммигьудил вас Педаэл».
Гьел руго гӀизраилазда гьоркьоб Ханааналъул ракь бикьеян БЕТӀЕРГЬАНАС амру гьабурал гӀадамал.

Ерихон шагьаралда дандбитӀун Иордан гӀурул рагӀалда МогӀавалъул гӀатӀиракьалда БЕТӀЕРГЬАНАС Мусада абуна:
«ГӀизраилил къавмазда лъазабе, жидеего щварал ракьаздаса левитазе чанго шагьар кьеян абун. ГӀи-боцӀи хьихьизе гьел шагьаразда сверухъ ракьалги кье левитазе.
Цинги гӀумру гьабизе шагьаралги рукӀина гьезул, тӀолабго боцӀи-панз хьихьизе мегъ-ракьги букӀина.
Нужеца левитазе кьезе ккола шагьаразул къадаздаса щибаб рахъалде азарго натӀалъул
Шагьаралъул ракьазул гӀорхъабазул халалъи букӀине ккола: бакъбаккул рахъалда кӀиазарго натӀ
Нужеца левитазе кьурал шагьаразул анлъгояб биччанте букӀине лъутуншагьарлъун: гьенире лъутизе руго лъачӀого чи чӀварал гӀадамал. Гьезде тӀадеги левитазе кье жеги кӀикъоялда кӀиго шагьар.
Кинабниги нужеца левитазе кье кӀикъоялда микьго шагьарги гьезда сверухъ бугеб мегъ-ракьги.
ГӀизраилазул мулкалдаса шагьарал левитазе кьолаго, гӀемерал шагьарал ругеб къавмалъухъа цӀикӀкӀун росе, дагьал шагьарал ругеб къавмалъухъа дагьал росе шагьарал».
БЕТӀЕРГЬАНАС Мусада абуна:
«ГӀизраилазда абе: „Иорданги бахун, нуж Ханааналде щвараб мехалъ,
нужеего лъутуншагьарал тӀаса рище, нагагь лъицаниги тохлъукьего чи чӀвани, гьенире лъутизе рукӀине.
Гьел шагьарал рукӀина бидухъ къисас босизе бокьарав чиясдаса вахчизе инсанасе рес кьолел бакӀаллъун: чӀвадарухъанлъун рикӀкӀунев чи, диваналда цеве ахӀичӀого хвезавизе бегьуларо.
Гьединаб букӀине ккола анлъго шагьар:
лъабго шагьар Иорданалъул гьаб рагӀалда ва лъабго Ханааналда. Гьел рукӀина лъутуншагьараллъун.
Гьеб анлъабго шагьаралъул цоялда вахчизе рес букӀина тохлъукье чи чӀварав чиясе – гӀизраиласеги, чияр халкъалъул чиясеги, нужеда гьоркьоб гӀумру гьабулев бокьарав цоги чиясеги.
Амма цо чияс цогидав чиясда маххул алат кьабуни ва гьев хвани, хварасда кьабурав чи чӀвадарухъан ккола – гьевги чӀвазе ккола.
Яги цо чиясухъ кодоб чи чӀвазе гӀураб гамачӀги букӀун, гьес гьеб цогидав чиясда кьабуни ва гьев чи хвани, гамачӀ кьабурав чи ккола чӀвадарухъан, гьединлъидал гьевги чӀвазе ккола.
Яги цо чиясухъ кодоб чи чӀвазе гӀураб цӀулал алатги букӀун, гьес гьеб цогидав чиясда кьабуни ва гьев хвани, гьев ккола чӀвадарухъан, гьединлъидал гьевги чӀвазе ккола.
Гьединав чи, кив ватаниги, чӀвазе бегьула хварасул бидухъ къисас босулев чияс; гьесул ихтияр буго ватараб бакӀалдаго гьев чӀвазе.
Нагагь цо чияс рекӀелъ квешаб къасдгун цогидав чиясда тункани, яги ургъунго гьесда цо щиб бугониги речӀчӀани ва гьев хвани,
яги ццидалъ гьев холедухъ гьесда зар бани ва гьев хвани, гьев унго-унгояв чӀвадарухъан ккола, гьединлъидал гьевги чӀвазе ккола. Хварасул бидухъ къисас босулес, кив ватаниги, ватараб бакӀалда чӀвазе ккола гьев.
Амма цо чияс цогидав чиясда тохлъукьего, кинабгӀаги рокьукълъи гьечӀого тункани яги гьес речӀчӀараб жо цогидасда тохлъукьего щвани,
ялъуни гьевги вихьичӀого гьесде тӀаде гамачӀ бортизабуни ва гьев чи хвани, рекӀелъ кинабгӀаги ццинги букӀинчӀого ва гьесдехун тушманлъиги букӀинчӀого,
гьебмехалда тохлъукьего чи чӀварасеги гьесдаса къисас босулесеги хӀукму къотӀизе ккола жамагӀаталъ, гьал къануналги хӀисабалде росун.
Гьединав чӀвадарухъан жамагӀаталъ бидул къисасалдаса хвасар гьавизе ккола ва гьев витӀизе ккола лъутуншагьаралде, гьенив вахчун вукӀине. Гьев гьенив чӀезе ккола КӀудияв кашиш хвезегӀан.
Амма жив вахчараб лъутуншагьаралдаса чӀвадарухъан къватӀиве ани,
ва бидухъ къисас босулесда шагьар тун къватӀивехун гьев ватани, гьебмехалда къисас босулесул ихтияр буго гьев чӀвазе, ва гьесда гьев чӀваялъул гӀайибги букӀунаро.
Жив вахчизе араб шагьаралда чӀвадарухъан вукӀине ккола КӀудияв кашиш хвезегӀан. ГӀицӀго КӀудияв кашиш хун хадуб гурони гьесие ихтияр гьечӀо рокъове тӀадвуссине.
Киб гӀумру гьабун ругониги, гьал къанунал тӀуразаре нужецаги нужер наслабазги.
ЧӀвадарухъан чӀвазе ккани нугӀзал рукӀине ккола; гьез бицараб жоги кьочӀое босун гурони чӀваларо гьев. Гьев чӀвазе хӀукму гьабиялъе цохӀо чиясул нугӀлъиги гӀоларо.
ЧӀвазе мустахӀикъав чӀвадарухъанас жиндирго гӀумру гӀарцухъ бичун босизе тоге; гьесда гӀайиб батани, чӀвадарухъан чара гьечӀого чӀвазе ккола.
Лъутуншагьаралда вахчарав чиги, КӀудияв кашиш хвезегӀан жиндирго ракьалде гӀарцухъ тӀадвуссине виччан тезе бегьуларо.
Нужецаго гӀумру гьабулеб ракь хъублъизабуге. ГӀодобе тӀураб инсанасул биялъ хъублъизабула ракь ва гьеб биялдаса ракь бацӀцӀалъуларо, ракьалде гьеб би тӀурасул биялъ гурони.
Хъублъизабуге нужецаго гӀумру гьабулеб ва Дун вукӀунеб ракь; Дун вугелъул ГӀизраилил халкъгун вукӀунев БЕТӀЕРГЬАН“».

Юсупил вас Манасс, Манассил вас Махир, Махирил вас ГилгӀад, – гьеле гьев ГилгӀадил тухумалъул кӀудиял рачӀана Мусахъеги гӀизраилазул къавмазул бутӀрузухъеги.
Гьез абуна:
«Я бетӀерчӀахъад, БЕТӀЕРГЬАНАС амру гьабуна можороги рехун гӀизраилазда гьоркьоб ракь бикьеян. БЕТӀЕРГЬАНАС дуде, нижер бетӀерчӀахъадиде амру гьабуна нижер вац Целофхадил ракьалъул бутӀа гьесул ясазе кьеян.
Амма гьел гӀизраилазул батӀиял къавмазул васазе росасе ани, гьезул ракьалъул бутӀа нижер къавмалъул мулкалдаса нахъе ине буго, ва гьезул росазул къавмазул мулкалде тӀаде жубазе буго. Гьебмехалда, можороялда рекъон нижее ирслъун щвараб ракь тӀаса къотӀизе буго.
Цинги гӀизраилазул Юбилеялъул сон тӀаде щведалги, гьел ясазе кьураб ракьалъул бутӀа жубазе буго гьезулгун ригьин гьабурал къавмазул ракьазде тӀаде, ва гьезул ракьалъул бутӀа нижер умумузул ракьалъул бутӀаялдаса тӀубанго бахъизе буго».
Гьебмехалъ БЕТӀЕРГЬАНАСУЛ амруялдалъун, Мусаца гӀизраилазда абуна:
«Юсупил къавмалъ битӀараб абулеб буго.
БЕТӀЕРГЬАНАС гьадинаб амру гьабулеб буго Целофхадил ясазде: „Гьезул ихтияр буго бокьарав чиясе росасе ине, амма гьев вукӀине ккола гьезул къавмалъул тухумазда гьоркьоса чи.
ГӀизраилил къавмазул ракьал цо къавмалъухъа цогидаб къавмалъухъе кьезе бегьуларо. Щивав гӀизраилас цӀунизе ккола жиндирго умумузул къавмалда жаниб гьесие щвараб ракьалъул бутӀа.
Нагагь ГӀизраилалъул цониги къавмалъул ясалъе ирсалъе инсул ракьалъул бутӀа щвани, гьей росасе ине ккола жиндирго инсул тухумалдаса чиясе, жиде-жидер умумузул ракьазул бетӀергьабилъун гӀизраилал хутӀиялъул мурадалда.
КинабгӀаги мулк ине бегьуларо цо къавмалъухъа цогидаб къавмалъухъе. Биччанте гӀизраилазул щибаб къавмалъ жиндихъго кквезе умумуздасан ирсалъе щвараб ракь“».
Целофхадил ясаз кинабго гьабуна БЕТӀЕРГЬАНАС Мусаде гьабураб амруялда рекъон.
Целофхадил ясал – Махлаги, Тирзаги, Хоглаги, Милкаги, НогӀаги – жидерго инсул рахъалъан вацгӀалзабазе росасе ана.
Гьел рукӀана Юсупил вас Манассил къавмалдаса васал, гьединлъидал Целофхадил ясазул ракьалги хутӀана гьезул умумузул къавмалъул мулклъун.
Гьединал рукӀана, Ерихон шагьаралда дандбитӀун Иордан гӀурул рагӀалда МогӀавалъул гӀатӀиракьалда рукӀаго, БЕТӀЕРГЬАНАС Мусадасан гӀизраилазде гьарурал амрабиги къануналги.

Гьале Иордан гӀурул бакъбаккул рахъалъул гӀатӀиракьалда рукӀаго, Мусаца тӀолалго гӀизраилазе гьабураб вагӀза-насихӀат. Гьеб заманалда гьел рукӀана Суфалда аскӀор – Параналдаги, Тофелалдаги, Лаваналдаги, Хацероталдаги, Ди-Загьавалдаги гьоркьоб бугеб авлахъалда.
(Сеиралъул мугӀруздехун балагьун ани, Хоривалдаса Кадеш-Барнеаялде щвезе анцӀила цо къо бала нухда.)
Мисри тун хадусеб кӀикъоабилеб соналъул анцӀила цоабилеб моцӀалъул тӀоцебесеб къоялъ Муса ГӀизраилил халкъалда кӀалъана, БЕТӀЕРГЬАНАС тӀадкъарал тӀолалго амрабиги гьезда ракӀалде щвезарун.
Гьеб ккана, Хешбоналда тах лъурав амориязул пача Сихонидаги, Аштароталдаги Эдреиялдаги тах лъурав Башаналъул пача Огидаги тӀад бергьенлъи босун хадуб.
МогӀавалъул ракьалда Иордан гӀурул бакъбаккул рахъалда халкъалда кӀалъана Муса ва гьезда Къанун малъана:
«Хоривалда нилъ рукӀаго БЕТӀЕРГЬАН Аллагьас нилъеда абуна: „ГӀела гьаб мегӀералда аскӀор рукӀарал.
РакӀаре нужерго чадрал ва нухда рахъа. Нуж амориязул тӀалъиялде ва тӀолабго гьезул мадугьаллъиялде, ай авлахъазда, мугӀрузда, Негевалда ва ралъдал рагӀаллъиялда ругел ракьазде а. Ханааналъул ва Ливаналъул ракьаздасан кӀудияб Ефрат гӀурухъе щвезегӀан а.
Дица нужее кьолеб буго тӀолабго гьеб ракь – инеги ун, бахъе гьеб. Дун гьедун вукӀана нужер умумул Ибрагьимиеги, ИсхӀакъиеги, Якъубиеги, гьезул наслабазеги гьеб ракь кьелин абун“.
Доб заманалда дица абуна: „ГӀицӀго дида бажаруларо нужее нухмалъи гьабиялъул бакӀаб гьир баччун.
БЕТӀЕРГЬАН Аллагьас нужер къадар цӀикӀкӀинабуна ва гьале жакъа нуж зодир цӀвабигӀанги гӀемерал руго.
Биччанте нужер умумузул БЕТӀЕРГЬАН Аллагьас нужер къадар гьелдасаги азарго нухалъ цӀикӀкӀинабизе! Биччанте Гьес, Жиндирго рагӀуда рекъон, нужее баракатаб гӀумруги кьезе!
Амма кинха гӀицӀго дица нужги нужеда гьоркьоб кколебщинаб дагӀба-рагӀиги нухда бачинеб?!
Щибаб къавмалда гьоркьоса тӀаса рище гӀакъилал, лъайги хӀалбихьиги бугел чагӀи ва дица гьел тӀамила нужер бутӀруллъун“.
Нужеца жаваб кьуна: „Гьеб лъикӀаб гӀакълу буго. Гьедин гьабила“, – ян.
Цинги дица тӀаса рищана нужер къавмаздаса гӀакъилал ва хӀалбихьи бугел чагӀи ва гьел тана нужер диванчагӀилъун: азаргоязул, нусгоязул, кӀикъоялда анцӀгоязул ва анцӀгоязул бутӀруллъун.
Дица нужер диванчагӀазда лъазабуна: „Нужер вацазда гьоркьоб ккараб дагӀба-рагӀиялъухъ гӀенекке ва ритӀухъаб хӀукму къотӀе, гьеб гӀизраилазда гьоркьоб ккараб букӀа, ялъуни батӀияб халкъалъул чагӀазулгун ккараб букӀа, батӀалъи гьабичӀого.
ХӀукму къотӀулелъул щивниги инсан батӀа гьавуге: къуватав яги загӀипав батӀа вахъичӀого къотӀе хӀукму. ГӀадамазукьа хӀинкъуге, щайгурелъул диван къотӀи – гьеб Аллагьасул иш кколелъул. Нужехъан бажарулареб цӀакъго захӀматаб иш ккани, дихъе босе, дун гӀенеккила гьелъухъ“.
Доб мехалда дица нужеда лъазабуна кинабго нужеца гьабизе кколебщинаб.
Хадубги, БЕТӀЕРГЬАНАСУЛ амруялдалъун нилъ Хоривалдаса къватӀире рахъана ва кӀудияб хӀинкъараб авлахъ къотӀун (нужеда бихьана доб авлахъ) амориязул мугӀрузде рилълъана ва Кадеш-Барнеаялде щвана.
Гьебмехалъ дица нужеда абуна: „Нуж щвана, БЕТӀЕРГЬАН Аллагьас нужее кьолел ругел, амориязул мугӀрузде.
Гьале, БЕТӀЕРГЬАН Аллагьас нужее кьуна гьаб ракь. Нужерго кверщаликье босе гьеб, нужер умумузул БЕТӀЕРГЬАН Аллагьасул амруялда рекъон. Я хӀинкъуге, я къуркьуге!“
Гьебмехалъ нуж киналго рачӀана дихъе ва нужеца абуна: „РачӀа цин гьенире чагӀи ритӀизе, дол ракьазул хал-шалги гьабун, нилъ ине кколеб нухалъулги нилъеца кверде росизе ругел шагьаразулги нилъехъе хабар босун рачӀине“.
Дир гьелда ракӀ рекъана ва нужеда гьоркьоса анцӀила кӀиго чи тӀаса вищана, щибаб къавмалдаса цо-цо чи.
Гьел нухда ана. МугӀрул тӀалъиялдеги рахун, Эшкол абураб гӀатӀидаб расалъиялде щвезегӀан ана гьел ва кинабго ракьалъул хал-шал гьабуна.
Гьенисан пихъги босун, нилъехъе тӀадруссиндал, гьез абуна: „БЕТӀЕРГЬАН Аллагьас нилъее баракатаб ракь кьолеб буго!“ – ян.
Амма нужее бокьичӀо гьенире ине – нуж БЕТӀЕРГЬАН Аллагьасул амруялда данде чӀана.
Нуж къулкъудана нужерго чадразда жанир: „БЕТӀЕРГЬАНАСДА ниж рихун руго! Гьединлъидал Гьес, Мисриялдаса къватӀиреги рачун, амориязул кверщаликье кьолел руго нилъ, гьез гъуризе рукӀине.
Кире унел чагӀи нилъ? Нилъер вацаз бицаралъги ракӀал тамахлъизарун ругеб мехалъ. Гьез абуна доб халкъ нилъедаса къуватабги чӀахӀиябги бугилан ва дозул шагьарал кӀудиял зодире гӀунтӀарал къадаз сверун ккурал ругилан. Гьенир Анакилалцин
Гьебмехалъ дица нужеда абуна: „Нуж гьезукьа хӀинкъуге!
Мисриялдаго гӀадин, нужее гӀоло вагъизе, нужер БЕТӀЕРГЬАН Аллагь унев вуго нужеда цеве-цеве. Нужерго беразда бихьана Гьев нужеда цеве-цеве унев вукӀин.
Салул авлахъалдасаги (нужедаго бихьана гьеб) инсуца кодовги ккун жиндирго вас вачунев кинигин, рачана нуж БЕТӀЕРГЬАНАС тӀолабго нухда, гьанире щвезегӀан.
Гьебги гӀечӀого, нуж гьанжеги БЕТӀЕРГЬАН Аллагьасда божулел гьечӀо!
Гьевин абуни, нуж нухда ругебгӀан заманалда, нужеда цеве-цеве вукӀана, къаси цӀалъун, къад накӀкӀул парчалъун, нужеда нухги хӀухьбахъизе бакӀги бихьизабулаго“.
Добмехалъ нужер кӀалъай рагӀана БЕТӀЕРГЬАНАСДА, ва гьелъ Гьесул кутакалда ццин бахъана ва Гьес хӀукму къотӀана:
„Гьаб квешаб гӀелалъул цониги чиясда бихьизе гьечӀо гьезул умумузе Дун гьедараб гьарзаяб ракь,
Ефуннил вас Халевида гурони. Гьесда бихьила гьеб, ва гьесиеги гьесул лъималазеги кьела Дица гьеб, гьев ракӀ-ракӀалъ БЕТӀЕРГЬАНАСЕ мутӀигӀав вукӀиндал“, – ин.
Нуж сабаблъун дидеги ццин бахъана БЕТӀЕРГЬАНАСУЛ ва Гьес абуна: „Мунги лъугьине гьечӀо гьениве.
Амма дур кумекчи Нунил вас Егьошуа лъугьина гьеб ракьалде. Гьесда къвакӀун чӀаян абе, гьес бачине бугелъул ГӀизраилил халкъ гьеб ракь мукӀур гьабизе.
Нужер лъимал асирлъуде ккелин хӀинкъана нуж, амма квешаб-лъикӀаб жеги батӀа бахъизе лъаларел гьел лъимал ине руго гьеб ракьалде. Гьезие кьезе буго Дица гьеб ракь ва гьел рукӀине руго гьелъул ирсилал.
Нужин абуни, тӀадрусса ва БагӀараб ралъдахъе унеб нухда бугеб салул авлахъалде а“.
Гьебмехалъ нужеца абуна: „Нижеца, БЕТӀЕРГЬАНАСДА дандеги рахъун, мунагь гьабуна. Амма гьанже ниж ина рагъ гьабизе, БЕТӀЕРГЬАН Аллагьасул амруялда рекъон“. Нужеца ярагъ борчана, доб мугӀрузул улка кверде боси бигьаяб жойиланги ккун.
Амма БЕТӀЕРГЬАНАС дида абуна: „Гьезда абе: ‘Унге гьеб тӀалъиялде ва гьезулгун рагъ гьабуге, щайгурелъул Дун нужгун вукӀине гьечӀо ва тушбабаз нуж гъуризе руго’, – ян“.
Дица гьеб нужеда бицана, амма нуж гьелъухъ гӀенеккичӀо. БЕТӀЕРГЬАНАСУЛ амруги гӀадахъ босичӀого, гӀамал кӀодого мугӀрул тӀалъиялде ана нуж.
Гьенир чӀарал амориязги нужеда данде рагъ гьабуна. Наязул бо кинигин, нужеда хадур лъугьана гьел ва Сеиралдаса Хормаялде щвезегӀан нуж гъурана.
Цинги, тӀадги руссун, нужеца БЕТӀЕРГЬАНАСДА цебе магӀу тӀуна, амма нужер гӀодиялъул Гьес кӀвар гьабичӀо – Гьев нужехъ гӀенеккичӀо.
Нужги гӀемераб мехалъ Кадешалда хутӀана.

БЕТӀЕРГЬАНАСУЛ амруялда рекъон, нахъги руссун, нилъ БагӀараб ралъдахъе унеб нухда бугеб гӀицӀаб авлахъалде рилълъана. ГӀемераб заманалъ Сеир мегӀералда сверун хьвадизе ккана нилъ.
Хадуб БЕТӀЕРГЬАНАС дида абуна:
„ГӀела гьал мугӀрул-щобал сверун хьвадарал, гьанже шималалъул рахъалде русса.
Халкъалъе гьадинаб буюрухъги кье: ‘Гьанже нуж инехъин руго Сеиралда чӀарал нужер вацазул, ай ГӀисавил наслабазул ракьалдасан. Гьел нужекьа хӀинкъизе руго, амма цӀодорлъи гьабе.
Гьелгун рагъ гьабизеян лъугьунге, щайгурелъул Дица нужее гьезул ракьазул цо цедерцин кьезе гьечӀо.
Нужеца гьениб кванараб нигӀматалъухъги гьекъараб лъадахъги гьезие мухь кье’, – ян“.
Нужеца гьабулебщиналъулъ БЕТӀЕРГЬАН Аллагьас баракат рещтӀинабуна нужее, Гьесда лъалелъул рагӀа-ракьан гьечӀеб гӀицӀаб авлахъалда нужеца гьабураб сапар. КӀикъоябго соналъ нужгун вукӀана нужер БЕТӀЕРГЬАН Аллагь ва гьединлъидал нужее къваригӀарабщинабги гӀунги тӀокӀ букӀана.
Гьединаб хӀалалда, Сеиралда чӀел гьабурал вацазда, ай ГӀисавил наслабазда аскӀосан ана нилъ. Иорданалъул расалъиялдасан Элаталдеги Ецион-Гевералдеги унеб нухдасаги сверун, нилъ рилълъана МогӀавалъул гӀицӀаб авлахъалде.
БЕТӀЕРГЬАНАС дида абуна: „МогӀавиязул рахӀат хвезабуге ва гьезулгун рагъ гьабуге, щайгурелъул Дица нужее гьезул ракь кьезе гьечӀо. Дица Ар
(Цебе доба гӀумру гьабулеб букӀана эмеяз. Анакилал гӀадинал къуватал ва логолъа чӀахӀиял гӀадамал рукӀана гьел, гӀемераб халкъги букӀана гьезул.
Анакил наслабиго гӀадин, гьелги рефаималлъун
Сеиралдайин абуни, цебе хорияз гӀумру гьабулеб букӀана, амма ГӀисавил наслабаз гьел гьениса нахъе ахӀана ва гьезул бакӀалда жалго чӀана; БЕТӀЕРГЬАНАС кьураб ракьалда гӀизраилаз гьабурабго гӀадин гьабуна гьезги.)
„Рахъа гьанже ва Заредалъул кӀкӀал бахе“, – ян абуна БетӀергьанас. Ва нилъеца гьеб кӀкӀал бахана.
Нилъеца Кадеш-Барнеа тараб заманалдаги Заредалъул кӀкӀал бахараб заманалдаги гьоркьоб лъебералда микьго сон ана. Гьебгощинаб заманалда жаниб, БЕТӀЕРГЬАНАСУЛ гьаялда рекъон, цо тӀубараб гӀелалъул рагъуе ярагьуневщинав чи хвана.
ГӀизраилазда гъорлъа гьел тӀуран тӀагӀинаризегӀан, БЕТӀЕРГЬАН гьезда данде чӀана.
Рагъуе ярагьунел гьел киналго бихьинал хвараб мехалъ,
БЕТӀЕРГЬАНАС дида абуна:
„Гьанже нуж МогӀавалъул ракьалдасан, Ар шагьаралда аскӀосан а.
КватӀичӀого нуж аммониязда гӀагарлъухъе щвела, амма гьезул рахӀат хвезабуге ва гьезулгун рагъ гьабуге, щайгурелъул Дица нужее аммониязул ракьалъул цо цедерцин кьезе гьечӀо. Дица гьеб ЛутӀил наслабазе кьуна“.
(Кидаялиго гьел рефаимазул ракьалин рикӀкӀунаан, цебе гьез чӀел гьабун букӀиндал гьениб. Амма аммонияз гьезда замзуммеялин абулаан.
Гьелги рукӀана анакилал гӀадинал къуватал ва логолъа рорхатал гӀадамал; гӀемераб халкъ букӀана гьезул. Амма БЕТӀЕРГЬАНАС тӀагӀинаруна гьел; гьелги нахъе хъамун, аммониял рахъана гьезул бакӀалде.
БетӀергьанас гьебго гьабуна Сеиралда чӀел гьабурал ГӀисавил наслабазеги, цереккун гьенир рукӀарал хориялги тӀагӀинарун. ГӀисавилаз нахъе ахӀана гьел ва гьезул бакӀалда жалго чӀана.
Газаялде гӀунтӀизегӀанги росабалъ гӀумру гьабун рукӀарал аввиял гъурана Криталдаса
„Сапаралде рахъа, Арнон гӀор бахе, – ян абуна БЕТӀЕРГЬАНАС. – Дица духъе кьолел руго Хешбоналъул пача аморияв Сихонги гьесул улкаги. Рагъ байбихье ва гьезул ракьал кверде росе.
Жакъа къоялдаса нахъе Дица дукьан гӀасияб хӀинкъи рещтӀинабила гьаб дунялалъул тӀолалго халкъазде. Гьезда дур хӀакъалъулъ хабар рагӀила ва хӀинкъараб хӀинкъиялъ сородизарила гьел“.
Цинги Кедемоталдаса вакилзаби ритӀана дица Хешбоналъул пача Сихонихъе ракълилаб хабаргун:
„Риччанте ниж дур улка къотӀун ине. КӀудияб нухккун ина ниж – я кваранаб, я квегӀаб рахъалде свериларо.
ГӀарцухъ биче нижее кваназе квенги гьекъезе лъимги. ГӀицӀго изну кье нижее дур улкаялъул нухккун ине,
Сеиралда чӀел гьабурал ГӀисавил наслабазги Аралда чӀарал могӀавиязги гьабурабго гӀадин. Ниж Иордан бахун дорехун, БЕТӀЕРГЬАН Аллагьас нижее кьураб ракьалде унел руго“.
Амма Хешбоналъул пача Сихоница риччачӀо нилъ гьесул улкаялдаса ине, щайгурелъул нилъер БЕТӀЕРГЬАН Аллагьас гьесул рекӀелъ рокьукълъи лъун букӀун, Сихон пача нужер кверщаликье кьезе гӀоло. Гьедин ккезеги ккана.
БЕТӀЕРГЬАНАС дида абуна: „Гьале Дица духъе кьолев вуго Сихонги гьесул улкаги. Гьанже бахъе гьесул ракь ва гьелда тӀад кверщел гьабе“.
Гьебмехалъ Сихон вачӀана нилъеда данде тӀолабго жиндирго аскаргун ва Яхацалда аскӀоб рагъ ккана.
БЕТӀЕРГЬАН Аллагьас гьевги нилъер кверщаликье кьуна: нилъеца чӀвана гьев, гьесул васалгун ва аскаргун цадахъ.
Доб мехалъ нилъеца гьесул тӀолалго шагьарал кверде росана ва гьезул бихьиналги, руччабиги, лъималги, цо чи нахъе течӀого херем
амма гӀи-боцӀиги шагьараздаса щвараб давлаги нилъеего тана.
Арнон гӀурухъ бугеб АрогӀер шагьаралдаса бахъараб ГилгӀадалде щвезегӀан цо шагьар хутӀичӀо нилъеда бахъун бажаричӀеб. БЕТӀЕРГЬАН Аллагьас кинабго кьуна нилъер кверщаликье.
Амма БЕТӀЕРГЬАН Аллагьасул амруялдалъун, я аммониязул ракьазде, я Яббок гӀурул рагӀаллъиялда ругел ракьазде, я шагьаразул сверухълъиялъул мугӀрузда ругел ракьазде нилъеца квер бегьичӀо.

Гьениса нилъ сверана ва Башаналде унеб нухккун ана. Башаналъул пача Ог вачӀана нилъеда данде тӀолабго жиндирго аскаргун ва Эдреи шагьаралда аскӀоб нилъгун рагъ гьабуна.
БЕТӀЕРГЬАНАС дида абуна: „Мун гьесукьа хӀинкъуге, щайгурелъул Дица духъе кьолев вуго гьевги, гьесул аскарги, гьесул ракьги. Хешбоналъул пача Сихоние гьабураб гьабе гьесиеги“.
Гьедин БЕТӀЕРГЬАН Аллагьас нилъер кверщаликье кьуна Башаналъул пача Огги гьесул тӀолабго аскарги – нилъеца киналго гъурана, гьезул цониги чи чӀаго течӀо.
Добмехалда гьесул киналго шагьаралги кверде росана нилъеца: Башаналда букӀараб Огил улкаялда Арговалъул вилаяталъул лъабкъоябго шагьар бахъана.
Гьел киналго шагьарал, сверун рорхатал къадалги ран, щула гьарун рукӀана ва шагьаразул кавабазда щулиял рахаялги ран рукӀана. Гьединго къадаз сверун кквечӀел росабиги гӀемерал рукӀана.
Нилъеца тӀуран тӀагӀинаруна гьелги. Хешбоналъул пача Сихоние гьабурабго гьабун, щибаб шагьарги херем гьабуна – бихьинал, руччаби, лъималгун цадахъ.
Амма тӀолабго гӀи-боцӀиги шагьараздаса щвараб давлаги нилъеего тана.
ПалхӀасил, доб заманалда нилъеца, Иорданалъул бакъбаккул рахъалда, Арнон гӀурухъа бахъараб Хермон магӀарде щвезегӀан, амориязул кӀиявго пачаясул ракьал кверде росана.
(Сидонияз Хермоналда абулаан Сирионилан, аморияз – Сенирилан.)
Нилъеца гьезул тӀалъиялда рукӀарал Огил улкаялъул киналго шагьарал кверде росана – тӀолабго ГилгӀадги тӀолабго Башанги, ай Башаналъул шагьарал – Салхаялдеги Эдреиялдеги щвезегӀан.
(Башаналъул пача Ог вукӀана рефаимазул цохӀого цо хутӀарав чи. Гьесул кьижулеб бакӀ букӀана маххул гьабураб, ичӀго рукь халалъухъеги ункъго рукь гӀеблъухъеги бугеб
Доб мехалда рахъарал ракьазул бутӀаби Рувимилги Гадилги наслабазе кьуна дица: Арнон расалъиялда бугеб АрогӀералдаса байбихьун бакӀалги, ГилгӀадалъул бащдаб тӀалъиги, гьенир ругел шагьаралги.
ГилгӀадалъул хутӀараб ракьги Огил букӀараб тӀолабго Башанги дица Манассил бащдаб къавмалъе кьуна.
(Цебе Арговалъул вилаяталда абулаан рефаимазул ракьин.
Манассил наслуялъул чи Яирица кверде босана тӀолабго Аргов вилаят, гешуриязулги магӀахиязулги гӀорхъабазде щвезегӀан. Гьес жиндирго цӀар кьуна гьелъие ва жакъа къоялъги Башаналда абула Яирил Росабиян.)
ГилгӀад дица Махирил кьибилалъе кьуна.
Рувимилазеги Гадилазеги кьуна ГилгӀадалдаса Арноналъул лъарамухъалде (гьеб лъарал бакьулъан букӀана гӀорхъи) ва аммониязул гӀорхъилъун кколеб Яббок лъарахъе щвезегӀан ракьал.
Гьезул цогидаб рахъалъул гӀорхъилъун букӀана Иордан: Киннерет хӀоралдаса бахъараб Арава ралъдахъе (ЦӀамул ралъдахъе) ва бакътӀерхьул рахъалда Фасга мегӀералъул гъулдухъе щвезегӀан.
Добмехалда дица нужеде амру гьабуна: „БЕТӀЕРГЬАН Аллагьас нужее гьаб ракь кьуна, нужеца бетӀергьанлъи гьабизе. Нужер киналго рагъде рахъун бажарулел бихьиназ, борчун ярагъгун, нужер вацал гӀизраилазда цере-цере рилълъун, гӀор бахине ккола.
ГӀицӀго нужер лъудбиги, лъималги, гӀи-боцӀиги (дида лъала нужер гӀемераб гӀи-боцӀи бугеблъи) дица нужее кьурал шагьаразда чӀезе бегьула.
БЕТӀЕРГЬАНАС нужер вацазеги нужеего гӀадин парахалъи кьураб мехалъ, ай Иорданалъул доб цояб рахъалда БЕТӀЕРГЬАНАС гьезие кьурал ракьал гьез мукӀур гьарураб мехалъ, нужги дица нужее кьурал ракьазде тӀад руссине бегьула“.
Доб мехалъ дица Егьошуада абуна: „Дурго беразда бихьана БЕТӀЕРГЬАН Аллагьас дов кӀиявго пачаясе гьабураб жо. Гьебго гьабизе буго БЕТӀЕРГЬАНАС мун щваралщинал ракьазеги гьезул пачабазеги.
Нуж гьезукьа хӀинкъуге. Нужер БЕТӀЕРГЬАН Аллагь вагъизе вуго нужер рахъалъан“.
Доб мехалда дица БЕТӀЕРГЬАНАСДА гьарана:
„ХӀалкӀолев БЕТӀЕРГЬАН, Дуца дида, дур лагъасда, бихьизабуна Дурго хӀалкӀолъиги кӀудияб къуватги. Зобалаздаги ракьалдаги кив ватулев Дур гӀадинал хӀикматал ишал гьаризе бажарулев батӀияв Аллагь!
Унго бегьиларищха дицаги гӀор бахине ва Иорданалъул добехун рахъалда бугеб гьайбатаб улка дидаги бихьизе: дол берцинал мугӀрулги тӀегьараб Ливанги?“
Амма нуж сабаблъун дида ццин бахъана БЕТӀЕРГЬАНАСУЛ ва дир гьари къабул гьабичӀо. „ГӀела, – ян абуна БЕТӀЕРГЬАНАС, – тӀокӀалъ Дида гьелъул бицунге.
Фасгаялъул тӀогьиве ваха ва гьенисан валагье бакътӀерхьулги, шималалъулги, бакъбаккулги, къилбаялъулги рахъазде. Дуда бихьила гьеб, амма Иордан бахун довехун мун ине гьечӀо.
Егьошуада малъа-хъвайги гьабе, гьевги къвакӀизаве, щайгурелъул, халкъалъул бетӀерлъудаги вукӀун, гьес бахине бугелъул Иордан ва дуда бихьараб ракьги халкъалда гьоркьоб бикьизе бугелъул гьес“.
Гьебмехалъ нилъ Бет-Пеоралда аскӀоб бугеб расалъиялда лъалхъана.

ГӀенекке гьанже, ГӀизраилил халкъ, дица нужеда малъулел ругел Аллагьасул къануназухъги хӀукмабазухъги. Гьел тӀуразаре, нужго чӀаго рукӀине ва БЕТӀЕРГЬАНАС – нужер умумуз иман лъурав Аллагьас – нужее кьолеб бугеб ракьалъе нужеца бетӀергьанлъи гьабизе букӀине.
Дица нужеда лъазабурабщиналда тӀаде щибго жубаге, щибго тӀасаги бахъуге – дица нужеда малъарал БЕТӀЕРГЬАНАСУЛ амраби тӀуразаре.
Нужерго беразда бихьана БЕТӀЕРГЬАНАС БагӀал-Пеоралда гьабураб жо: БЕТӀЕРГЬАН Аллагьас нужеда гьоркьоса тӀагӀинаруна киналго БагӀал-Пеорида нахъ рилълъанщинал чагӀи.
Амма БЕТӀЕРГЬАН Аллагьасда божун чӀарал чагӀи жакъа къоялъги чӀаго руго.
Гьале дица нужеда малъулел руго Аллагьасул къануналги хӀукмабиги, БЕТӀЕРГЬАН Аллагьас диде амру гьабураб къагӀидаялъ. Нуж унел ругеб ва нужеца мукӀур гьабизе бугеб ракьалда нужеца гьел тӀуразаризе ккола.
РагӀа-ракьанде щун тӀуразаре гьел, цинги тӀолалго халкъазда бихьила нужер гӀакълуги лъайги. Гьел киналго къанунал рагӀидал гьез абила: „Унго гьаб кӀудияб халкъалъул бугеб гӀакъиллъиги цӀодорлъиги!“ – ян.
ГьечӀелъул нилъеде гӀадин жидер аллагьзаби жидеде гӀагарлъараб цониги батӀияб кӀудияб халкъ! Нилъер БЕТӀЕРГЬАН Аллагь нилъеде гӀагарав вуго, кида щиб нилъеца гьараниги.
Жакъа дица нужеда малъулел ругел гӀадинал ритӀухъал къануналги амрабиги жидер ругеб цоги батӀияб кӀудияб халкъ гьечӀелъул!
Вореха, цӀодорго рукӀа, киданиги кӀочонге нужер беразда бихьараб – нужго чӀаго ругебгӀан мехалъ рекӀелъ цӀуне ва нужерго лъималаздаги гьезул лъималаздаги малъе гьеб.
КӀочене тоге Хоривалда БЕТӀЕРГЬАН Аллагьасда цере нуж эхетун рукӀараб къоги ва Гьес диде гьабураб амруги: „Халкъ Дида цебе бакӀаре, Дица гьезда Дирго амраби рагӀизаризе. Биччанте гьаб дунялалъул рокъор ругебгӀан мехалъ, гьел ругьунлъизе Дикьа хӀинкъизеги Дун кӀодо гьавизеги; биччанте гьебго жо лъималаздаги малъизе“, – ян.
Нуж гӀагарлъана зодобе гӀунтӀараб цӀаги рекӀараб, чӀегӀерал накӀкӀазги лахӀчӀегӀераб бецӀлъиялъги бахчараб мегӀералъул ахаде ва гьенир рахъун чӀана.
Гьебмехалъ цӀадулъан БЕТӀЕРГЬАН кӀалъана нужеда. Нужеда рагӀулеб букӀана, амма сипат бихьулеб букӀинчӀо – гӀицӀго гьаракь рагӀун гурони.
Ва Гьес нужеда Жиндирго КъотӀиялъул шартӀал лъазаруна – нужеца тӀубазабизе тӀадаблъун гьабураб АнцӀго амру. Гьес ганчӀил кӀиго къоноялда хъвана гьел амраби.
БЕТӀЕРГЬАНАС дида тӀад къана нужеда Гьесул къануналги амрабиги малъеян, нуж унел ругеб ва нужеца кверде босизе бугеб ракьалда нужеца гьел тӀуразаризе рукӀине.
Хорив магӀарда рукӀаго, цӀадулъан БЕТӀЕРГЬАН нужгун кӀалъараб къоялъ, нужеда кинабгӀаги сипат бихьичӀо. Гьединлъидал нужго цӀуне
кинаб букӀаниги сипат-сураталда цебе тӀагӀат-гӀибадат гьабиялдаса: гьединаб къасдгун, я бихьинчиясул, яги чӀужугӀаданалъул,
кинаб букӀаниги хӀайваналъул, яги зодил хӀинчӀалъул,
ракьалдасан шурулеб яги лъадалъ лъедолеб рухӀчӀаголъиялъул сурат гьабуге.
Мун зодиве валагьидал ва бакъги моцӀги, цӀвабиги, ай тӀолабго зобалазул аскар бихьидал, мунго къосун ккезе виччаге – гьезие тӀагӀат-гӀибадат гьабуге. Нужер БЕТӀЕРГЬАН Аллагьас кьун ругелъул гьел гьаб дунялалъул киналго халкъазе.
Нужин абуни, Мисриялъул цӀадул кориниса нахъе рачана БЕТӀЕРГЬАНАС, Жиндирго халкълъун ва ирсилаллъун гьаризе. Гьедин ккезеги ккана.
Амма нуж сабаблъун БЕТӀЕРГЬАНАСУЛ дида ццин бахъана ва Гьев гьедана дица Иордан гӀор бахинарин ва БЕТӀЕРГЬАН Аллагьас нужее ирслъун кьолеб бугеб гьайбатаб ракьалде дун лъугьине гьечӀин абун.
Гьединлъидал дун, Иорданги бахинчӀого, гьаб ракьалдаго хвезе вуго. Нужеца абуни, гӀорги бахина ва доб гьайбатаб ракьги мукӀур гьабила.
Амма цӀодорлъи гьабе, БЕТӀЕРГЬАН Аллагьасул къотӀи кӀочонге: кинаб батаниги сипат-сураталъул гьересиаллагь гьабуге. БЕТӀЕРГЬАН Аллагьас гьукъараб буго гьеб нужее.
Нужер БЕТӀЕРГЬАН Аллагь вуго щибгоги кӀкӀвинабулеб цӀалъун! Гьев вуго хилиплъи хӀехьоларев Аллагь!
Нуж доб ракьалде рахъаралдаса гӀемераб мех ина, нужее лъималги лъималазул лъималги гьарила, нужги херлъила. Амма хадубккун нужеца квешлъи гьабизе буго. Нужеца гьаризе руго батӀи-батӀиял сипатазул гьересиаллагьзаби ва, нужерго БЕТӀЕРГЬАН Аллагьасда рихаралщинал жалги гьарун, Гьесул ццин бахъинабизе буго.
Гьединлъидал жакъа зобги ракьги нугӀзаллъун рукӀа абе дица бицунеб рагӀуе: гьедин гьабуни, нуж доб ракьалдаса хехго тӀагӀинаризе руго. Жакъа нужеца Иордан бахунеб буго доб ракь кверде босизе гӀоло, амма гьелдаса хадуб нужеца гьениб гӀемер мех базе гьечӀо, нуж тӀуран тӀагӀинаризе руго.
БЕТӀЕРГЬАНАС нуж батӀи-батӀиял халкъазда гьоркьоре хъамила ва гьезул ракьазда БЕТӀЕРГЬАНАС нужер дагьал чагӀи гурони чӀаго теларо.
Гьениб нужеца, цӀулги гамачӀги босун инсанасул квераз гьарурал, жидеда щибго рагӀуларел, бихьуларел, квен кваналарел яги махӀ чӀваларел гьересиаллагьзабазе гӀибадат гьабила.
Хадуб нужерго БЕТӀЕРГЬАН Аллагьасде руссине бокьила нужее – Гьесги Живго загьир гьавизе вуго, тӀолабго рухӀги жанги кьун ракӀ-ракӀалъго нуж Гьесдехун руссани.
Гьеб кинабго лъугьараб ва балагьазукье нужги ккараб заман бачӀиндал, нуж цӀидасан БЕТӀЕРГЬАН Аллагьасде руссина ва Гьесие мутӀигӀлъила.
Нужер БЕТӀЕРГЬАН Аллагь рахӀмуяв вугелъул: Гьес нуж рехун теларо ва ракьалдаса тӀагӀинариларо, – нужер умумулгун гьабураб Жиндирго КъотӀиги гьедараб гьаги Гьесда кӀочон тезе гьечӀо.
Араб заманалда цӀехе, мун ракьалда вижилалде цебего букӀаралъул хӀисаб гьабе! Гьаб ракьалда Аллагьас инсан вижараб къоялдаса нахъе гьадинаб хӀалкӀолъи букӀанищ гьаб дунялалда кибниги, цояб зоб-ракьалъул рагӀалдаса цогидаб рагӀалде щвезегӀан? Киданиги рагӀараб жо бугищ гьаб?
Цоги батӀияб халкъ бугищ нужеда гӀадин цӀадулъан кӀалъалеб Аллагьасул гьаракьги рагӀараб, гьеб рагӀун хадуб чӀагоги хутӀараб?
Цониги аллагь вукӀанищ цо халкъалъул зулмуялда гъоркь бугеб цогидаб халкъ Жиндиего бачине вачӀарав? Нужедаго бихьана Гьес риччарал кӀудиял балагьалги, Гьесул хӀикматалгун мугӀжизаталги, рагъги, Жиндирго кӀудияб къудраталдалъун Гьес гьарурал хӀинкъарал хӀалкӀолъабиги – гьеб кинабго гьабуна БЕТӀЕРГЬАН Аллагьас Мисриялда нужее гӀоло.
Нужеда гьеб кинабго бихьизабуна БЕТӀЕРГЬАН Аллагь цохӀо вукӀин ва Гьев тун батӀияв цоги Аллагь гьечӀевлъи нужеда лъан букӀине.
Гьес зобалаздаса Жиндирго гьаракь рагӀизабуна, нужее вагӀзалъун букӀине. ГӀодоб ракьалда Гьес Жиндирго гучаб цӀа бихьизабуна ва гьеб цӀадулъан нужеда кӀалъана.
БЕТӀЕРГЬАНАСЕ рокьана нужер умумул, гьединлъидал Гьес нужги тӀаса рищана ва Мисриялдаса нахъе рачана. Гьес Жиндирго къуваталдалъун рачана нуж гьениса къватӀире,
нужедаса гӀемерго къадар цӀикӀкӀарал ва къуватал халкъал нужер нухдасаги рацӀцӀунаго, гьезул ракьазде нужги рачун, гьел ракьал нужее ирслъун кьезе гӀоло (гьедин гьабулебги буго).
Нужеда лъай ва кидаго рекӀелъ цӀуне: БЕТӀЕРГЬАН вуго зобалазулги ракьалъулги Аллагь – Гьев тун батӀияв цоги Аллагь гьечӀо!
Жакъа дица нужеда малъарал Гьесул къануналги амрабиги тӀуразаре, БЕТӀЕРГЬАН Аллагьас абадиялъего нужее насиб гьабураб ракьалда нужееги нужер наслабазеги халатаб ва баракатаб гӀумру букӀине».
Иорданалъул бакъбаккул рахъалда лъабго шагьар батӀа гьабуна Мусаца,
рекӀелъ ццинги гьечӀого, тохлъукье чи чӀварав инсан гьезул цоялде лъутизе ва гьелдалъун гьесул гӀумру цӀунун хутӀизе.
Гьале гьел шагьарал: рувимилазе – мугӀрул тӀалъиялда бугеб Бецер; гадилазе – ГилгӀадалда бугеб Рамот; манассилазе – Башаналда бугеб Голан.
Гьале Мусаца ГӀизраилил халкъалъе цӀалараб Къанун.
Гьал къануналги, амрабиги, хӀукмабиги кьуна Мусаца ГӀизраилил халкъалъе, гьез Мисри нахъа тараб мехалъ,
Иорданалъул бакъбаккул рахъалда Бет-Пеоралда аскӀор, Хешбоналда тах лъурав амориязул пача Сихонил улкаялда рукӀаго.
(Мисриялдаса ун хадуб, Мусацаги гӀизраилазги бергьенлъи босана Сихонида тӀад
ва гьесулги Башаналъул пача Огилги – кӀиявго амориязул пачаясул рукӀарал Иорданалъул бакъбаккул рахъалъул ракьал кверде росана.
Арноналъул лъарамухъалда аскӀоб бугеб АрогӀералдаса бахъараб Сирион (Хермон) магӀарде щвезегӀан ругел ракьал ккола гьел.
Гьединго гьезул кколаан, Арава ралъдахъе (ЦӀамул ралъдахъе) щвезегӀан ва гьенисаги ун Фасга мегӀералъул гъулдухъе щвезегӀан бугеб, Иордан гӀурул тӀолабго бакъбаккул рахъалъул рагӀаллъиги.)

Мусаца тӀолабго халкъ бакӀарана ва абуна:
«ГӀенекке, ГӀизраилил халкъ, жакъа дица нужее цӀалулел ругел къануназухъги амрабазухъги. Лъазаре гьел ва мухӀканго тӀуразаре!
Хоривалда рукӀаго БЕТӀЕРГЬАН Аллагьас нилъергун КъотӀи гьабуна.
БЕТӀЕРГЬАНАС гьаб КъотӀи цохӀо нилъер умумузулгун гьабичӀо, амма нилъгун – киналго гьанир эхетун ругел чӀагоялщиназулгун гьабуна.
БЕТӀЕРГЬАН кӀалъана нужеда магӀардаса, цӀадулъан, бадиса бадиве.
Дун нужедаги БЕТӀЕРГЬАНАСДАГИ гьоркьов чӀана ва Досул амраби нужеда рицана, щайгурелъул нуж, цӀадукьа хӀинкъун, магӀарде рахинчӀелъул. Дос абуна:
„Дун вуго дур БЕТӀЕРГЬАН, лагълъун мун вукӀараб ракьалдаса, ай Мисриялдаса, мун къватӀиве вачарав дур Аллагь.
Дун тун батӀиял аллагьзаби дур рукӀине бегьуларо.
Дуего ханлъи-лагълъиялъе гьересиаллагь гьабуге – тӀад зобалазда бугелъул яги гӀодоб ракьалда бугелъул, ралъдалъ яги ракьулъ бугелъул кинабгӀаги сипат-сурат гьабуге.
Гьезие суждагун тӀагӀат-гӀибадат гьабуге; Дун дур БЕТӀЕРГЬАН Аллагьлъидал – хилиплъи хӀехьоларев
амма Дун вокьулезул ва Дир амраби тӀуразарулезул наслабазе, гьезул азарабилел гӀелазде гӀунтӀунги, рахӀматал рикьулев.
БЕТӀЕРГЬАНАСУЛ, Дурго Аллагьасул, цӀар бахъуге гӀадада кӀвар гьечӀого
Шаматкъоялъул адаб гьабе – БЕТӀЕРГЬАН Аллагьасул амруялда рекъон, гьеб хирияб къолъун цӀуне.
Анлъго къоялъ хӀалтӀе ва тӀолалго дурго ишал тӀуразаре,
амма анкьабилеб къо – гьеб ккола БЕТӀЕРГЬАН Аллагьасе батӀа гьабураб шаматкъо. Гьеб къоялъ дуца кинаб бугониги хӀалтӀи гьабуге – я дуца, я дур васас яги ясалъ, я дур лагъас яги лагъалъ, я дур хӀайваналъ, я дур шагьаралда чӀел гьабурав къватӀиса вачӀарав чияс. Биччанте дуцаго гӀадин хӀалхьи гьабизе дур лагъасги гъаравашалъги.
КӀочонге мунгоги Мисриялъул ракьалда лагълъун вукӀараблъи ва БЕТӀЕРГЬАН Аллагьас Жиндирго къудраталдалъун ва хӀалкӀолъиялдалъун мун гьениса нахъе вачараблъи. Гьединлъидал БЕТӀЕРГЬАН Аллагьас амру гьабулеб буго шаматкъоялъул къимат гьабеян.
Дурго инсулги эбелалъулги адаб-хъатир гьабе, БЕТӀЕРГЬАН Аллагьас дуе кьураб ракьалда дурго гӀумру халатаб ва баракатаб букӀине.
Чи чӀваге.
Зина гьабуге.
ЦӀогь гьабуге.
ГьересинугӀлъи гьабуге.
Чияр лъадуде хьул лъоге, чияр рукъалде хьул лъоге, гьесул лагъасде яги лагъалде, чияр оцалде ялъуни хӀамиде – щибгӀаги чияр жоялде хьул лъоге“.
БЕТӀЕРГЬАНАС гьал Амраби кьуна тӀолабго нужер жамагӀаталъе цӀадукьан, накӀкӀукьан ва лахӀчӀегӀераб бецӀлъуда гьоркьосан кӀудияб гьаркьидалъунги кӀалъан. Гьал рагӀабазда тӀаде Гьес тӀокӀалъ щибго жубачӀо. Хадуб Гьес гьел хъвана кӀиго ганчӀил къоноялда тӀад ва дихъе кьуна.
БецӀаб накӀкӀукьан гьаракь рагӀидал ва цӀадулъ босараб мегӀер бихьидал, нужер къавмазул бутӀрулги нужер кӀудиялги рачӀана дихъе.
Гьез дида абуна: „БЕТӀЕРГЬАН Аллагьас Жиндирго реццги кӀодолъиги бихьизабуна нижеда, цӀадулъан кӀалъалеб Гьесул гьаракьги рагӀана. Жакъа нижеда лъана, Аллагьасул гьаракь рагӀаниги, инсан чӀаго хутӀизе бегьулевлъи.
Щайха ниж хвезе кколел? Цодагьабги доб гьаркьихъ ниж гӀенеккани, доб гӀасияб цӀаялъ нижер рахъу лъугьинабила ва ниж хвела.
Киданиги букӀараб жо бугищ гьаб – нижеда гӀадин ХӀакъав Аллагьасул гьаракьги рагӀун хадуб инсан чӀаго хутӀараб!
Мунго а БЕТӀЕРГЬАН Аллагьасухъе, Гьес абулебщиналъухъ гӀенекке ва хадуб гьеб нижеда бице. Ниж духъ гӀенеккила ва кинабго тӀубазабила“.
БЕТӀЕРГЬАНАСДА рагӀана нужеца дида бицараб рагӀи ва Гьес дида абуна: „Гьеб халкъалъ бицунеб жо Дида рагӀана. БитӀун абулеб буго гьез.
Унго-унголъунги гьел кидаго хӀинкъулелани Дикьан, Дир амрабиги гьез тӀуразарулелани, гьезиеги гьезул лъималазеги миркалъго лъикӀ букӀинаан!
Вилълъа, жидерго чадразухъе руссаян абе гьезда.
Мунин абуни, гьанив Дунгун вукӀа. Дица дуда рицина киналго дуца гьезда малъизе кколел къануналги, амрабиги, хӀукмабиги. Биччанте Дица гьезие кьураб ракьалда гьез гьеб кинабго тӀубазабизе“.
Нужеца тӀадчӀун тӀуразаре БЕТӀЕРГЬАН Аллагьас нужее кьурал амраби, я кваранаб, я квегӀаб рахъалде кьуричӀого.
Нужерго БЕТӀЕРГЬАН Аллагьас нужеда бихьизабураб нухккун хьваде. Гьебмехалъ нужер гӀумруги халалъила, баракатги букӀина нужее щвезе бугеб ракьалда.

Гьале БЕТӀЕРГЬАН Аллагьас нужеда малъеян дида тӀадкъарал, нужерлъун букӀине бугеб ракьалде щведал нужеца тӀуразаризе кколел къануналги амрабиги.
Гьебмехалъ нужги, нужер лъималги, гьезулги лъималги гӀумруялъго БЕТӀЕРГЬАН Аллагьасукьа хӀинкъила, дица нужеда малъарал Гьесул къануналги амрабиги нужеца тӀуразарила, ва гьелдалъун нужер гӀумруги халалъила.
ГӀенекке, ГӀизраилил халкъ! ТӀадчӀун тӀубазабе гьаб кинабго! Цинги нужееги лъикӀ букӀина ва, нужер умумуз иман лъурав БЕТӀЕРГЬАН Аллагьас кьураб рагӀуда рекъон, рахьги гьоцӀоги чвахулеб ракьалда нужер халкъги кутакалда гӀемерлъила.
ГӀенекке, ГӀизраилил халкъ! Нилъер БЕТӀЕРГЬАН Аллагь вуго цохӀого цо вугев БЕТӀЕРГЬАН!
Дурго БЕТӀЕРГЬАН Аллагь хиралъе ракӀ-ракӀалъ, тӀолабго рухӀалдалъун ва къуват-жаналдалъун.
Жакъа дица дуе кьурал амраби кидаго рекӀелъ цӀуне,
тӀадчӀун дурго лъималаздаги малъе. Кидаго такрар гьаре гьел, рокъор гӀодор чӀун рукӀагоги, къватӀир сапаралда рукӀагоги, кьижулеб мехалъги, тӀаде рахъунеб мехалъги.
РакӀалде щвеялъул гӀаламат хӀисабалда кверда рухье гьел, гьединго надалдаги рухье.
Дурго рукъалъул нуцӀил рахаздаги шагьаралъул кавабаздаги хъвай гьел.
Дур БЕТӀЕРГЬАН Аллагьас мун вачина дуе кьелин гьедараб улкаялде. Дур умумузе, ай Ибрагьимиеги, ИсхӀакъиеги, Якъубиеги Гьес гьединаб рагӀи кьун букӀиндал. Гьенир руго дуца гӀуцӀичӀел кӀудиял гьайбатал шагьарал,
дуца бакӀаричӀеб бечелъиялъул цӀурал рукъзал, дуца рухъичӀел гъуял, дуца чӀечӀел цӀолбол ахалги зайтуналъул авлахъалги. Гьениб дуе гӀорцӀизегӀан квен букӀина.
Амма, вореха, мунго Мисриялъул лагълъиялдаса нахъе вачарав БЕТӀЕРГЬАН кӀочонге.
Дурго БЕТӀЕРГЬАН Аллагьасукьа хӀинкъа, цохӀо Гьесие тӀагӀат гьабе, ва гьа гьедулелъул, Гьесул цӀар гурони бахъуге.
БатӀиял аллагьзабазда нахъ рилълъунге, сверухъ ругел халкъазул аллагьзабаздеги руссунге.
Щайгурелъул нужгун вугев БЕТӀЕРГЬАН Аллагь вуго хилиплъи хӀехьоларев Аллагь: Гьесул ццин гьалаглъичӀого букӀине, нужги дунялалдасаго тӀагӀинаричӀого рукӀине.
Массаялда гӀадин, нужерго БЕТӀЕРГЬАН Аллагьасул хӀалал рихьуге.
БЕТӀЕРГЬАН Аллагьас нужее кьурал къануналги, амрабиги, хӀукмабиги тӀадчӀун тӀуразаре.
БЕТӀЕРГЬАНАСДА берцин бихьулебщинаб гьабе. Гьебмехалъ нужееги лъикӀ букӀина: БЕТӀЕРГЬАНАС нужее кьелин нужер умумузего гьа бараб гьайбатаб улкаялде щвела нуж ва гьеб мукӀур гьабила.
Гьес тушбаби нужеда цереса нахъе гъела – БЕТӀЕРГЬАНАС гьедин абун букӀиндал.
Хадубккун дур наслабазул лъималаз цӀехани: „БЕТӀЕРГЬАН Аллагьас кьурал гьал къануназулги, амрабазулги, ахӀкамазулги магӀна щиб?“ – ин,
дуца абе: „Ниж рукӀана Мисриялда пиргӀавнасул лагъзаллъун; БЕТӀЕРГЬАНАС Жиндирго къудраталдалъун нахъе рачана ниж гьениса.
Мисриялдеги, пиргӀавнасдеги, гьесул тӀолабго гӀагарлъиялдеги балагь рещтӀинабурал кӀудиял мугӀжизаталги гӀаламаталги рихьизаруна БЕТӀЕРГЬАНАС нижер берда цере.
Нижин абуни, Гьес гьениса нахъе рачана, нижер умумузего рагӀи кьун букӀараб гьаб ракь нижее насиб гьабизе гӀоло.
БЕТӀЕРГЬАНАС нижеде амру гьабуна гьал киналго къанунал тӀуразареян, БЕТӀЕРГЬАН Аллагьасул адаб гьабеян ва Гьесукьа хӀинкъаян, нилъее лъикӀ букӀиналъе ва нилъер гӀумру цӀуниялъе гӀоло. (Жакъаги гьедин буго).
Аллагь нилъеда рази вукӀина, БЕТӀЕРГЬАНАС абухъе нилъеца гьал киналго амраби тӀуразаруни“.

БЕТӀЕРГЬАН Аллагьас нуж доб ракьалде щвезарила ва гьенир ругел гӀемерал халкъал нахъе къотӀила: хитиялги, гиргашиялги, амориялги, ханааниялги, перизиялги, хивиялги, евусиялги – нужедаса рикӀкӀен гӀемераб ва къуватаб анкьго халкъ.
БЕТӀЕРГЬАН Аллагьас гьел нужер кверде кьураб мехалъ ва нужеца гьезда тӀад бергьенлъи босараб мехалъ, гьел херем
гьезулгун ригьналги гьаруге. Нужерго ясал гьезул васазе россабазе кьоге, гьезул ясал нужерго васазе лъудбилъунги рачунге.
Гурони, гьез нужер васал Дир нухдасаги къосинарун, батӀиял аллагьзабазе тӀагӀат гьабиялде цӀазе руго ва, БЕТӀЕРГЬАНАСУЛ гьалагаб ццинги рещтӀун, нужги къокъаб заманалда жанир тӀагӀинаризе руго.
Гьале нужеца гьабизе кколеб жо: гьезул къурбаназул бакӀал риххизаре, диниял ганчӀал гъуре, Ашерал хӀубал къотӀе ва гьезул гьересиаллагьзаби цӀадулъ рухӀе.
Нуж БЕТӀЕРГЬАН Аллагьас Жиндиего батӀа гьабураб халкълъидал. БЕТӀЕРГЬАН Аллагьас тӀолго дунялалъул халкъазда гьоркьоса тӀаса рищун руго нуж, Гьесул хирияб халкълъун ва къиматал ирсилаллъун гьаризе.
Цогидаб халкъалдаса рикӀкӀен гӀемерал рукӀиналъ гуро БЕТӀЕРГЬАНАСЕ нуж хиралъарал ва тӀаса рищарал, гьелъул гӀаксалда, цогидал халкъазда данде ккун, нужер халкъалъул къадар буго бищун дагьаб.
Амма БЕТӀЕРГЬАНАС Жиндирго къудратаб квералдалъун Мисриялдаса нахъе рачана нуж, лагълъиялдаса хвасарги гьарун, ва Мисриялъул пача пиргӀавнасул кверщаликьа рорчӀизаруна, нуж Бичасе хириял рукӀун ва нужер умумузе кьураб рагӀи кквезе бокьун.
Кидаго кӀочон тоге, дур БЕТӀЕРГЬАН Аллагь вукӀин ХӀакъав Аллагь. Гьев вуго ритӀухъав Аллагь, Гьев вокьулезул ва Гьесул амрабиги тӀуразарулезул наслабазе – гьезул азарабилеб гӀелалде гӀунтӀунги – рахӀмуялъул КъотӀи цӀунулев.
Амма Гьев рихаразе гӀажал хъвала Гьес;
нахъ бахъичӀого жаза гьабула гьединазе.
ПалхӀасил, дица жакъа нужее кьурал амрабиги, къануналги, хӀукмабиги цӀунун хьваде.
Нуж гьал къануназухъ гӀенеккани ва нужеца гьел мухӀканго тӀуразарулел ругони, нужер БЕТӀЕРГЬАН Аллагьасги тӀубазабила Жиндирго рахӀму-цӀобалъул КъотӀи, нужер умумузе кьураб рагӀуда рекъон.
Гьесие хириял рукӀина нуж, Гьес баракат лъела нужеда ва рикӀкӀен гӀемераб кӀудияб халкълъун гьарила нуж. Гьес нужее гӀемерал лъимал кьела, гьарзаяб хӀалухъен кьела, цӀибахъараб чагъирги зайтуналъул нахги кьела, боцӀуе бачал гӀемерал гьарила, гӀи-цӀаназул рехъалъ буртӀал ва кьагӀи гӀемерлъила. Нужер умумузе рагӀи кьураб ракьалда гьедин букӀине буго нужее.
Нужее гӀадин рикъзи битӀараб халкъ тӀокӀалъ цониги букӀинаро; лъимал гьаруларев бихьинчи яги чӀужугӀадан нужеда гьоркьор рукӀине гьечӀо, цониги хӀораб жо гӀи-боцӀуда гьоркьобги букӀине гьечӀо.
БЕТӀЕРГЬАНАС киналго унтаби тӀаса росила нужедаса. Мисриялъул квешал унтаби (нужеда лъала гьел) риччаларо нужеда тӀаде, гьел риччала нужер тушбабазде.
БЕТӀЕРГЬАН Аллагьас нужер кверщаликье кьурал киналго халкъал нужеца чӀвазе ккола; гьезда гурхӀизе бегьуларо ва гьезул аллагьзабазе тӀагӀат-гӀибадатги гьабизе бегьуларо, гурони, гьеб нужеего гъураб къорлъун букӀине буго.
Нужеда ракӀалда ккезе бегьула: „Гьал нижедасаги къуватал халкъал руго! Кин нижехъа бажарилеб гьал нахъе къотӀун?“ – ин.
Нуж гьезукьа хӀинкъуге! РакӀалде щвезабе БЕТӀЕРГЬАНАС пиргӀавнасеги тӀолабго Мисриялъеги гьабураб.
Нужерго беразда бихьана доб мехалъ Гьес риччарал кӀудиял балагьалги, Гьесул хӀикматалги, мугӀжизаталги, гьениса къватӀире нуж рачарав БЕТӀЕРГЬАН Аллагьасул къуватаб кверги къудратги. Гьебго гьабизе буго, гьанже нуж хӀинкъун ругел, киналго цогидал халкъазеги.
Кьужнаял риччазе руго БЕТӀЕРГЬАН Аллагьас гьезда тӀаде, нужедаса рахчун чӀаго хутӀаралцин хвезаризе.
ХӀинкъуге гьезукьа, щайгурелъул нуж цӀунулев БЕТӀЕРГЬАН Аллагь ккола къудратав ва хӀинкъи кьолев Аллагь.
БЕТӀЕРГЬАН Аллагьас нужеда цересан цо-цоккун гьел халкъал нахъе къотӀила; киналго цадахъ гъуризе бегьуларелъул, нужеда сверухъ гӀалхул жанаварал гӀемерлъизе гурилан.
БЕТӀЕРГЬАН Аллагьас гьел халкъазда тӀад бергьенлъи кьела нужее; рихха-хочизарила ва гъурила гьел.
Гьес гьезул пачазаби нужер кверде кьезе руго ва нужеца гьезул цӀаралцин дунялалдаса нахъе хъвагӀазе руго. Лъиданиги бажаризе гьечӀо нужеда данде чӀун. Нужеца киналго тӀагӀинаризе руго.
Гьезул аллагьзабазул сипат-суратал нужеца цӀа гъун рухӀизе ккола. Гьезда тӀад бекьараб гӀарац-меседалде квер бегьуге, гурони гьеб нужее къорлъун ккезе буго, нужер БЕТӀЕРГЬАН Аллагьасе кутакалда рихараб жо буго гьеб.
Хъубаб рихараб жо нужерго рокъобе жанибе босуге, гурони нужги гьеб жоялда цадахъ херем гьаризе руго. Гьединал жалаздаса цӀуне нужго, гьел тӀуран тӀагӀинаризе ккола.

ТӀадчӀун тӀубазабе дица жакъа нужее кьолеб бугеб Аллагьасул щибаб амру, нужер гӀумруги цӀунизе, халкъги цӀикӀкӀине букӀине. Цинги БЕТӀЕРГЬАНАС нужее кьелин нужер умумузе гьа бараб ракьалде лъугьина нуж ва гьеб мукӀур гьабила.
Нужеда кӀочонге нужер БЕТӀЕРГЬАН Аллагьас кӀикъого соналъ нуж гӀицӀаб авлахъалдасан сапаралда рачараб куц. Нужер хӀалбихьизеги, нуж мутӀигӀ гьаризеги, рекӀелъ бугеб лъазабизеги гӀоло гьабуна гьеб – нужеца Гьесул амраби тӀуразарулищали балагьизе.
Гьес нуж квегъана ракъиялъ кӀвекӀун, хадуб, нужеда яги нужер умумузда цебе бихьа-рагӀичӀеб маннаги кьун, хьихьана. Гьес нужеда бихьизабуна цохӀо чед-хинкӀалдалъун гурев инсан чӀаго вукӀунеблъи – инсанасе чӀаголъи БЕТӀЕРГЬАНАСУЛ кӀалдисан бачӀараб щибаб рагӀудасан букӀунеблъи!
КӀикъоябго соналъ нужер ретӀел басралъичӀо, хӀатӀалги гьорочӀо.
БичӀчӀа нужеда, БЕТӀЕРГЬАН Аллагьас нужеда малъула инсанас жиндирго васасда малъулеб гӀадин.
БЕТӀЕРГЬАН Аллагьасул амраби цӀуне, Гьесул нухккун хьваде ва Гьесукьа хӀинкъа.
БЕТӀЕРГЬАН Аллагьас нуж рачина гьайбатаб улкаялде: гӀоралги чвахулеб, лъадал хӀавузалги ругеб, гӀатӀиракьаздагун мугӀрузда иццалги чвахулеб,
ролъги пурчӀинаги гьарзаяб улкаялде, гьединго цӀибилги, инжирги, соногӀечги гьарзаяб, зайтуналъул гъутӀбиги гьоцӀоги гӀемераб ракьалде.
Гьениб чадил мукъсанлъи букӀине гьечӀо ва гӀорцӀизегӀан квен букӀине буго – нужее гӀолареб жо гьениб щибго букӀине гьечӀо. ГанчӀилъ махх буго гьениб, кьурабалъан мазгаргун пахь бахъизе бегьула.
Гьенир гӀорцӀизегӀан кваналеб мехалъ БЕТӀЕРГЬАН Аллагьасе рецц гьабе, Гьес нужее кьураб баракатаб ракьалъухъ.
Вореги, БЕТӀЕРГЬАН Аллагь кӀочонге, дица жакъа нужее кьурал Гьесул къануналги, амрабиги, хӀукмабиги тӀуразаре.
Нужее гӀорцӀизегӀан кваназе жоги щвараб, лъикӀал минабиги ран нуж гьениреги рахъараб ва
гӀи-боцӀиги, гӀарац-меседги, цогидаб бечелъиги гӀемерлъараб мехалъ,
нужер гӀамал кӀодолъуге ва БЕТӀЕРГЬАН Аллагь кӀочон тоге. Гьеслъидал нуж Мисриялдаса, нужер лагълъиялдаса, хвасар гьарурал
ва, загьруял борхьазулги ичӀкӀалазулги цӀураб, хӀинкъи цӀикӀкӀараб салул авлахъалдасан ва бакъвараб чӀобогояб ракьалдасан нуж цере рачарал. Нужее гӀоло Гьес кьурулъа къватӀибе лъим бачӀинабуна
ва бакъвараб авлахъалда, нужер умумузда бихьа-рагӀичӀеб манна кьуна кваназе. Гьес нуж квегъулел рукӀана ва хӀалал рихьулел рукӀана, хадубккун нужее лъикӀлъи-парахалъи букӀиналъул мурадалда.
Нужеда ккоге гьеб кинабго бечелъи нужерго бажариялдалъун щвараб бугин.
БЕТӀЕРГЬАН Аллагь кӀочонге. Гьесин нужее рикъзи кьолеб бугеб жакъа къоялде щвезегӀанги, нужер умумулгун гьабураб Жиндирго къотӀи цӀуниялъе гӀоло.
Амма нужерго БЕТӀЕРГЬАН Аллагьги кӀочон тани, цогидал аллагьзабазда нахъги рилълъун, гьезие тӀагӀат-гӀибадатги гьабуни – гьале Дица нужеда лъазабулеб буго, чара гьечӀого нуж хвезе руго!
Нуж нужерго БЕТӀЕРГЬАН Аллагьасухъ гӀенеккичӀони, нужее ракьал кьеялъе гӀоло БЕТӀЕРГЬАНАС тӀагӀинаризе хъварал халкъал гӀадин, нужги хвезаризе руго.

ГӀенекке, ГӀизраилил халкъ! Гьанже дуца
Гьезул гӀадамал руго залимал ва къуватал – Анакил наслу! Дуда лъала гьел ва дуда гӀемер рагӀана анакилазда данде чӀун лъихъа бажарулебилан гьезул рахъалъ бицунеб.
Амма дуда лъан букӀа Живго БЕТӀЕРГЬАН Аллагь унев вукӀин дуда цеве-цеве, цебе батанщинаб кӀкӀунеб боркьараб цӀа гӀадин. Гьес гъуризе руго гьел ва дуе бергьенлъи кьезе буго ва, БЕТӀЕРГЬАНАСУЛ рагӀуда рекъон, дуца кверде босизе буго гьезул ракь, гьелги араб бакӀ лъачӀого хехго тӀагӀинаризе руго.
Дур БЕТӀЕРГЬАН Аллагьас гьел дуда цереса къотӀидал, дуда ракӀалде ккоге: „Нижер ритӀухълъиялъухъ рачана БЕТӀЕРГЬАНАС ниж гьанире, гьаб ракь нижее кьезе гӀоло“, – ян. Гьел халкъазул капурлъи сабаблъунин БЕТӀЕРГЬАНАС гьел дуда цереса нахъе ахӀизехъин ругел.
Дур ритӀухъал ишаздалъун, ялъуни дур рекӀелъ кутакаб иман-яхӀ букӀун гуреб дуца гьезул ракьазда ханлъи гьабизехъин бугеб. БЕТӀЕРГЬАН Аллагьас кьолеб буго гьезул ракь дуе, гьезул квешлъи сабаблъун ва дур умумузе, ай Ибрагьимиеги, ИсхӀакъиеги, Якъубиеги Гьес кьураб рагӀи букӀун.
ПалхӀасил, дуда лъан букӀа, мун ритӀухъаб букӀиналъ гуреб БЕТӀЕРГЬАН Аллагьас дуе доб гьайбатаб ракь кьолеб бугеб – хӀакъикъаталда, мун буго ракӀ биццатаб халкъ.
Киданиги кӀочонге, гӀицӀаб авлахъалда рукӀаго кигӀан нужеца ццин бахъинабулеб букӀарабали БЕТӀЕРГЬАН Аллагьасул. Мисри таралдаса нахъе жакъа къоялде щвезегӀанги нужеца БЕТӀЕРГЬАНАСУХЪ гӀин тӀамичӀо.
Хоривалда нужеца бахъинабураб ццидал кутакалъ, БЕТӀЕРГЬАНАС нуж тӀагӀинаризехъин рукӀана.
ГанчӀил къанал, ай БЕТӀЕРГЬАНАС нилъергун гьабураб КъотӀиялъул къанал росизе магӀарде тӀаде вахараб мехалъ, дица гьениб бана кӀикъого сордо-къо, квенги кваначӀого, лъимги гьекъечӀого.
Гьениб БЕТӀЕРГЬАНАС кӀиго ганчӀил къоно кьуна дихъе – гьезда тӀад Аллагьасул килщица хъван букӀана, жамагӀаталъул данделъи ахӀараб къоялъ магӀардаса цӀадуда гьоркьоса БЕТӀЕРГЬАНАС нужеда абурабщинаб жо.
КӀикъого сордо-къоялдасан БЕТӀЕРГЬАНАС кӀиго ганчӀил къоно кьуна дихъе – КъотӀиялъул къанал.
БЕТӀЕРГЬАНАС дида абуна: „Хехлъи гьабун магӀардаса гъоркье рещтӀа, дуца Мисриялдаса къватӀибе бачараб халкъ пасалъун буго. КигӀан хехгоха гьел Дица малъараб нухдаса тарарал! Меседил биун тӀураб баси гьабуна гьез жидеего тӀагӀат-гӀибадаталъе“.
Ва БЕТӀЕРГЬАНАС дида абуна: „ХӀакъикъаталдаги Дида бихьулеб буго гьеб букӀин ракӀ биццатаб халкъ!
Биччанте Дица гьел хвезаризе ва араб бакӀ лъачӀого дунялалдасаго тӀагӀинаризе. Хадуб Дица дудасан лъугьинабила гьездасаги къадар цӀикӀкӀараб ва къуватаб халкъ“.
Гьебмехалъ дун цӀадулъ босараб магӀардаса гъоркье вилълъана, кодоб ккун КъотӀиялъул кӀиго къоноги букӀана.
Ва дида бихьана, хӀакъикъаталдаги биун тӀураб басиги гьабун, нужеца БЕТӀЕРГЬАНАСДА данде мунагь гьабун букӀин. ГьедигӀанги хехго тарана нуж БЕТӀЕРГЬАНАС малъараб нухдаса!
Гьебмехалъ дица кӀиябго къоно, нужер беразда цебе гӀодобги речӀчӀун, бекана.
Хадув дун нахъеги БЕТӀЕРГЬАНАСДА цеве кӀалагъоркье ккана ва гьедин вукӀана кӀикъого сордо-къоялъ, цебесеб нухалда гӀадин квенги кваначӀого лъимги гьекъечӀого, БЕТӀЕРГЬАНАСДА рихараб жоги гьабун ккараб нужер квешаб мунагьалъ БЕТӀЕРГЬАНАСУЛ ццин бахъинабун букӀун.
Дун квешго хӀинкъун вукӀана БЕТӀЕРГЬАНАСУЛ ццидакьа, гьеб ццидал хӀалуциналъ Гьес нуж тӀагӀинаризехъин рукӀиндал. Амма БЕТӀЕРГЬАНАС гьебмехалъги дир гьари къабул гьабуна.
Гьарунидеги БЕТӀЕРГЬАНАСУЛ ццин букӀана, гьев битӀахъе чӀвазехъин вукӀана. Амма дица Гьаруниеги дугӀа гьабуна.
Нужер мунагьин абуни, ай нужеца гьабураб баси дица, цӀадулъеги рехун биинабуна, хадуб хӀур лъугьинегӀан хъурун, магӀардаса гъоркье чвахулеб лъелъе бана.
Гьединго нужеца Тавераялдаги, Массаялдаги, Киврот-Гьатааваялдаги БЕТӀЕРГЬАНАСУЛ ццин бахъинабуна.
Кадеш-Барнеаялдаса нуж къватӀире ритӀулаго, БЕТӀЕРГЬАНАС абуна: „Рахъа, Дица нужее кьураб ракьалда кверщел гьабе“, – ян. Амма нужеца БЕТӀЕРГЬАН Аллагьасул амруялда дандечӀей гьабуна. Нуж Гьесда божичӀо, Гьесухъ гӀенеккичӀо.
Дида лъаралдаса нахъе нуж БЕТӀЕРГЬАНАСЕ мутӀигӀлъичӀо.
БЕТӀЕРГЬАНАС нуж тӀагӀинаризе ругин абураб мехалда, кӀикъого сордо-къоялъ БЕТӀЕРГЬАНАСДА цеве кӀалагъоркье ккана дун
ва гьарана Гьесда: „Огь, ХӀалкӀолев БЕТӀЕРГЬАН! ТӀагӀинабуге Дурго халкъ – Дурго ирс! Дурго хӀалкӀолъиялдалъун ва къудраталдалъун Дуца хвасар гьаруна ва Мисриялдаса къватӀире рачана гьел.
Дурго лагъзал Ибрагьимги, ИсхӀакъги, Якъубги ракӀалде щвезаре, гьазул ракӀазул согӀлъиялъухъги, гьазул мунагьазухъги, гьазда ккараб гӀайибалъухъги валагьуге, я Аллагь!
Гурони, Дуца Дурго халкъ нахъе бачараб улкаялъул чагӀаз абизе буго: ‘Балагье, БЕТӀЕРГЬАНАСДА бажарун гьечӀо Жинцаго рачун щвезаризе рагӀи кьураб ракьалде дол рачине; Жиндаго гӀемерал рихиялъ рачун рукӀун руго Дос дол гӀицӀаб авлахъалда хвезаризе’, – ян.
Амма гьаб халкъ Дур ирслъидал – Дурго хӀалкӀолъиялдалъун ва къудраталдалъун Дуца эркен гьабураб!“

Гьебмехалъ БЕТӀЕРГЬАНАС дида абуна: „КӀиго къоно бекӀкӀе дол цере рукӀарал къаназда релълъараб ва Дихъе магӀарде тӀаде вачӀа. Гьединго цӀулал гъамасги гьабе.
Дица гьел къаназда хъвала дол дуца рекарал тӀоцересел къаназда рукӀарал рагӀаби ва дуца гьел КъотӀиялъул гъансида жанир лъела“.
Дица акациялъул цӀулал гъамасги гьабуна, цере рукӀаразда релълъарал къаналги рекӀкӀана, ва гьелги росун магӀарде тӀаде вахана.
БЕТӀЕРГЬАНАС, цебехунго гӀадин, гьезда тӀадги хъвана нужер жамагӀаталъе магӀарда тӀад цӀадуда гьоркьоса кьун букӀараб АнцӀго амру. Ва БЕТӀЕРГЬАНАС гьел дихъе кьуна.
Цинги дун магӀардаса гъоркье вилълъана ва гьел дицаго гьабураб гъансида жанир лъуна. Гьанжеги гьенир руго гьел – гьедин амру гьабуна диде БЕТӀЕРГЬАНАС».
Беэрот-Бене-Яаканалдаса гӀизраилал ана Мосераялде. Гьенив Гьарун хвана ва гьенивго хабалъги вукъана; Гьарунил бакӀалда гьесул вас Элеазар тана кашишлъун.
Гьениса гьел ана Гудгодалде, Гудгодалдаса иццал гӀемераб Йотбатаялде.
Доб заманалда БЕТӀЕРГЬАНАС киналго къавмазда гьоркьоса Левийил къавм батӀа гьабуна ва гьезда тӀад къана БЕТӀЕРГЬАНАСУЛ КъотӀиялъул гъамас баччизе, гьединго БЕТӀЕРГЬАНАСДА цере чӀун кашишлъи гьабизе ва Гьесул цӀаралдалъун халкъалъе дугӀа гьабизе. Жакъа къоялъги гьеб гьедин буго.
Гьединлъидалин левитазе, цогидал къавмазе гӀадин, ракьазул бутӀаби кьечӀел. БЕТӀЕРГЬАН Аллагьас абуралда рекъон, БЕТӀЕРГЬАН Живго вуго гьезул бутӀаги гьезул ирсги.
«Цебесеб нухалъ гӀадин, кӀикъого къоги кӀикъого сордоги бана дица магӀарда ва БЕТӀЕРГЬАНАС дир гьари къабул гьабуна – гьаб нухалъги БЕТӀЕРГЬАНАС нуж хвезаричӀого тана.
БЕТӀЕРГЬАНАС дида абуна: „Вахъа, халкъ цебе баче! Биччанте гьезул умумузе Дун гьедараб ракь гьез кверде босизе“.
ГӀизраилил халкъ! Дур БЕТӀЕРГЬАН Аллагьас щиб дудаса тӀалаб гьабулеб бугеб? Гьес тӀалаб гьабулеб буго: мун БЕТӀЕРГЬАН Аллагьасукьа хӀинкъи, Гьесул нухда битӀун хьвади, Гьев дуе хиралъи, Гьесие дуца ракӀ-ракӀалъго, тӀолабго рухӀалдалъун ва къуват-жаналдалъун тӀагӀат-гӀибадат гьаби ва,
дуего лъикӀ букӀиналъе гӀоло, жакъа дица кьурал Гьесул амрабиги къануналги дуца цӀуни.
Дур БЕТӀЕРГЬАН Аллагьасул ккола зобалги, зобалазул зобалги, гьаб дунялги, дунялалда бугебщинабги.
Амма БЕТӀЕРГЬАНАСЕ нужер умумул хиралъана ва тӀолалго халкъазда гьоркьоса нуж – гьезул наслаби – тӀаса рищана (гьедин буго жакъаги).
Нужерго ракӀал тӀерен гьаре
Щайгурелъул нужер БЕТӀЕРГЬАН Аллагь вугелъул аллагьзабазулги Аллагь, бетӀергьанзабазулги БетӀергьан – хӀалкӀолъи цӀикӀкӀарав, къудратав, хӀинкъун рухӀ босизабулев, гьурмахъ-цӀарухъ балагьуларев, ришват босуларев!
Бесдалазеги къоролзабазеги хӀалае вахъуна Гьев, апарагзаби рокьула Гьесие ва гьезие квенги ретӀелги кьола.
Гьединлъидал нужееги рокьа чияр ракьалдаса рачӀарал чагӀи, Мисриялда нужгоги рукӀиндал чияр ракьалдаса рачӀараллъун.
Дурго БЕТӀЕРГЬАН Аллагьасукьа хӀинкъа, Гьесие тӀагӀат гьабе, Гьесие ритӀухълъи цӀуне ва, гьа балаго, Гьесул цӀаралдалъун гурони гьедуге.
ЦохӀо Гьесие гьабизе ккола дуца рецц! Гьев вуго дур Аллагь! Гьес дуе гӀоло кӀудиял ва хӀинкъарал хӀалкӀолъаби гьаруна ва гьеб кинабго дур беразда бихьана.
Мисриялде гочараб мехалъ дур умумузул вукӀана 70 чи, гьанжейин абуни, БЕТӀЕРГЬАН Аллагьас зодир цӀвабигӀанги гӀемерлъизаруна нуж.

БЕТӀЕРГЬАН Аллагь хиралъе ва тӀадчӀун тӀуразаре Гьесул къануналги, амрабиги, ахӀкамалги.
Жакъа нужеца кинабго ракӀалде щвезабе! Нужер лъималаз гуро хӀехьараб ва гьезда гуро бихьараб БЕТӀЕРГЬАН Аллагьасул гӀадлуги, Гьесул къудраталъул кверги, Гьесул гучги;
Мисриялда Гьес гьарурал хӀикматал гӀаламатал ишалги, Гьес пиргӀавнасе ва досул халкъгун улкаялъе гьабурабги;
Гьес Мисриялъул аскаралъеги, чуязеги, чолгьаказеги гьабурабги, гӀизраилазда хадур лъугьарал дол киналго БагӀараб ралъдал карачелазулъги гъанкъизарун. Аллагьас тӀагӀинаруна дол киналго доб къоялъ. Жакъа къоялъги гьедин буго гьеб.
Нужер лъималазда гуро бихьараб сапаразда гӀицӀаб авлахъалда рукӀаго Гьес нужее гьабурабщинаб
ва Рувимил наслуялъул Элиавил васазе, ай Датание ва Авирамие гьабурабги: гӀизраилаз чӀел гьабураб бакӀалъул бакьулъан ракьги кьватӀун, гьелги, гьезул хъизан-лъималги, чадралги, гӀи-боцӀиги чӀаго ракьулъе кӀкӀун араб куц.
Нужерго беразда рихьана БЕТӀЕРГЬАНАС гьарурал киналго кутакал ишал.
Гьединлъидал жакъа дица нужеда малъарал тӀолалго амраби тӀуразаре, цинги нужер къуват букӀине буго Иордан бахун инеги, нужее кьураб улкаялде лъугьинеги ва гьеб кверде босизеги.
Гьебмехалъ нужер умумузеги гьезул наслабазеги кьелин БЕТӀЕРГЬАН гьедараб ракьалда халатаб гӀумруги букӀине буго нужер. Рахьги гьоцӀоги чвахулеб ракь буго гьеб.
Нуж унел ругеб ва нужеца кверде босизехъин бугеб улка, нужеца тараб Мисриялъул улкаялда релълъараб гьечӀо. Доба нужеца хурибе хьон хьалаан, хадуб бахча гӀадин лъалъазе кколаан гьеб, хӀатӀалги хӀалтӀизарун
Нуж унел ругеб улкаялдайин абуни, мугӀрул-щобалги гӀатӀиракьги зодиса чвахараб цӀадаца лъалъала.
Гьеб буго живго БЕТӀЕРГЬАН Аллагьас хьихьараб улка; лъагӀалил байбихьудаса ахиралде щвезегӀан Гьес кидаго гьелда тӀаса бер босуларо.
„Жакъа Дица кьурал амрабазухъ нуж кӀвар кьун гӀенеккани, – ракӀ-ракӀалъ, тӀолабго рухӀалдалъун БЕТӀЕРГЬАН Аллагьги хиралъани, Гьесие тӀагӀатги гьабуни,
Дица жиндир гӀужда базабила цӀад нужер ракьалде – ихдалилги хасалихълъиялъулги цӀад – ва гьарзаго букӀина нужее бугӀа-ролъги, чагъирги, зайтуналъул нахги.
Дица гӀалахалда нужер боцӀуе хер бижизабила, ва гӀорцӀизегӀан кваназе нужее квенги букӀина“.
Вореха цӀодорлъи гьабе, нужер ракӀал къосине гурин, ва битӀараб нухдасаги кьурун, чияр аллагьзабазе хъулухъ гьабизе лъугьине гурин!
Гьебмехалъ БЕТӀЕРГЬАНАСУЛ ццин гьалаглъила: Гьес зобалазул нуцӀби рахала, ракьалъе цӀадги букӀинаро, бачӀинги щвеларо, нужги БЕТӀЕРГЬАНАС нужее кьолеб бугеб гьайбатаб улкаялдаса хехго тӀагӀинарила.
Дица кьурал амраби рекӀелъги ургьирги цӀуне; ракӀалде щвеялъул гӀаламат хӀисабалда кверда рухье гьел, гьединго надалдаги рухье, кӀочон течӀого рукӀине.
Нужерго лъималаздаги малъе гьел: рокъор гӀодор чӀун рукӀагоги, къватӀир сапаралда рукӀагоги, кьижулеб мехалъги, тӀаде рахъулеб мехалъги такрар гьаре гьел.
Дурго рукъалъул нуцӀил рахаздаги шагьаралъул кавабаздаги хъвай гьел.
Цинги БЕТӀЕРГЬАНАС нужер умумузе кьелин гьедараб ракьалда нужерги нужер лъималазулги гӀумру халалъила. Ракьалда тӀад зоб бугебгӀан заманалда нужецаги гьениб гӀумру гьабила.
Дица кьурал тӀолалго амрабиги тӀуразаруни, БЕТӀЕРГЬАН Аллагьги хиралъани, Гьесул нухдасаги кьуричӀони, Гьесие ритӀухъаллъунги ругони,
БЕТӀЕРГЬАНАСГИ нужер нухдаса нахъе къотӀила киналго цогидал халкъал, ва нужедасаги рикӀкӀен гӀемерал къуватал халкъазул ракьал нужецаги кверде росила.
Нужеца хӀетӀе чӀарабщинаб ракь нужее букӀине буго: кӀудияб авлахъалдаса Ливаналде щвезегӀан ва Ефрат гӀурухъа КӀудияб ралъдахъе щвезегӀан тӀолалго ракьал нужер рукӀине руго.
Лъидаго кӀвезе гьечӀо нужеда данде чӀезе. Нужер БЕТӀЕРГЬАН Аллагьас кӀудияб хӀинкъи кьезе буго нуж щваралщинал улкабазул халкъазе, Гьес нужее кьураб рагӀуда рекъон.
Гьале жакъа дица нужее рес кьолеб буго баракат яги нагӀана тӀаса бищизе.
Жакъа дица нужее кьурал БЕТӀЕРГЬАН Аллагьасул киналго амрабазухъ гӀенеккани ва гьел тӀуразаруни, нужее баракат букӀина.
Амма БЕТӀЕРГЬАН Аллагьасул амрабазухъ гӀенеккичӀони ва, жакъа дица нужеда малъараб Гьесул нухдасаги кьурун, лъазего лъаларел цогидал аллагьзабазда хадур ани, нужее нагӀана букӀине буго.
БЕТӀЕРГЬАН Аллагьас нуж нужерго ракьалде щвезарураб мехалъ, Геризим магӀардеги рахун баракат кьолеб дугӀа гьабе ва Гевал магӀарде рахун нагӀана кьолеб дугӀа гьабе.
(Гьел мугӀрул руго Иордан бахун доб цояб рахъалда Гилгалалда гӀагарлъухъ, Морэ абулел миккил гъутӀбузда аскӀор, Араваялда чӀарал ханааниязул ракьалда, бакътӀерхьул рахъалде унеб нухлул ракьанккун.)
Гьанже нужеца Иордан гӀор бахунеб буго БЕТӀЕРГЬАН Аллагьас кьураб ракь кверщаликье босизе. Гьеб букӀине буго нужер ракьлъун ва гьениб гӀумруги гьабизе буго нужеца.
Жакъа дица нужее загьир гьарурал киналго къануналги амрабиги тӀадчӀун тӀуразаре!

Гьале, нужер умумузул БЕТӀЕРГЬАН аллагьас нужее кьураб ракьалде щвараб мехалъ, нужеца думалъго тӀуразаризе кколел Аллагьасул къануналги амрабиги. Гьел тӀуразаре нужеца гьениб гӀумру гьабулебщинаб заманалда.
Жидерго аллагьзабазе хъулухъ гьабулел рукӀарал гьел халкъазул мукъадасал бакӀал риххе: мугӀрузул тӀогьазда, гохӀ-щобазда ва киналго гъутӀбузда гъоркь.
Гьезул къурбан-бакӀал риххе, мукъадасал ганчӀал гъуре, Ашерал хӀубал рухӀе ва аллагьзабазул сипат-суратал рек-рекун рай, щибго нахъе течӀого.
Гьезда релълъун гьабуге нужеца нужерго БЕТӀЕРГЬАН Аллагьасе гьабулеб хъулухъги.
Къурбаналги хириял садакъабиги росун нуж рачӀине ккола гӀицӀго БЕТӀЕРГЬАН Аллагьас тӀаса бищараб ва Гьесул цӀар чӀвараб бакӀалде – киналго къавмазул ракьазда гьоркьоса Гьес Жиндирго мукъадасаб Рукълъун тӀаса бищараб бакӀалде.
Гьенире рачӀа нуж, тӀуран рухӀулел къурбаналги, цогидал къурбаналги, анцӀил бутӀабиги, хириял садакъабиги, назруялъул ва суннатал къурбаналги, гӀи-боцӀул тӀоцере гьарурал хӀайваналги рачун.
Гьениб БЕТӀЕРГЬАН Аллагьасда цебе аваданаб квана-гьекъей гӀуцӀе хъизан-лъималгун цадахъ, нужго хӀалтӀун ва БЕТӀЕРГЬАН Аллагьасул квербакъиялдалъун щвараб буголъиялдасаги рохун.
Гьанже гӀадин, щивасда берцин бихьухъе, жиндиего бокьа-бокьарабги гьабун рукӀине бегьуларо нуж.
Нуж жеги щвечӀо БЕТӀЕРГЬАН Аллагьас нужее кьолеб бугеб парахатаб ракьалде.
Амма Иордан гӀор бахарабго, БЕТӀЕРГЬАН Аллагьас нужее кьолеб бугеб ракьалде щвела нуж. Гьес нужее гьениб хӀалхьиги кьела, кинабго рахъалъ тушбабаздаса цӀунараб парахатаб гӀумруги букӀина нужер.
Гьеб мехалъ дица абураб къагӀидаялъ тӀуран рухӀулел къурбаналги, цогидал къурбаналги, анцӀил бутӀабиги, хириял садакъабиги, назруялъул къурбаналги росун нуж рачӀине ккола нужерго БЕТӀЕРГЬАН Аллагьас тӀаса бищараб ва Гьес Жиндирго мукъадасаб Рукълъун гьабураб бакӀалде.
Гьениб БЕТӀЕРГЬАН Аллагьасда цебе ихтилат гьабе нужерго васалгун, ясалгун, лагъзалгун ва гъаравашалгун; нужер шагьаразда чӀарал левиталги кӀочонге, гьезие ракьазул бутӀаги магӀишатги гьечӀелъул, нужее бугеб гӀадин.
Вореги, цебе ккараб бакӀалда къурбанал рухӀуге.
ГӀицӀго нужер къавмазул ракьазда гьоркьоса БЕТӀЕРГЬАНАС тӀаса бищараб бакӀалда рухӀе къурбанал ва дица малъарабщинабги гьениб тӀубазабе.
Амма дуца гӀи-боцӀи хъвезе бегьула дуцаго гӀумру гьабулеб бокьараб бакӀалда ва бокьарабгӀан гьанги кваназе бегьула, дурго ресалъухъ балагьун, ай БЕТӀЕРГЬАН Аллагьас дуе кьураб боцӀи-рикъзиялъухъ балагьун. Нужер бокьарас кваназе бегьула гьединаб гьан – хъубасги вацӀцӀадасги – ритӀучӀалъул яги жайраналъул гьан квине бегьулеб гӀадин.
ГӀицӀго би квание хӀалтӀизабуге, гьеб лъим гӀадин ракьалде гӀодобе тӀе.
Дуца дурго рокъоб кваназе бегьуларо: бугӀа-ролъул ва зайтуналъул нахул анцӀил бутӀа, гӀи-боцӀул тӀоцебесеб къинлъиялъул гьан, назруялъул ва суннатаб къурбаналъул гьан ва хириял садакъабазул нигӀмат.
Гьеб кинабго кванай БЕТӀЕРГЬАН Аллагьас тӀаса бищараб бакӀалда, Гьесда цебе. Биччанте дуда цадахъ гьеб кваназе дур васазги, ясазги, лагъзадерицаги, гъаравашазги, дур шагьаралдаса левитазги. Мунго хӀалтӀун щвараб нигӀматалъул лазат босе гьениб дурго БЕТӀЕРГЬАН Аллагьасда цебе.
Вореги, дурго ракьалда парахалъараб мехалъ, левитал кӀочонге.
БЕТӀЕРГЬАН Аллагьас, Жиндирго рагӀуда рекъон, дур ракьал гӀатӀид гьарила; ва гьанаде хьул лъуни, кида бокьаниги, гӀорцӀизегӀан гьан кваназе бегьула дуца.
БЕТӀЕРГЬАН Аллагьас тӀаса бищараб Мукъадасаб бакӀ дудаса цӀакъго рикӀкӀада бугони, БЕТӀЕРГЬАНАС дуе кьураб гӀи-боцӀи дуца дурго бакӀалда бокьараб мехалъ хъвезе бегьула ва бокьарабгӀан гьан кваназе бегьула.
РитӀучӀалъул яги жайраналъул гьан гӀадин кванай гьеб. Хъубасги вацӀцӀадасги кваназе бегьула гьеб.
Амма би гьекъеялдаса цӀуне, щайгурелъул бидулъ буго гӀумру: гьангун цадахъ гӀумру кванаге.
Би квание хӀалтӀизабизе бегьуларо – лъим гӀадин ракьалде гӀодобе тӀе гьеб.
Гьекъоге би – БЕТӀЕРГЬАНАСЕ бокьараб гьабуни, дуеги дур наслабазеги лъикӀ букӀина.
Амма Аллагьасе батӀа гьабурабги назру гьабурабги жо БЕТӀЕРГЬАНАС тӀаса бищараб бакӀалде босизе ккола.
ТӀуран рухӀулел къурбанал – гьанги биги – БЕТӀЕРГЬАН Аллагьасул къурбан-бакӀалде росе. Ракълил къурбаназул биги БЕТӀЕРГЬАН Аллагьасул къурбан-бакӀалде тӀезе ккола, гьезул гьан кваназе бегьула.
ТӀадчӀун тӀубазабе жакъа дица нужеда малъарабщинаб. Дуца БЕТӀЕРГЬАН Аллагьасе бокьараб гьабуни, дуеги дур наслабазеги лъикӀ букӀине буго.
Нужеца цогидал халкъазухъ бугеб ракь кверде босизе буго ва гьезул ракьазда гӀумру гьабизе буго; БЕТӀЕРГЬАНАС нужеда цереса тӀагӀинаризе руго гьел халкъал.
Гьел халкъал тӀагӀинарун хадуб, гьезул аллагьзабиги цӀехон, къорикье ккеялдаса цӀуне: „Гьал халкъаз кинаб дин гьабулеб букӀараб? Дицаги гьебго гьабила“, – ян абуге.
БЕТӀЕРГЬАНАСЕ гьединаб жо гьабуге! Гьез жидерго аллагьзабазе Гьесда рихарал хъубал жал гьарула. Гьез жидерго лъималцин рухӀула гьел аллагьзабазе гӀоло.
МухӀканго тӀубазабе дица малъараб кинабго жо. Гьелда тӀаде щибго жубаге яги тӀаса бахъуге.

Дуда гьоркьов авараг ялъуни хӀикматал макьаби рихьулев чи вахъани, ва гьес цо пуланаб жо ккезе бугин ялъуни цо гӀаламат лъугьине бугин цебеккунго бицани,
ва гьес бицараб жо хӀакъикъаталдаги ккани, гьес абизе бегьула: „РачӀа цогидал, нужеда лъаларел аллагьзабазда нахъ рилълъине ва гьезие хъулухъ гьабизе“, – ян.
Гьев чиясухъ гӀин тӀамизе бегьуларо, щайгурелъул БЕТӀЕРГЬАН Аллагьас гьедин хӀал бихьизе буго нужер, Гьев нужее ракӀ-ракӀалъ хирияв вугищали балагьизе.
Нужерго БЕТӀЕРГЬАН Аллагьасда нахъ рилълъа, Гьесукьа хӀинкъа ва Гьесие гьабе тӀагӀат-гӀибадат; Гьесул амраби тӀуразаре ва Гьесухъ гӀенекке; Гьесие хъулухъ гьабе ва Гьесие мутӀигӀго хьваде!
Гьединав аварагги макьаби рихьулев чиги чӀвазе ккола, Мисриялдаса нуж нахъе рачарав ва лагълъиялдаса нуж эркен гьарурав БЕТӀЕРГЬАН Аллагьасул нухдаса нуж къосинаризе лъугьаралъухъ. Гьединаб квешлъи нужеда гьоркьоб тоге, нахъе хъаме гьеб!
Дур вац, вас, яс, яги дур йокьулей лъади, ялъуни лъикӀав гьудул балъгого мун цогидал аллагьзабазде цӀазе лъугьани ва гьез абуни: „Рилълъа цогидал аллагьзабазе хъулухъ гьабизе“, – ян (я дуда, я дур умумузда лъалел рукӀинчӀел аллагьзабазе,
сверухълъиялъул гӀагардаса яги рикӀкӀадаса, кинал ратаниги дунялалъул халкъазул аллагьзабазе),
гьединав чиясда тӀад рекъоге, гьесухъ гӀинцин тӀамуге! Гьединав чиясда барахщуге ва гьев чи вахчуге.
Гьев чара гьечӀого чӀвай! ТӀоцебесеб гамачӀ дуца речӀчӀизе ккола, дуда хадуб – хутӀараб халкъалъги.
ГанчӀица чӀвай гьев – Мисриялдаса, нужерго лагълъиялдаса нуж эркен гьарурав БЕТӀЕРГЬАН Аллагьасул нухдаса нуж къосинаризе хӀал бихьаралъухъ!
ГӀизраилазул тӀолабго халкъалда гьеб рагӀидал, гьел хӀинкъила – тӀокӀалъ нужеда гьоркьоб лъицаниги гьединаб ишги гьабиларо.
Дуда рагӀани БЕТӀЕРГЬАН Аллагьас нужее кьурал шагьаразул цоялда
хӀалихьатал чагӀи раккун ругин ва гьез, нужеда цереккун рихьа-рагӀичӀел, чияр аллагьзабазе тӀагӀат-гӀибадат гьабизе цогидал гӀадамалги цӀалел ругин,
дуца рагӀа-ракьанде щун цӀех-рех гьабизе ккола гьеб ишалъул. Гьеб битӀараб жо батани, ва хӀакъикъаталдаги нужеда гьоркьоб гьединаб махӀцараб иш гьабун батани,
шагьаралъул киналго чагӀи чара гьечӀого чӀвазе ккола. ТӀолабго шагьарги, гьениб бугебщинабги, гӀи-боцӀигун цадахъ херем гьабизе ккола; хвалчаца чӀвай киналго!
Гьениб батарабщинаб бечелъиги шагьаралъул майданалде бакӀаре ва тӀолабго шагьаргун цадахъ бухӀе, нужерго БЕТӀЕРГЬАН Аллагьасе кьолеб цӀадул къурбан хӀисабалда. Гьеб шагьар чӀунтелазул гохӀлъун хутӀизе ккола абадиялъего ва тӀокӀалъ гьеб цӀи гьабун базе бегьуларо.
Херем гьабураб жоялде нужеца квер бегьизе бегьуларо! Гьебмехалъ БЕТӀЕРГЬАНАСУЛ ццин нахъ буссина, нужеда гурхӀила ва рахӀму-цӀоб лъела, нужер умумузе кьураб рагӀуда рекъон, нужее гӀемерал наслабиги кьела.
Гьедин букӀина нужеца БЕТӀЕРГЬАН Аллагьасухъ гӀин тӀамуни, жакъа дица нужее загьир гьарурал Гьесул киналго амраби тӀуразаруни ва БЕТӀЕРГЬАН Аллагьасе бокьулеб къагӀидаялъ хьвадани.

Нуж руго БЕТӀЕРГЬАН Аллагьасул лъимал. Гьединлъидал, хваразда хадуб магӀу гьабулелъул, черхалда ругъналги лъоге надалда тӀасахун расги кӀкӀваге.
БЕТӀЕРГЬАН Аллагьасул хирияб халкълъидал нуж. Дунялалъул киналго халкъазда гьоркьоса БЕТӀЕРГЬАНАС тӀаса рищана нуж, Жиндирго хасаб ирс хӀисабалда.
Кинаб букӀаниги хъубаб жо кванаге.
Гьале нужее хӀалалаб рухӀчӀаголъи: чӀегӀербоцӀи, гӀи-цӀани,
ритӀучӀал, жайранал, багӀнасал, чаницӀани, антилопаби ва гӀалхул куйдул.
Нужеца кваназе бегьула щинкӀилги кӀикӀвекьаб, чӀамун лагӀги рехулеб бокьараб хӀайваналъул гьан.
Амма варанидул, гӀанкӀил ва даманалъул гьан нужеца кванаге, щайгурелъул гьез чӀамун лагӀ реханиги, гьезул кӀикӀвекьал щанкӀлал гьечӀелъул, гьединлъидал гьел нужее хъубаллъун ккола.
Болъоналъул гьанги кванаге: гьелъул кӀикӀвекьарал щанкӀлал руго, амма гьелъ чӀамун лагӀ рехуларо – гьеб нужее хӀарамаб буго. Гьелъул гьанги кванаге гьелъул балканалдаги квер хъваге.
Лъадалъ рукӀунел жалазда гьоркьоса нужеца кваназе бегьула гъатахараб хъалги лъедолеб ччугӀил квачӀги бугеб рухӀчӀаголъи.
Амма гъатахараб хъалги лъедолеб ччугӀил квачӀги гьечӀеб ралъдал яги гӀурул рухӀчӀаголъи кванаге, гьеб нужее хӀарамаб буго.
Бокьараб бацӀцӀадаб хӀанчӀил гьанги кваназе бегьула нужеца.
Амма нужеца кваназе бегьуларо: цӀум, хъвек, хъергъу,
канюк, хъарчигъа, лучнузул кинабниги тайпа,
гъудузул кинабниги тайпа,
варанихӀинчӀ, беццаруз, ралъдахӀинчӀ, хъарчигъабазул кинабниги тайпа,
кетуруз, хьуцӀихӀинчӀ, хъахӀаб беццаруз,
пеликан, сип, чудук,
хьуцӀичӀороло, хьуцӀихъазазул кинабгӀаги тайпа, гьудгьуд ва гӀункӀкӀхӀинчӀ.
Боржинеги боржунеб, гьединго ункъго хӀатӀида ракьалдасанги шурулеб кинабниги гӀиси-бикъинаб рухӀчӀаголъи нужее хъубаблъун ккола – гьеб кваназе бегьуларо.
Амма бокьараб бацӀцӀадаб хӀинчӀ нужеца кваназе бегьула.
Хвараб ялъуни жанавараз чӀвараб хӀайваналъул гьан кванаге. Гьеб кье ялъуни биче нужеда гьоркьор чӀел гьабурал чияр халкъазул чагӀазе – гьез кваназе бегьула гьеб. Амма нуж руго БЕТӀЕРГЬАН Аллагьас хира гьабураб Гьесул халкъ.
БурутӀ белъинабуге гьелъул эбелалъул рахьдалъ.
Щибаб соналъ дурго ах-хуралдасан щвараб жоялъул анцӀил бутӀа батӀа гьабе.
БЕТӀЕРГЬАН Аллагьасда цебе, Гьес тӀаса бищараб Мукъадасаб бакӀалда кваназе ккола дуца бугӀа-ролъул, цӀибахъараб чагъиралъул ва зайтуналъул нахул анцӀил бутӀаги рехъадул щибаб тӀоцебесеб къинлъиялъул гьанги. Гьедин гьабизе ккола БЕТӀЕРГЬАН Аллагьасул кидагосеб хӀурмат-адабалде мун ругьунлъун вукӀине.
Амма гьеб бакӀ дудаса цӀакъго рикӀкӀада бугони, БЕТӀЕРГЬАН Аллагьас дуе кьураб хӀалухъеналъул анцӀил бутӀа гьенибе босизе ресги батичӀони (БЕТӀЕРГЬАН Аллагьас тӀаса бищараб Мукъадасаб бакӀ дудаса цӀакъго рикӀкӀада букӀиналъ),
кинабго анцӀил бутӀа гӀарцухъ хисе ва гьеб гӀарацги босун а БЕТӀЕРГЬАН Аллагьас тӀаса бищараб бакӀалде.
Гьениб гьеб гӀарцухъ дуего бокьараб босе: хъвезе жалги, чагъирги, чӀагӀаги ва цоги щиб бокьаниги. Ва БЕТӀЕРГЬАН Аллагьасда цебе дурго хъизан-лъималгун цадахъ рохалил квана-гьекъей гӀуцӀе.
Нужеда гӀагарлъухъ гӀумру гьабулел левиталги кӀочонге, гьезие ракьазул бутӀаги магӀишатги гьечӀелъул, нужее бугеб гӀадин.
Щибаб лъабабилеб лъагӀалил ахиралда, гьеб соналъ бачӀараб тӀолабго хӀалухъеналъул анцӀил бутӀаги шагьаралъул кавабахъе, нахърател лъолеб бакӀалде босе.
Гьеб букӀина левитазеги (нужеда лъалелъул нужер гӀадинаб ирсги мал-мулкги гьезул гьечӀеблъи), нужеда гьоркьоб гӀумру гьабулел чияр халкъазул чагӀазеги, бесдалазеги, къоролзабазеги. Риччанте гьелги гӀорцӀизегӀан кваназе! Гьебмехалъ БЕТӀЕРГЬАН Аллагьас дуца гьабулебщиналда баракат лъела.

Щибаб анкьго соналдасан нуж налъулазда тӀасалъугьине ккола.
Гьеб гьадин гьабе: биччанте жиндирго халкъалъул чиясе къарзалъе щиб букӀаниги жо кьурав чияс, гьеб тӀасалъугьун тезе; БЕТӀЕРГЬАНАСУЛ амру бугелъул гьедин гьабеян, тӀокӀалъ гьеб налъи нахъе тӀалаб гьабизе бегьуларо.
Чияр халкъазул чагӀазухъа налъи тӀалаб гьабизе бегьула, амма дурго халкъалъул чиясе, ай гӀизраиласе кьураб налъуда тӀаса лъугьа.
Мискинал чагӀи рукӀине кколаро нужеда гьоркьор, Щайгурелъул БЕТӀЕРГЬАН Аллагьас кьолеб бугеб ракьалда БЕТӀЕРГЬАНАС гьарзаяб магӀишат кьезе бугелъул нужее.
Амма гьедин букӀина, БЕТӀЕРГЬАН Аллагьасухъ гӀинги тӀамуни, жакъа дица кьурал Аллагьасул амрабиги мухӀканго тӀуразаруни.
Гьебмехалъ БЕТӀЕРГЬАН Аллагьас кӀудияб баракат лъела нужеда ва гӀемерал халкъазе къарзалъе кьезеги рес букӀина нужер. Нужецайин абуни, киданиги налъи гьабизе ккеларо. Нужеца гӀемерал халкъазда тӀад кверщел гьабила, амма нужеда тӀад лъицаниги кверщел гьабиларо.
БЕТӀЕРГЬАН Аллагьас кьураб ракьалда, нужер шагьаразул цоялда, дур гӀагарлъиялъул щивниги чи мискинлъани, дурго ургъелги гьабун вукӀинчӀого, мискиназда квер чӀвалевлъун вукӀа.
Гьезие къваригӀарабщинабги сахаватго ва гъираялда кье къарзалъе.
Квешаб пикру рекӀелъе биччаге – анкьабилеб, ай налъулазда тӀаса лъугьунеб сон тӀаде гӀунтӀулеб бугилан, рокьукъго валагьун, мискинлъарав чи нахъ чӀваге. Цинги гьес БЕТӀЕРГЬАНАСДЕ гӀарз бахъила, мунги мунагьалъукье ккела.
Квер гӀатӀидго, рекӀелъ ццинги кквечӀого кье гьесие къарзалъе кьолеб жо. Гьеле гьедин гьабуралъухъин БЕТӀЕРГЬАН Аллагьас дуца гьабулебщиналъеги квербакъизе бугеб.
Мискинал чагӀи ракьалдаса кидаго лъугӀизе гьечӀо, гьединлъидал дица дуда тӀадкъалеб буго – кидаго квер гӀатӀидавлъун вукӀа дурго гӀагарал гӀизраилаздехунги, цогидав кинав вукӀаниги мискин-пакъирасдехунги.
Дур халкъцояз, ай жугьутӀаз (бихьинчи яги чӀужугӀадан батӀалъи гьечӀо) жалго дуе лагъзаллъун ричани ва анлъго соналъ дуе хӀалтӀани, анкьабилеб соналъ дуца гьел тархъан гьаризе ккола.
Амма тархъан гьавулелъул чӀового виччаге гьединав чи!
Сахаватго кье гьесие дурго рехъалъа, тӀорщалидаса ва чагъиралдаса бутӀа: БЕТӀЕРГЬАН Аллагьас дуе кьурабщиналдаса бутӀа гьесиеги кье.
Дуда кӀочонге мунгоги Мисриялда лагълъун вукӀаравлъи ва дур БЕТӀЕРГЬАН Аллагьас мун гьениса хвасар гьавуравлъи. Гьединлъидалин жакъа дица дуде гьаб амру гьабулеб бугеб.
Амма лагъас абуни нахъе ине бокьун гьечӀин, щайгурелъул мунги дур хъизан-къайги бокьун, дур бакӀалда лъикӀ бугин жиндиеян,
гьебмехалъ нуцӀида аскӀовги чӀезавун, гӀебуялъ гьесул гӀин борлъе, гьеб гӀебу нуцӀида къалеб хӀалалъ. Гьеб букӀина гьев гӀумруялъго дур лагълъун хутӀулев вукӀиналъул гӀужлъун, гьебго гьабе гъаравашалъеги.
Амма лагъ эркен гьавизе кканин абун, дур ццин бахъунге, гьев анлъго соналъ дуда цеве хӀалтӀун вугелъул, ккун вачарав хӀалтӀухъанасе кьолелдаса кӀиго нухалъ дагьаб харжалъухъ. Цинги БЕТӀЕРГЬАН Аллагьасги гьабулебщиналъулъ квербакъила дуе.
Дурго гӀи-боцӀиялдаса щибаб тӀоцебе гьабураб бихьинаб хӀайван БЕТӀЕРГЬАН Аллагьасе батӀа гьабе. ТӀоцебе гьабураб баси хӀалтӀизабуге, тӀоцебе гьабураб куйдул квасги къунцӀуге.
Гьезул гьан щибаб соналъ дуцаги дур хъизан-лъималазги, БЕТӀЕРГЬАН Аллагьасда цебе, Гьес тӀаса бищараб мукъадасаб бакӀалда кваназе ккола.
Амма гьединаб хӀайваналъе кинабгӀаги жагъаллъи ккани – рекълъун, беццлъун, ялъуни цоги кинаб букӀаниги гӀузру ккун – гьеб БЕТӀЕРГЬАН Аллагьасе къурбаналъе хъвезе бегьуларо.
Дурго шагьаралда хъвезеги хъун, кванай гьеб. Хъубасги вацӀцӀадасги кваназе бегьула гьелъул гьан, ритӀучӀалъул яги жайраналъул гьан кваназе бегьулеб гӀадин.
Амма гьелъул би квание хӀалтӀизабуге. Гьеб лъим гӀадин ракьалде гӀодобе тӀе.

Авив моцӀ кӀочонге ва гьеб моцӀалъ нужерго БЕТӀЕРГЬАН Аллагьасе Песахалъул байрам тӀобитӀе, щайгурелъул Авив моцӀалъул сардилъ БЕТӀЕРГЬАН Аллагьас нуж Мисриялдаса къватӀире рачана.
БЕТӀЕРГЬАН Аллагьасе Песахалъул къурбан хъве БЕТӀЕРГЬАНАС тӀаса бищараб мукъадасаб бакӀалда.
Песахалъул къояз реччеб жубараб квен кванаге. Анкьго къоялъ гӀицӀго бугьурго чед кванай – гӀазабалъул чед – щайгурелъул Мисриялдаса къватӀиве мун гӀедегӀун вахъине ккедал. Гьедин гьабе нужго Мисриялдаса нахъе араб къо киданиги кӀочон течӀого букӀинелъун.
Анкьго къоялъ нужер улкаялда кибниги реччеб букӀине бегьуларо. Къаси хъураб къурбаналъул гьанги рогьинегӀан нахъе тоге.
БЕТӀЕРГЬАН Аллагьас нужее кьураб цониги шагьаралда къурбан хъоге,
Гьес Жиндицаго тӀаса бищараб Мукъадасаб бакӀалда гурони. ГӀицӀго гьениб хъве Песахалъул къурбан, бакътӀерхьул гӀужалда – мунго Мисриялдаса къватӀиве вахъараб гӀужалда.
БЕТӀЕРГЬАН Аллагьас тӀаса бищараб бакӀалда белъе ва гьениб кванай къурбаналъул гьан, ва радал рокъове тӀад вусса.
Анлъго къоялъ бугьурго чед кванай, анкьабилеб къоялъ БЕТӀЕРГЬАН Аллагьасе гӀоло динияб данделъи ахӀе; гьеб къоялъ кинабгӀаги хӀалтӀиги гьабуге.
Лъилъари байбихьаралдаса нахъе анкьго анкь рикӀкӀе
ва БЕТӀЕРГЬАН Аллагьасе гӀоло Анкьазул байрам тӀобитӀе. БЕТӀЕРГЬАН Аллагьас дуе гьарзаго кьураб гӀадин, дуцаги гьеб къоялъ квергӀатӀидго хириял садакъаби гьаре.
Дурго БЕТӀЕРГЬАН Аллагьас тӀаса бищараб бакӀалда аваданаб квана-гьекъей гӀуцӀе ва риччанте дуда цадахъ рукӀине дур васалги, ясалги, лагъзалги, гъаравашалги, дуда гӀагарлъухъ гӀумру гьабулел левиталги, гьединго нужеда гьоркьоб гӀумру гьабулел апарагзабиги, бесдалзабиги, къоролзабиги.
Киданиги кӀочонге мунго Мисриялда лагълъун вукӀаравлъи ва гьал къанунал тӀуразаре.
Хъошазул байрам тӀобитӀе анкьго къоялъ, гьоцӀиб лалги тӀамун чаналъуб цӀибилги цӀцӀун лъугӀараб мехалъ.
Аваданаб квана-гьекъей гӀуцӀе гьеб байрамалъул къояз ва дуда цадахъ рукӀине те дур васалги, ясалги, лагъзалги, гъаравашалги, дуда гӀагарлъухъ гӀумру гьабулел левиталги, гьединго нужеда гьоркьоб гӀумру гьабулел апарагзабиги, бесдалзабиги, къоролзабиги.
БЕТӀЕРГЬАНАС тӀаса бищараб бакӀалда анкьго къоялъ БЕТӀЕРГЬАН Аллагьасе гӀоло байрам тӀобитӀе. БЕТӀЕРГЬАН Аллагьас дуе лъикӀаб бачӀинги кьун, гьабулебщиналда баракатги лъун бугелъул, ракӀ-ракӀалъ вохун аваданго вукӀа.
ЛъагӀалида жаниб лъабго нухалъ нужер киналго бихьинал рачӀине ккола БЕТӀЕРГЬАН Аллагьасда цере, Гьес тӀаса бищараб бакӀалде: Бугьурго Чадазул байрамкъоялъ, Анкьазул байрамкъоялъ ва Хъошазул байрамкъоялъ. БЕТӀЕРГЬАНАСДА цеве чӀового чи вачӀине бегьуларо!
Биччанте щивав чияс, жиндирго ресалда рекъон, БЕТӀЕРГЬАН Аллагьас кьураб боцӀи-рикъзиялдаса хирияб садакъа босун бачӀине Мукъадасаб бакӀалде.
БЕТӀЕРГЬАН Аллагьас нужее кьурал киналго шагьаразда диванчагӀиги хӀакимзабиги тӀаме. Гьедин гьабе щибаб къавмалда жаниб ва биччанте гьез ритӀухъаб диван гьабизе.
Диван ракӀбацӀцӀадго гьабе, чи ватӀа гьавуге. Ришват босуге, ришватаз гӀакъилзабиги беццлъизарула, ракӀ бацӀцӀадалги гьерсихъабилъун ккезарула.
РитӀухълъи цӀуне, гӀицӀго ритӀухълъи, цинги дуеги гӀумру букӀина ва БЕТӀЕРГЬАН Аллагьас дуе кьолеб бугеб ракьалъул хважаинлъунги вахъила.
Дуца БЕТӀЕРГЬАН Аллагьасе базе бугеб къурбан-бакӀалда аскӀоб Ашерал хӀуби чӀоге – кинабгӀаги хӀуби чӀоге,
мажусиязул мукъадасал ганчӀалги лъоге. Дур БЕТӀЕРГЬАН Аллагьасе рихараб жо буго гьеб.

Жагъаллъи бугеб яги кинабгӀаги гӀузру ккараб гӀи-боцӀи БЕТӀЕРГЬАН Аллагьасе къурбан гьабуге, щайгурелъул БЕТӀЕРГЬАН Аллагьасе кутакалда рихараб жо буго гьеб.
Нужее БЕТӀЕРГЬАН Аллагьас кьураб цониги шагьаралда, Гьесулгун къотӀиги хвезабун, БЕТӀЕРГЬАН Аллагьасе рихараб жо гьабулел бихьинал яги руччаби ратани,
ялъуни Дир амруги гӀадахъ босичӀого, цониги чи цогидал аллагьзабазе хъулухъ гьабизе ва бакъуе, моцӀрое яги зобалазул боялъе сужда гьабизе лъугьани,
ва гьеб дуда рагӀани, гьелъул хӀакъалъулъ рагӀа-ракьанде щун цӀех-рех гьабе. Гьеб битӀараб батани, ва ГӀизраилалда хӀакъикъаталдаги гьединаб нахъегӀанаб иш гьабун батани,
гьеб иш гьабурал чагӀи, бихьинчи чӀужугӀадан батӀалъи гьечӀого, шагьаралъул кавабахъеги рачун, ганчӀица чӀвазе ккола.
Амма тамихӀ гьабизе ккани, кӀиго ялъуни лъабго нугӀ къваригӀуна. ЦохӀо гурони нугӀ гьечӀони, гьев чи чӀвазе бегьуларо.
НугӀзабаз речӀчӀизе ккола тӀоцебе гамачӀ, гьезда хадуб – хутӀараб халкъалъги. Квешлъи нахъе гьабе нужедаго гьоркьоса!
Цо-цо ишазе хӀукму къотӀизе – чӀвай-хъвей букӀа, пуланаб дагӀба-къец букӀа, цоцалъ рагъун ккараб гӀажизлъи букӀа – дур шагьаралъул диванчагӀазе захӀмалъизе бегьула. Гьебмехалъ мун а БЕТӀЕРГЬАН Аллагьас тӀаса бищараб Мукъадасаб бакӀалде,
Левийил къавмалдаса кашишзабазухъе ва гьенив вугев диванчиясухъе. Гьезда цӀехе – гьез бицина дуда битӀараб хӀукму.
БЕТӀЕРГЬАНАСУЛ Мукъадасаб бакӀалда къотӀараб хӀукму тӀубазабизе ккола. Гьез малъараб къагӀидаялда гьабе кинабго.
Гьез малъараб къануналдаги гьез къотӀараб хӀукмуялдаги рекъон гьабе кинабго. Гьелдаса дове-гъове кьуруге.
Гьенив БЕТӀЕРГЬАН Аллагьасе хъулухъалъе чӀарав кашишасухъ ялъуни диванчиясухъ гӀенеккиларилан лъугьарав чи чӀвазе ккола. Квешлъиялдаса бацӀцӀе ГӀизраил.
Цинги тӀолалго гӀизраилазда рагӀила гьеб ва гьел хӀинкъила, гьединаб тӀасанккараб жоги тӀокӀалъ гьабиларо.
БЕТӀЕРГЬАН Аллагьас нужее кьолеб бугеб ракьалдеги щун, гьебги кверде босун, гьениб гӀумру гьабулеб мехалъ, нужеца абила: „РачӀа нилъеца нилъеего пача вищизе, нилъеда сверухъ ругел цогидал халкъазго гӀадин“, – ан.
Нужеца пачалъун вищизе ккола БЕТӀЕРГЬАН Аллагьас вихьизавурав чи – гьев вукӀине ккола нужерго халкъалда гьоркьоса чи. Дур халкъалъул гурев, къватӀиса ракьалъул чи дудаго тӀад пачалъун тоге.
Пачаяс жиндиего чуял гӀемерлъизаризе бегьуларо ва жеги цӀикӀкӀун чуял росизе гӀоло Мисриялде чагӀи ритӀизе бегьуларо. БЕТӀЕРГЬАНАС нужеда абун бугелъул: „Нуж тӀокӀалъ доре нахъ руссунге“, – ян.
Пачаяс гӀемерал лъудби рачине бегьуларо, гурони гьев битӀараб нухдаса къосине вуго. Гьединго гӀемераб гӀарац-меседги букӀине бегьуларо пачаясул.
Пачалъиялъул тахиде вахараб мехалъ, доб кашишзабазухъги левитазухъги бугеб Къанун хъвазе ккола гьес жиндиего.
Биччанте гьеб кидаго гьесухъ букӀине ва гьес цӀализе. Цинги гьев БЕТӀЕРГЬАН Аллагьасукьа хӀинкъизе ругьунлъила, Къануналда хъваралъе мутӀигӀлъила ва киналго Аллагьасул тӀадкъаялги тӀуразарила.
Гьебмехалъ пачаяс живго халкъалдаса тӀадегӀан гьавиларо, гьал амрабаздасаги кивего кьуриларо. Цинги гьев пачаги гьесул наслуги ГӀизраилалъул пачалъиялъул тахида гӀемераб мехалъ хутӀила.

ГӀизраилалда Левийил наслуялъе, ай кашишзабазегун левитазе ракьазул бутӀаги ирсги букӀине гьечӀо. Гьезул бутӀа буго БЕТӀЕРГЬАНАСЕ кьолел хириял садакъабигун къурбаназдаса; гьездасан букӀина гьезие квен-тӀех.
Левийил къавмалъе вацазда гьоркьоб бутӀа гьечӀо, щайгурелъул Живго БЕТӀЕРГЬАН вуго гьезие ирсалъул бакӀалда, Гьесул амруялда рекъон.
Гьале кашишзабазе кьезе кколеб бутӀа: халкъалъ къурбаналъе хъурабщинаб боцӀудасаги гӀиядасаги гьезул ратӀаги, бетӀер-кӀалги, кванирукъги.
Гьединго хӀалухъеналъул – бугӀа-ролъул, чагъиралъул, зайтуналъул нахул – тӀоцересел бутӀабиги, гӀиял тӀоцебе къунцӀараб квасги.
БЕТӀЕРГЬАН Аллагьас киналго къавмазда гьоркьоса цохӀо гьеллъидал тӀаса рищарал, гьелги гьезул наслабиги кидаго БЕТӀЕРГЬАНАСДА цере чӀун, Гьесие хъулухъалъе рукӀине.
ГӀизраилазул кинаб букӀаниги шагьаралда гӀумру гьабун чӀарав левит, жиндиего бокьараб мехалда, БЕТӀЕРГЬАНАС тӀаса бищараб мукъадасаб бакӀалде гочине бегьула.
Гьесул ихтияр буго, БЕТӀЕРГЬАНАСЕ хъулухъалъе чӀарал жиндирго вацал левиталго гӀадин, гьениб БЕТӀЕРГЬАН Аллагьасе хъулухъ гьабун вукӀине.
Гьев левитасе гьесул вацазда бащадаб сурсат кьезе ккола, жиндирго умумузул ирс бичун щвараб буголъи гьесул батаниги.
БЕТӀЕРГЬАН Аллагьас нужее кьолеб ракьалде щвараб мехалда, нужеца гьенир ругел халкъазул къабихӀал гӀадатал росизе бегьуларо.
Къурбан-бакӀалда нужер васал яги ясал цӀадул къурбанлъун гьаруге ва сихӀручагӀиги, палихъабиги, балъголъи бицунел ва цоги гьелда релълъараб жо гьабулел чагӀиги нужеда гьоркьор рукӀине риччаге.
Нужеда гьоркьор рукӀине бегьуларо инсанасул гӀакълу хисизабулел сихӀручагӀи яги хваразул рухӀал рачӀинарулел ва батӀи-батӀиял рухӀазда кӀалъалел чагӀи.
Гьединал ишал гьарулев щивав чи БЕТӀЕРГЬАНАСЕ рихарав вуго; гьел хъубал ишал сабаблъунин БЕТӀЕРГЬАН Аллагьас дол халкъал нужер берзукьан нахъе къотӀулел ругел.
БЕТӀЕРГЬАН Аллагьасда цере рацӀцӀадго рукӀа!
Нужеца нахъе гъезе ругел халкъаз палихъабазухъги балъголъи бицунел чагӀазухъги гӀин тӀамула, амма нужеде БЕТӀЕРГЬАН Аллагьасул амру гьединаб гьечӀо.
БЕТӀЕРГЬАН Аллагьас, дунго гӀадин, нужедаго гьоркьоса авараг вахъинавизе вуго нужее. Гьесухъ гӀенекке!
Хоривалда, жамагӀаталъул данделъиялда, нужеца БЕТӀЕРГЬАН Аллагьасда гьарун букӀиндал: „БЕТӀЕРГЬАН Аллагьасул гьаракь рагӀизеги гьаб кутакаб цӀа бихьизеги биччаге нижеда, гурони ниж хвезехъин руго“, – ян.
Ва БЕТӀЕРГЬАНАС дида абуна: „Гьез гьедин гьарулеб букӀин лъикӀ буго.
Дица гьезие, мунго гӀадин, гьезда гьоркьоса авараг кьела ва гьесул кӀалдиб лъела гьезда абизе кколеб жо. Гьес бицина гьезда Дица амру гьабунщинаб.
Гьев аварагги гьоркьов ккун Дица загьир гьарурал рагӀабазухъ гӀенеккичӀев чи Дицаго тамихӀалде цӀала.
Амма Дир цӀаралдасан Дица амру гьабичӀеб жо бицарав, ялъуни батӀияв аллагьасул цӀаралдасан кӀалъалев авараг чӀвазе ккола.
Дуда ракӀалда ккезе бегьула: ‘Кин дида лъалеб БЕТӀЕРГЬАНАСУЛ рагӀи гьеб гуреблъи?’ – ян.
БЕТӀЕРГЬАНАСУЛ цӀаралдасан абураб жо лъугьинчӀони ва гьес абухъе ккечӀони, гьеб БЕТӀЕРГЬАНАСУЛ рагӀи гуро. Жиндиего бокьараб бицунев авараг вуго гьев, гьесукьа хӀинкъуге.

БЕТӀЕРГЬАН Аллагьас нужее кьолеб бугеб ракьалдаса халкъалги нахъе къотӀараб, нужеца гьеб ракьги кверде босараб ва гьезул шагьараздеги минабаздеги нуж рахъараб мехалъ,
гьеб БЕТӀЕРГЬАН Аллагьас нужее кьураб ракь лъабиде бикье ва щибаб бутӀаялда цо-цо шагьар тӀаса бище – кинабниги лъабго шагьар. Цинги гьел шагьаразухъе нух гьабе ва биччанте БЕТӀЕРГЬАН Аллагьас нужее кьураб ракьалда тохлъукье чи чӀварав инсан гьениве лъутизе.
Лъидего рокьукълъи-ццин гьечӀого, тохлъукье чи чӀван вугони, гьединав чиясул ихтияр буго жиндирго гӀумру хвасар гьабизелъун гьел шагьаразде лъутизе.
Масала, пуланав чи гьалмагъгун цадахъ рохьове цӀул гьабизе ун вугони, ва гьес цӀуладе хьвагӀараб гӀощтӀодаса тохлъукьего бортараб бегӀераб маххги щун гьесул гьалмагъ хвани, гьев чи гьеб лъабабго шагьаралъул цоялъуве лъутизе бегьула, жиндирго гӀумру цӀунизелъун.
Амма гьеб шагьар цӀакъго рикӀкӀада бугони, къисас босулес гьесда хадувги гӀунтӀун, ццидакье гьев чӀвазе рес буго. Гьединав чийин абуни, чӀвазе мустахӀикъав гьечӀо, чӀварасдехун гьесул ццин букӀинчӀелъул.
Гьединлъидалин дица дуда лъазабураб лъабго шагьар батӀа гьабеян.
БЕТӀЕРГЬАН Аллагьас нужер умумузе рагӀи кьуна нужер ракьал гӀатӀид гьарилин. Нужер умумузе кьелин гьедарал ракьал Гьес нужее кьезе руго,
жакъа дица загьир гьарурал Гьесул амраби мухӀканго тӀуразаруни, БЕТӀЕРГЬАН Аллагь нужее хиралъани ва Гьесул къануназда рекъараб гӀумруги гьабуни. Гьебмехалъ гьеб лъабабго шагьаралде тӀаде жеги лъабго шагьар тӀаса бище.
Гьедин гьабе, БЕТӀЕРГЬАН Аллагьас нужее ирсалъе кьураб ракьалда гӀайибго гьечӀеб би гӀодобе тӀечӀого букӀине ва гьеб бидул гӀайибияллъун нужго ккечӀого рукӀине гӀоло.
Амма лъицаниги гьалмагъасдехун ццинги рекӀелъ хьихьун, гьесие гъоркьчӀел гьабуни ва, тӀадги речӀчӀун гьевги чӀван, живго гьел шагьаразул цоялде лъутани,
гьев чӀвадарухъанас гӀумру гьабулеб шагьаралъул кӀудияз гьесда хадур чагӀи ритӀизе ккола, гьев гьениса нахъе вачине. Цинги гьев кьезе ккола бидул къисас босулесул кверде, гьес чӀвазе вукӀине.
Гьесда гурхӀуге. ГӀайиб гьечӀого гӀодобе тӀураб бидул мунагьалдаса ГӀизраил цӀуне, нужеего лъикӀ букӀине.
Мадугьаласулгун бугеб гӀорхъи киданиги добегӀан цӀаге, щайгурелъул гьеб буго нужер умумуз лъураб, БЕТӀЕРГЬАН Аллагьас нужее кьурал ракьазул гӀорхъи.
Пуланав чияс гьабураб квешлъи-такъсиралъе диванханаялда хӀукму къотӀизе ккани, цохӀо чиясул нугӀлъи гӀоларо. Кинаб гӀайиб чиясде гӀунтӀизабулеб бугониги, гьеб тасдикъ гьабула кӀиго яги лъабго чиясул нугӀлъиялдалъун.
Нагагь цониги чияс гьересияб нугӀлъиги гьабун, цогидав гӀайибиявлъун ккезавулев вугони,
гьев кӀиявго чи БЕТӀЕРГЬАНАСДА цеве вачине ккола – гьенир ругел кашишзабазгун диванчагӀаз хӀукму къотӀизе.
ДиванчагӀаз гьеб ишалъул мухӀканго цӀех-рех гьабизе ккола, ва гьев чияс, гьересияб нугӀлъиги гьабун, жиндирго халкъцоясда бугьтан лъун букӀин тӀатани,
гьес цогидасе гьабизехъин букӀараб жо гьесие жиндиего гьабизе ккола. Гьединаб квешлъи нужедаго гьоркьоб биччаге.
Гьеб рагӀидал киналго хӀинкъила ва тӀокӀалъ гьединаб хӀалихьалъи нужеда гьоркьоб лъицаниги гьабиларо.
ГурхӀел гьабуге гьединав чиясда! ГӀумруялъухъ – гӀумру, бералъухъ – бер, гӀусалъухъ – гӀус, квералъухъ – квер, бохалъухъ – бох.

Тушбабигун рагъ ккани ва нужеда бихьани гьезул нужедаса гӀемер цӀикӀкӀарал чуялги, чолгьакалги, рагъухъабиги рукӀин, нуж гьезукьа хӀинкъуге, щайгурелъул нуж Мисриялдаса къватӀире рачарав БЕТӀЕРГЬАН Аллагь вукӀине вугелъул нужеда цадахъ.
Биччанте рагъ байбихьилалде, рагъухъабазда цевеги вахъун, кашиш кӀалъазе.
Гьес абизе биччай: ‘ГӀизраилил халкъ, гӀенекке! Нуж жакъа тушбабигун рагъизе руго. Нуж къвакӀун чӀа, гьезукьа хӀинкъуге, нахъе къаге ва гьезда цебе ракӀ тӀуркӀизе биччаге.
БЕТӀЕРГЬАН Аллагь вукӀине вуго нужеда цадахъ, нужер тушбабазда данде вагъизе ва нужее бергьенлъи кьезе мурадалда’.
Хадуб биччанте церехъабаз рагъухъабазда абизе: ‘Нужер лъицаниги цӀияб мина бан батани, амма жеги гьениве вахъун ватичӀони, виччанте гьев рокъове тӀадвуссине. Гурони, гьев рагъда чӀвазе бегьула, цинги гьесул минаялъуве цогидав вахъина ва цогидас тӀобитӀила цӀияб минаялде рахъиналъул сухӀматги.
Лъицаниги цӀолбол ах гӀезабун батани, амма жеги гьениса пихъалъул пайда босун батичӀони, виччанте гьев рокъове тӀадвуссине. Гурони, гьев рагъда чӀвазе бегьула, цинги гьесул ахил пихъалдаса цогидас пайда босила.
Нужеда гьоркьоса лъиениги яс абун ятани, амма жеги бертин гьабун батичӀони, виччанте гьев рокъове тӀадвуссине. Гурони, гьев рагъда чӀвазе бегьула ва гьесул абурайги чияца ячина’.
Хадуб халкъалъул церехъабаз абизе ккола: ‘Нужеда гьоркьов ватани ракӀ хӀинкъарав яги тамахав чи, виччанте гьединав чи рокъове тӀадвуссине, цогидазулги ракӀал тамахлъичӀого рукӀине’, – ян.
Гьелдаса хадуб биччанте гьез аскаразда тӀад рагъул церехъаби тезе.
Шагьаралде тӀаде гьужум гьабилалде цебе, цин нужергун ракълил къотӀи-къай гьабизе рес кье гьезие.
Шагьаралъул жамагӀат гьелда разилъани ва гьез нужее каваби рагьани, риччанте гьел нужеда цере хӀалтӀизе.
Амма гьез нужергун ракълил къотӀи-къай гьабичӀони, гьеб шагьар сверун ккве.
БЕТӀЕРГЬАН Аллагьас гьеб шагьар нужер кверде кьун хадуб, гьенир ратарал тӀолалго бихьинал чӀвай.
Руччабиги, лъималги, гӀи-боцӀиги нужеего давлалъун босе. Гьеб кинабго тушбабазул буголъиялдаса пайда босе, БЕТӀЕРГЬАН Аллагьас нужее кьун бугелъул гьеб.
Гьедин гьабе нужедаса рикӀкӀада ругел, батӀиял ракьазул халкъазул шагьаразе.
Амма БЕТӀЕРГЬАН Аллагьас нужее ирсалъе кьураб ракьалъул шагьаразда цониги инсан чӀаго тоге.
ТӀуран тӀагӀинаре гьел – хитиялги, амориялги, ханааниялги, перизиялги, хивиялги, евусиялги – БЕТӀЕРГЬАН Аллагьасул рагӀуда рекъон.
Гурони гьез нужги куцазе руго жидерго аллагьзабазе гьез гьарулел хъубал ишазде ва БЕТӀЕРГЬАН Аллагьасда цере нуж мунагьалъукье ккезе руго.
Шагьар гӀемераб мехалъ сверун ккун бугони, гьенир ругел гъутӀбузе зарал гьабуге, гьезда гӀащтӀи хъваге. Гьездасан пихъ кванай, амма гъутӀби къотӀуге. Авлахъалда ругел гъутӀби гӀадамал гурелъул, гьезда данде рагъ гьабизе ккани.
Пихъ бижуларел гъутӀби къотӀизе бегьула ва шагьар сверун кквезе щулалъаби разе хӀалтӀизаризе бегьула, дуда данде чӀараб шагьар кверде босизегӀан.

Дуе БЕТӀЕРГЬАН Аллагьас кьолеб бугеб ракьалда кибгӀаги гӀалахалда инсанасул жаназа батани ва гьев чи лъица чӀваравали лъазе рес гьечӀони,
биччанте нужер кӀудиял чагӀазги диванчагӀазги гьеб бакӀалдаса сверухъ ругел шагьаразде бугеб манзил борцине
ва бищун гӀагардегӀанасеб шагьар тӀаса бищизе. Биччанте гьеб шагьаралъул кӀудиял чагӀаз бачине жеги гарбида рукьги бачӀеб, хӀалтӀизабичӀеб гӀачӀар.
Хадуб гьез гьеб лъарал рагӀалда бугеб авлахъалде, жеги кидаго хьонги хьачӀеб, хурги бекьичӀеб бакӀалде бачина ва гьениб гьеб гӀачӀаралъул габур бекила.
Левийил наслуялъул кашишзабиги рукӀине ккола гьенир. Гьеллъидал БЕТӀЕРГЬАН Аллагьас тӀаса рищарал Гьесие хъулухъалъе чӀезе ва нужее дугӀаги гьабизе. Гьезул рагӀудалъун лъугӀизе ккола бокьараб дагӀба-къец ва кьал.
Хадуб гьеб жаназа батараб бакӀалдаса бищун гӀагарда бугеб шагьаралъул кӀудиял чагӀаз, лъарахъ габур бекараб доб гӀачӀаралда тӀадги ккун, кверал чуризе ккола.
Биччанте гьез абизе: ‘Нижер квераз гьев чиясул би гӀодобе тӀечӀо, нижер беразда гьебги бихьичӀо.
Я БетӀергьан, тӀасалъугьа, Дуцаго хвасар гьабураб Дурго халкъ ГӀизраилил агьлуялдаса. ГӀайиб гьечӀого гӀодобе тӀураб биялъухъ Дурго халкъ гӀизраилал жавабалде ахӀуге’. Гьебмехалъ гьеб биялъул гӀайиб нужеде ккеларо.
Гьедин БЕТӀЕРГЬАНАСУЛ амру тӀубазабиялдалъун, нуж чияр биялъул гӀайибалдаса рацӀцӀадаллъун рукӀина.
Рагъ ккараб мехалъ, БЕТӀЕРГЬАН Аллагьас тушбаби нужер кверде кьедал ва дуца гьел асирлъуде рачиндал,
нагагь асиразда гьоркьой берцинай чӀужугӀадан йихьани, гьелъухъ рокьи ккани ва гьей дуего ячине бокьани,
гьей дурго рокъое яче. Биччанте гьелъ бетӀерги кӀкӀвазе, малъалги къунцӀизе,
асирлъиялъул ретӀелги хисизе
Нагагь гьей дуе рекӀее гӀолей гьечӀони, дуца гьей жиндиего бокьаралъуе ине йиччанте. Дур ихтияр гьечӀо гьей йичизе ялъуни лагълъун гьайизе, щайгурелъул дуца гьелъулгун бусен гӀахьал гьабидал.
Пуланав чиясул кӀиго лъади йигони: цо йокьулей, цогидай йокьуларей, кӀиязулго васалги ругони, амма бищун кӀудияв вас йокьуларей лъадуца гьавурав вугони,
лъималазда гьоркьоб ирс бикьулелъул, бищун кӀудияв васасе букӀине кколеб бутӀа, йокьуларей лъадул васги махӀрум гьавун, йокьулей лъадул васасе кьезе бегьуларо.
Йокьуларей лъадул вас тӀоцеве гьавурав вукӀиналда разилъизе ккола гьев ва гьесие кьезе ккола кинабго жиндирго мал-мулкалдаса кӀиго нухалъ цӀикӀкӀараб бутӀа, щайгурелъул гьев вуго гьесул бихьинаб къуваталъул тӀоцебесеб чӀил, тӀоцевесев васасул ихтияралги гьесухъ рукӀуна.
Лъилниги вугони къосараб гӀамалги бугев, малъарабги гьабуларев, кигӀан тамихӀ гьабуниги эбел-инсухъги гӀенеккуларев вас,
биччанте инсуцаги эбелалъги гьев вачине шагьаралъул кавабахъе
Гьез кӀудиял чагӀазда абизе ккола: ‘Нижер васасул мекъаб гӀамал буго, малъарабги гьабулеб гьечӀо, нижехъ гӀенеккулевги гьечӀо. ГӀицӀго кваназеги гьекъолдизеги лъала гьесда’, – ян.
Гьебмехалъ шагьаралъул тӀолалго бихьиназ ганчӀица чӀвазе ккола гьев. Гьединаб хӀалихьалъи нужеда гьоркьоб тоге; ккараб жо киналго гӀизраилазда рагӀидал, гьел хӀинкъила гьединаб жоялдаса.
ЧӀвазе мустахӀикъаб такъсиралъухъ тамихӀги гьабун, лъил букӀаниги жаназа гъотӀода дализабун бугони,
сордо бан гьеб гьениб тезе бегьуларо. Гьебго къоялъ гьев вукъизе ккола, щайгурелъул гъотӀода варав чи Аллагьасул нагӀана щварав чи ккола. БЕТӀЕРГЬАН Аллагьас нужее ирсалъе кьураб ракь хъублъизабуге.

Дуда бихьани чияр гӀака ялъуни чахъу, рехъадасаги батӀалъун, нух къосун ккун букӀин, гьеб бихьичӀеб хвел гьабуге – хважаинасухъе щвезабе.
Гьев чи дудаса рикӀкӀада ватани яги хӀайваналъул хважаин щив кколевали дуда лъалеб батичӀони, гьеб духъего баче; гьелда хадув хважаин вачӀинегӀан дурго рокъобги хьихьун, цинги нахъе кье.
Гьединго гьабе чияр хӀама, ретӀел яги бокьараб лъихъаниги билараб жо батани. Кумек гьабичӀого аскӀоса унге.
Дуда бихьани лъилниги хӀама яги оц гӀодоб ккун букӀин, бихьичӀеб хвелги гьабун, нахъе унге. Гьелъул хважаинасе кумек гьабе гьел тӀаде рахъинаризе.
ЧӀужугӀаданалъ бихьинчиясул партал ретӀине бегьуларо, бихьинчияс чӀужугӀаданалъул парталги ретӀине бегьуларо, щайгурелъул гьединаб иш гьабулев чи БЕТӀЕРГЬАН Аллагьасе кутакалда рихарав вуго.
Нухда унелъул, гъотӀода тӀад ялъуни гӀодоб нухда хӀанчӀил бусен батани ва гьениб жиндирго тӀанчӀигун яги ханалгун эбелаб хӀинчӀ батани, хӀинчӀги гьелъул тӀанчӀиги цадахъ росуге дуего.
Дуца тӀанчӀи росизе бегьула, амма гьезул эбел биччанте. Гьедин гьабуни, дуе лъикӀ букӀина ва халатаб гӀумруги кьела.
ЦӀияб мина балаго, гьелъул тӀохалъул рагӀаллъабазда сверун жо ккве
ЦӀолбол ахикь цоги батӀияб хьон чӀоге, чӀани гьеб кинабго дуе хӀарамаб букӀине буго – дуца чӀараб хьоналъул бачӀинги, цӀолбол гъабуялъул пихъги.
Оцги хӀамаги цадахъ цо пуруц-рукьалда баге.
Квасул ва лъолъол кунги цадахъ хӀалтӀизабун гьабураб ххамил букъараб партал ретӀунге.
Дуцаго ретӀунеб парталалъул ахада ункъабго бокӀнида гӀертелал
Пуланав чияс пуланай яс жиндиего лъадилъун ячани, амма гьелда аскӀов вегун хадуб гьесие гьей йокьичӀони
ва гьелъул хӀакъалъулъ мацӀал гьаризе жувани: ‘Дица дой гӀадан ячана, амма гьелда аскӀов вегидал, гьей ясгӀадан ятичӀо’, – янги абун,
биччанте ясалъул эбел-инсуца гьей ясгӀадан йикӀарайлъи тасдикъ гьабулеб хӀужа босизе шагьаралъул кавабахъе кӀудиял чагӀазухъе.
Ва биччанте инсуца кӀудиял чагӀазда абизе: Дица дирго яс кьуна гьав чиясе росасе, гьанжейин абуни, гьесие гьей рихун йиго.
‘Дур яс ясгӀадан йигин абизе бакӀ дида батичӀо’, – янги абун, гьав чияс бугьтанал лъолел руго дир ясалда. Гьале гьей ясгӀадан йикӀарайлъи бихьизабулеб хӀужа.
Цинги шаршав бихьизабе кӀудиял чагӀазда.
Гьебмехалъ кӀудиял чагӀаз гьев чиясе тамихӀ гьабизе ккола.
Гьединго гьесухъа гӀакӀа бахъизе ккола – нусго шекел бацӀцӀадаб гӀарцул
Амма гьесул рагӀи битӀараб батани, гьей ясгӀаданги йикӀун ятичӀони,
биччанте гьей гӀадан гьелъул инсул минаялъул кавудухъе ячине. Гьений шагьаралъул бихьиназ гьей ганчӀица чӀвазе ккола, ГӀизраилил халкъалда гьоркьоб сурараб иш гьабуралъухъ – жиндирго инсул рокъой йикӀаго саяхъго хьвадаралъухъ. Гьединаб квешлъи нужедаго гьоркьоса тӀагӀинабе!
Чияр лъадигун цониги чи вегун вукӀаравлъи тӀатани, гьел кӀиялго чӀвазе ккола. Гьединаб квешлъи ГӀизраилалдаса тӀагӀинабе!
Шагьаралда жаниб пуланав бихьинчиясда чияе абурай яс дандчӀвани ва гьев гьейгун вегани,
гьел кӀиялго, шагьаралъул кавабахъеги рачун, гьенир ганчӀица чӀвазе ккола: яс – кумекалъе чагӀи ахӀичӀелъухъ, бихьинчиян абуни, жиндирго ракьцоясе абурай ясгӀадан басра гьаюралъухъ. Гьединаб квешлъи нужеда гьоркьоса тӀагӀинабе!
Пуланав бихьинчияс, авлахъалда дандчӀварай ва чияе абурай ясалда тӀадеги лъугьун, гьей басра гьаюни, гӀицӀго бихьинчи чӀвазе ккола.
Ясалъе кинабгӀаги тамихӀ гьабуге, щайгурелъул гьелъ щибго хвалие мустахӀикъаб жо гьабичӀелъул. Гьеб буго лъица букӀаниги, тохлъукьего тӀадги речӀчӀун, чи чӀвай гӀадаб жо.
Авлахъалда йихьарай чияе абурай ясалда тӀаде лъугьидал гьев бихьинчи ва гьей ахӀданиги ахӀдечӀониги (кумек гьарун), гьелъие кумекалъе чи вукӀинчӀелъул.
Кинав вукӀаниги бихьинчиясда йихьани жеги лъиего абичӀей ясгӀадан, ва гьев гьейгун вегани, ва гьел тӀад ккуни,
гьес ясалъул инсуе кӀикъоялда анцӀго шекел
Цониги бихьинчи жиндирго инсул лъадигун вегизе бегьуларо, щайгурелъул гьеб иш эмен инжит гьави ккола.

БЕТӀЕРГЬАНАСУЛ динияб данделъиялде вачӀине бегьуларо хӀаназе жагъаллъи ккарав ялъуни бихьинлъи нахъе къотӀарав цониги чи.
КъватӀулъа гьавурав чиги БЕТӀЕРГЬАНАСУЛ динияб данделъиялде виччазе бегьуларо, гьединго анцӀабилеб кьералде щвезегӀан гьесул цониги наслуги БЕТӀЕРГЬАНАСУЛ динияб данделъиялде виччазе бегьуларо.
Гьединго аммониявги, могӀавиявги, анцӀабилеб кьералде щвезегӀан гьезул цониги наслуги БЕТӀЕРГЬАНАСУЛ данделъиялде рачӀине бегьуларо – гьеб буго абадияб къанун.
Щайгурелъул нуж Мисриялдаса рачӀунеб мехалъ гьез чед-цӀамгун
Амма БЕТӀЕРГЬАН Аллагьас къабул гьабичӀо гьеб ва гьесул нагӀана баракаталде сверизабуна, щайгурелъул БЕТӀЕРГЬАН Аллагьасе нуж хириял рукӀун.
Гьединлъидал гӀумруялда жаниб киданиги гьезулгун гьудуллъи ккоге ва щибниги лъикӀлъи гьезие гьабуге.
Эдомиявгун рокьукъго вукӀунге, гьев дур вацлъидал, гьединго мисриявгунги, щайгурелъул мунги гьесул улкаялда апараглъун вукӀиндал.
Нужеда гьоркьор гӀумру гьабун чӀарал гьезул лъималазул лъимал БЕТӀЕРГЬАНАСУЛ динияб данделъиялде къабул гьаризе бегьула.
Тушбабазда данде рагъизелъун къайи чӀвараб бакӀалда, кинаб батаниги хъублъи биччаге.
Нагагь къаси сардилъ нужеда гьоркьоб лъилниги мани бачӀани ва гьелдалъун пуланав чи хъублъани, гьев чи халкъалдаса довегӀанги ун, гьенив чӀезе ккола.
Бакъанида гьес черх чуризе ккола ва бакъ тӀерхьарабго халкъ чӀараб бакӀалде тӀад вуссине бегьула.
Нуж чӀараб бакӀалдаса къватӀибехун цо бакӀ тӀаса бище хӀажат тӀубаялъе.
Ярагъалда цадахъ духъ букӀине ккола ракь бухъизе санагӀатаб алат, хӀажат тӀубалеб мехалъ гвенд бухъизе ва хадуб гьелда тӀаде ракь хъвазе букӀине.
БЕТӀЕРГЬАН Аллагь вукӀине вугелъул нужгун, нуж цӀунизе ва тушбаби нужер кверде кьезе гӀоло. Гьединлъидал нуж чӀараб бакӀ бацӀцӀадго букӀине ккола, Гьесда щибго хъублъи гьениб бихьунгутӀизе ва Гьес нужеде мугъ рехичӀого букӀине.
Лъутун духъе вахчизе вачӀарав лагъ гьесул хважаинасухъе кьоге.
Виччанте гьев нужеда гьоркьов жиндиего бокьараб шагьаралда гӀумру гьабун вукӀине; гьесие зулму гьабуге.
ГӀизраилазул цониги чи – я бихьинал, я руччаби, мажусияз гьабулеб гӀадаб динияб хъахӀбалъиялде
ХъахӀбаялъухъ щвараб, ялъуни гьой бичун
Дурго ракьцоясе къарзалъе гӀарац, яги кинаб батаниги нигӀмат, яги цоги щиб букӀаниги кьолеб бугони, гьелда тӀаде дуего хайир босуге.
Дуца батӀияб миллаталъул чагӀазухъа босизе бегьула тӀокӀборчӀараб пайда-хайир, амма дурго вацасухъа босуге. Гьебмехалъ мун унев вугеб ва дуца кверде босизе бугеб ракьалда БЕТӀЕРГЬАН Аллагьасги сундулъгоги дуе квербакъила.
БЕТӀЕРГЬАН Аллагьасе дуца кинабгӀаги назру гьабун бугони, гьеб хехго тӀубазабе, гурони БЕТӀЕРГЬАН Аллагьас дудаса гьеб тӀалаб гьабила ва мун мунагьалъукье ккела.
Назру гьабичӀого вукӀани, дуе мунагь букӀинаро,
амма щибниги гьабилин рагӀи кьун бугони, гьеб тӀубазабе. Мунго разилъун БЕТӀЕРГЬАН Аллагьасе назру гьабун бугелъул дурго кӀалалъ.
Дурго ракьцоясул цӀолбол ахикьа гӀорцӀизегӀан пихъ кваназе бегьула, амма гьениса къватӀибе щибго босуге.
Цогидасул хуриб лъилъари гьабулеб мехалъ, квераз дуего тӀорал ракӀаризе бегьула, амма, харицелги хьвагӀун, чияр бачӀин дуего бакӀаруге.

Пуланав чияс лъади ячани ва, цадахъ гӀумру гьабизе лъугьиндал гьелъулъ цо рекъечӀеб жоги батун, гьей гьесие рихани, гьес ятӀа гьайиялъул кагъат хъвазе бегьула ва, гьебги гьелъухъе кьун, гьей жиндирго рокъоса нахъе йитӀизе бегьула.
Гьесдаса ятӀалъун хадуй гьей цоги чиясе росасе ине бегьула.
Амма кӀиабилев росасеги гьей рихани ва, ятӀа гьайиялъул кагъатги кьун, гьесги жиндирго рокъоса нахъе йитӀани яги гьелъул кӀиабилев рос хвани,
тӀоцевесев росасул ихтияр гьечӀо цӀидасан гьей ячине, щайгурелъул гьесие гьей хӀарамай йикӀуна. Гьединаб иш БЕТӀЕРГЬАНАСЕ кутакалда рихараб буго. БЕТӀЕРГЬАН Аллагьас нужее кьураб ракь гьединал мунагьаздалъун хъублъизабуге.
Гьанжего гьанже лъади ячарав чи рагъде витӀизе бегьуларо, ялъуни цоги батӀияб борч гьесда тӀад лъезе бегьуларо. Виччанте гьев цо лъагӀел инегӀан, жиндирго ячарай лъадиги рази гьаюн, парахат рокъов вукӀине.
Гъоркьлъалие кверзул гьобо ва гьелъул тӀасияб рахъцин босуге, щайгурелъул гьеб бащалъула инсанасухъа гьесул чед-хинкӀ бахъиялда.
Лъицаниги жиндирго вац гӀизраилав викъани ва лагъ хӀисабалда хӀалтӀизавуни яги гӀарцухъ вичани, гьев тӀадги ккуни, гьев чи чӀвазе ккола. Гьединаб квешлъи нужедаго гьоркьоса нахъе тӀагӀинабе!
Барасалъул унтуда хурхун, кинабго тӀубазабе Левийил къавмалъул кашишзабаз малъухъе. Нужеца мухӀканго тӀубазабизе ккола дица гьезие амру гьабунщинаб жо.
Нуж Мисриялдаса рачӀунелъул Дур БЕТӀЕРГЬАН Аллагьас Марямие гьабураб кӀочонге.
Дуца лъиениги къарзалъе гӀарац кьолеб бугони, гьелъухъ гъоркьлъалие жо босизе гӀоло, гьесул рокъове жаниве лъугьунге.
КъватӀивехунго чӀа, ва дуца къарзалъе гӀарац кьолес жинцаго къватӀибе босун бачӀине те гъоркьлъел.
Гьев мискинав чи ватани, гъоркьлъалие гьес кьураб гӀаба къаси кьижилалде нахъе щвезабе.
Бакъ тӀерхьиналде гьеб нахъе кье. Цинги гьесие рес букӀина жиндирго гӀабаги тӀад бан кьижизе ва гьесул ракӀги дудаса бохила. Гьебмехалъ БЕТӀЕРГЬАН Аллагьги дуда разилъила.
Ккун вачарав мискинав пакъирав хӀалтӀухъан къварид гьавуге, гьев дур ракьцояв ватаниги яги чияр ракьалдаса вачӀарав, дур улкаялъул шагьаразул цоялда чӀарав чи ватаниги.
Гьебго къоялъ бакъ тӀерхьиналде гьесие хӀалтӀухъ харж кье, щайгурелъул гьев мискинчи вугелъул ва гьеб харжалда бараб гӀумру бугелъул гьесул. Гурони гьев гӀарз бахъун БЕТӀЕРГЬАНАСДЕ къварилъахъдила, мунги мунагьалъукье ккела.
Лъималазул такъсир сабаблъун умумул чӀвазе бегьуларо, умумузул такъсир сабаблъун лъималги чӀвазе бегьуларо. Щивав чи жиндирго такъсир сабаблъун хвела.
Апарагасулги бесдаласулги ихтиярал хвезаруге, къоролалъухъа гъоркьлъалие партал босуге.
Дуда кӀочонге мунгоги Мисриялда лагълъун вукӀаравлъи ва дур БЕТӀЕРГЬАН Аллагьас мун гьениса тархъан гьавуравлъи. Гьединлъидал гьал дир амраби тӀуразаре.
Лъилъарулеб мехалъ дуда хуриб гул кӀочон тани, гьелда хадув тӀад вуссунге, биччанте гьеб апарагзабазеги, бесдалазеги, къоролзабазеги букӀине. Гьебмехалъ БЕТӀЕРГЬАН Аллагьас дуца гьабулебщиналда баракат лъела.
ГъутӀбуздаса, тӀилица бухун, зайтун гъенезабулеб мехалъ, кӀиабилеб нухалъги тӀад вуссун, хутӀа-кӀучараб зайтун гъенезабуге. ГъутӀбузда тӀад хутӀараб жо апарагзабазеги, бесдалазеги, къоролзабазеги те.
ЦӀибил бакӀарулеб мехалъ, гъабуялда жеги щибниги хутӀун бугищали хал гьабуге. Гьениб хутӀараб жо апарагзабазеги, бесдалазеги, къоролзабазеги те.
Дуда кӀочонге мунгоги Мисриялда лагълъун вукӀаравлъи, гьединлъидал гьал Дир амраби тӀуразаре.

КӀиго чиясда гьоркьоб дагӀба-къец ккани, гьел диванханаялде ине ккола ва диванчагӀаз хӀукмуги къотӀила: витӀарав ритӀухъ гьавила, гӀайибиясе тамихӀ гьабила.
ГӀайибияв кьабизе мустахӀикъав ватани, биччанте диванчияс гьеб бакӀалдаго жиндирго беразда цебе, гӀодовги вегизавун, чан нухалъ кьабизе кколеб батаниги, гьедигӀанаб къадаралда гьесда кьабизе.
Амма кӀикъогоялдаса цӀикӀкӀун кьабизе бегьуларо, цӀакъго гӀемерги кьабун дурго вац киназдаго цеве инжитлъизавичӀого вукӀине.
ХӀалтӀулеб бугеб оцол кӀал бухьунге.
КӀиго вац цадахъ гӀумру гьабун вугони ва васги нахъа течӀого цояв хвани, хварасул лъади чияе росасе ине бегьуларо. Биччанте гьей гьесул вацас ячине ва, вацасул бакӀалда, гьелъулгун рос-лъадулаб гӀумру гьабизе.
Гьелдасан гьавурав тӀоцевесев вас хварасул васлъун рикӀкӀине ккола, ГӀизраилалда гьесул цӀар тӀагӀинчӀого букӀине.
Амма гьесие бокьичӀони хварав вацасул йикӀарай лъади ячине, гьей ячӀине ккола шагьаралъул кавабахъе кӀудиял чагӀазухъе ва гьелъ абизе ккола: ‘Дир хварав росасул вацасе бокьун гьечӀо жиндирго вацасул цӀар ГӀизраилалда цӀунизе ва вацасул бакӀалде лъугьине инкар гьабулеб буго’, – ян.
Гьебмехалъ шагьаралъул кӀудиял чагӀаз гьев ахӀила ва гьевгун кӀалъала. Амма гьес, тӀирун чӀун, гьей ячине инкар гьабуни,
вацасул къоролай ячӀине те гьесда аскӀое, кӀудиял чагӀазул беразда йихьун; биччанте гьелъ гьесул цо сандала тӀаса бахъизе ва, гьесул гьурмадеги тун, абизе: ‘Гьадин гьабула жиндирго вацасул рукъ гӀуцӀуларев чиясе’, – ян.
Гьев чиясул наслуялда гӀизраилаз тӀокӀцӀар лъезе буго ‘хьит бахъарасул агьлу’ абун.
КӀигояв цоцалъ вагъулаго, цоясул лъади ячӀани росасе кумекалъе ва рос вухулесул гӀаврат къан ккуни,
гьелъул квер къотӀе – гурхӀуге гьелда.
Дур букӀунге кӀиго батӀияб гира – цо бакӀаб (бичун жо босизе), цо тӀадагьаб (вичаризе).
Дур рокъоб букӀунге кӀиго батӀияб роцен – цо кӀудияб, цо гьитӀинаб.
Дур гирабиги дур роценалги рукӀине те дурусал ва ритӀарал, БЕТӀЕРГЬАН Аллагьас дуе кьолеб бугеб ракьалда дурго гӀумру халалъизе.
ХӀарам гьабулев чи, щив чи гьев ватаниги, БЕТӀЕРГЬАН Аллагьасе кутакалда рихарав вуго.
Мисриялдаса нуж рачӀунелъул амалекияз гьабурабги кӀочонге.
Нухда свакан тату хун нуж рукӀаго гьел нужеда тӀаде кӀанцӀана ва, Аллагьасукьаги хӀинкъичӀого, нахъа хутӀаралщинал хӀал дагьлъарал чӀвана гьез.
Гьединлъидал, нужее кьураб ракьалда БЕТӀЕРГЬАН Аллагьас нуж парахалъизарураб ва киналго тушбабазда тӀад нужее бергьенлъи кьураб мехалъ, амалекиязул цӀар тӀагӀинабе дунялалдаса. Гьедин гьабизе кӀочонге!“

КватӀичӀого нуж щвела БЕТӀЕРГЬАН Аллагьас нужее кьолеб бугеб ракьалде ва, гьебги кверщаликье босун, гьениб нужеца гӀумру гьабизе байбихьила.
Дуе БЕТӀЕРГЬАН Аллагьас кьураб ракьалдаса щвараб бачӀиналъул тӀоцересел нигӀматал, гьагьида жанирги лъун, БЕТӀЕРГЬАН Аллагьас тӀаса бищараб мукъадасаб бакӀалде щвезаре.
Гьениб кашишасда абе: „БЕТӀЕРГЬАН Аллагь нижер умумузе гьедун вукӀана гьаб ракь нижее кьелилан, гьединлъидал дун вачӀун вуго гьаб ракьалда вугин дунилан абизе“.
Цинги кашишас духъа гьегь босила ва БЕТӀЕРГЬАН Аллагьасул къурбан-бакӀалда цебе лъела.
Гьебмехалъ БЕТӀЕРГЬАН Аллагьасда цебе дуца абе: „Дир некӀсияв эмен вукӀана арамеяв. Гьев Мисриялде вахъана дагьал чагӀигун ва гьенив гӀумру гьабун чӀана апараг хӀисабалда. Гьениб гьесдасан лъугьана кӀудияб, къуватаб ва рикӀкӀен гӀемераб халкъ.
Амма мисрияз квешаб бербалагьи гьабизе лъугьана нижедехун – зулму-хӀал гьабун захӀматго хӀалтӀизарулел рукӀана ниж.
Гьебмехалъ нижерго умумузул БЕТӀЕРГЬАН Аллагьасде ахӀи бана нижеца ва БЕТӀЕРГЬАНАС гьеб къабул гьабуна; Гьесда бихьана нижер къварилъиги, захӀматаб хӀалтӀиги, зулму-хӀалги.
Ва БЕТӀЕРГЬАНАС ниж Мисриялдаса нахъе рачана Жиндирго къуватаб квералдалъун, гучал ишаздалъун, кӀуди-кӀудиял мугӀжизатаздалъун ва хӀикмалъабаздалъун.
Гьес гьаб бакӀалде рачана ниж ва нижее рахьги гьоцӀоги чвахулеб гьаб ракь кьуна.
Гьале гьанже, БЕТӀЕРГЬАН Аллагь, дица росун рачӀана Дуца кьураб ракьалдаса щвараб тӀоцебесеб бачӀиналъул нигӀматал“. Цинги гьегь БЕТӀЕРГЬАН Аллагьасда цебе лъе ва Гьесие сужда гьабе.
БЕТӀЕРГЬАН Аллагьас дуеги дур хъизан-лъималазеги кьурабщиналдаса вохун, аваданлъи гьабе. Биччанте дур аваданлъи гӀахьал гьабизе левитазги нужеда гьоркьор чӀел гьабурал батӀиял халкъазул чагӀазги.
Щибаб лъабабилеб соналъ, ай анцӀил бутӀабазул соналъ, кинабго жоялдаса анцӀил бутӀа батӀа гьабе ва гьеб кье левитазеги, чияр ракьалдаса рачӀарал чагӀазеги, бесдалазеги, къоролзабазеги – нужер шагьаразда гьелги гӀорцӀизегӀан кваназе рукӀине.
Ва БЕТӀЕРГЬАН Аллагьасда абе: „Дица дирго рокъоса хиралъиялъул бутӀа босана ва, Дур амруялда рекъон, гьеб левитазеги, къватӀиса рачӀарал чагӀазеги, бесдалазеги, къоролзабазеги кьуна. Дида Дур цониги амру кӀочон течӀо ва гьеб тӀубазабичӀого течӀо.
Хирияб анцӀил бутӀаялда тӀаса босун, чи хвараб бакӀалда дица щибго кваначӀо, хъублъун вукӀаго гьелда тӀаса щибго босичӀо ва хваразул рухӀазе гьелда тӀаса щибго кьечӀо
Хирияв Аллагь, зобалаздаса Дурго тӀадегӀанаб Рокъоса валагье нижехъ – Дурго халкъ гӀизраилаздеги ва, Дуца нижер умумузе кьураб рагӀуда рекъон, нижее насиб гьабураб рахьги гьоцӀоги чвахулеб улкаялдеги баракат рещтӀинабе!“
Жакъа БЕТӀЕРГЬАН Аллагьас нуж ахӀулел руго гьал къануналги хӀукмабиги тӀуразариялде – тӀолабго рухӀги жанги кьун ракӀ-ракӀалъго тӀуразаре гьел!
Жакъа нужеца абуна, БЕТӀЕРГЬАН вугин нужер Аллагь, Гьесул нухда хьвадизе ва Гьесул къануналги, амрабиги, хӀукмабиги тӀуразаризе ругин ва Гьесухъ гӀин тӀамизе бугин.
Жакъа БЕТӀЕРГЬАНАСГИ абуна, Гьес цебеккунго абун букӀаралда рекъон, нуж Гьесул къимат тӀадегӀанаб ирс кколин ва нужеца Гьесул амраби цӀунизе кколин.
Гьес абуна Жинца дунялалда рижаралщинал халкъазда гьоркьоса тӀадегӀан гьарилин нуж; нужее реццги, кӀодолъиги, къадруги кьелин ва, Гьес цебеккун абуралда рекъон, нуж рукӀине ругин Гьесул тӀаса бищараб хирияб халкълъун».

ГӀизраилалъул кӀудиял чагӀазда цебе Мусаца халкъалда абуна:
«Дица жакъа нужее загьир гьарурал тӀолалго амраби тӀуразаре.
БЕТӀЕРГЬАН Аллагьас нужее кьолеб бугеб ракь кверде босизелъун Иордан гӀурул доб рахъалде щведал, гьениб кӀиго кӀудияб гамачӀ лъе, гьезда хъахӀаб гачги бахе.
Гьел ганчӀазда Къануналъул киналго рагӀаби хъвай. Гьедин гьабе Иордан гӀурул доб рахъалде щведал, нужер умумузул БЕТӀЕРГЬАН Аллагьас кьураб рагӀуда рекъон, БЕТӀЕРГЬАН Аллагьас нужее кьолеб бугеб рахьги гьоцӀоги чвахулеб ракьалде нуж лъугьиналда цебе.
Дица малъараб къагӀидаялъ, хъахӀаб гачги бахун, гьел ганчӀал лъе Гевал магӀарда, Иорданалъул доб цояб рахъалде щведал.
Гьениб БЕТӀЕРГЬАН Аллагьасе, ганчӀил гьабун, къурбан-бакӀ бай, ганчӀида квартӀаги кӀутӀичӀого.
БЕТӀЕРГЬАН Аллагьасе къурбан-бакӀ бай бекӀкӀичӀеб ганчӀил ва гьелда тӀад БЕТӀЕРГЬАН Аллагьасе цӀадул къурбанал гьаре.
Гьединго ракълил къурбаналги хъве ва БЕТӀЕРГЬАН Аллагьасда цебе кванай къурбаназул гьан рохел-аваданлъиялда.
Гьаб Къануналъул тӀолалго рагӀаби мухӀканго ва якъинго хъвай нужеца гьеб кӀиябго ганчӀида тӀад».
Хадуб Мусацаги, левитазги, кашишзабазги тӀолабго ГӀизраилил халкъалда абуна:
«ГӀизраил, кӀвар кьун гӀенекке! Гьанже нуж рахъана БЕТӀЕРГЬАН Аллагьасул халкълъун.
Нужерго БЕТӀЕРГЬАН Аллагьасухъ гӀин тӀаме ва жакъа дица нужее загьир гьарурал Гьесул амрабиги, къануналги тӀуразаре».
Гьебго къоялъ Мусаца халкъалде гьадинаб амру гьабуна:
«Иорданалъул доб цояб рахъалде щвараб мехалъ, Геризим магӀарде тӀадеги рахун, халкъалъе баракаталъул дугӀа гьабизе кколел къавмал гьале: Шимеонилги, Левийилги, Ягьудалги, Иссахарилги, Юсупилги, Буняминилги къавмал.
Ва Гевал магӀарда тӀадеги рахун нагӀана кьеялъул дугӀа гьабизе кколел къавмал гьале: Рувимилги, Гадилги, Ашерилги, Зевулунилги, Данилги, Нафталилги къавмал.
Биччанте левитаз, киназдаго рагӀулеб хӀалалъ, ГӀизраилил халкъалда абизе:
„БекӀкӀун яги биун тӀун гьересиаллагь гьабурав ва балъгого гьеб лъурав чиясе нагӀана буго! Гьеб буго БЕТӀЕРГЬАНАСЕ рихараб жо, устарасул кверзул хӀалтӀи!“
Ва биччанте тӀолабго халкъалъ абизе: „Амин!“
„Инсул яги эбелалъул адаб рехараб жо гьабурав чиясе нагӀана буго!“
Ва биччанте тӀолабго халкъалъ абизе: „Амин!“
„Мадугьаласул гӀорхъи жанибе бачарав чиясе нагӀана буго!“
Ва биччанте тӀолабго халкъалъ абизе: „Амин!“
„Беццав чи нухдаса къосинавурав чиясе нагӀана буго!“
Ва биччанте тӀолабго халкъалъ абизе: „Амин!“
„Апарагзабазулги, бесдалазулги, къоролзабазулги ихтиярал цӀунуларев чиясе нагӀана буго!“
Ва биччанте тӀолабго халкъалъ абизе: „Амин!“
„Инсул лъадуда аскӀов вегарав, ва гьелдалъун эмен инжит гьавурав чиясе нагӀана буго!“
Ва биччанте тӀолабго халкъалъ абизе: „Амин!“
„Кинаб букӀаниги хӀайвангун хъубал гьоркьорлъаби гьарурав чиясе нагӀана буго!“
Ва биччанте тӀолабго халкъалъ абизе: „Амин!“
„Жиндирго яцалда, ай инсул ялъуни эбелалъул ясалда аскӀов вегарав чиясе нагӀана буго!“
Ва биччанте тӀолабго халкъалъ абизе: „Амин!“
„Якьадалда аскӀов вегарав чиясе нагӀана буго!“
Ва биччанте тӀолабго халкъалъ абизе: „Амин!“
„Балъго чи чӀварасе нагӀана буго!“
Ва биччанте тӀолабго халкъалъ абизе: „Амин!“
„ГӀарцухъ гӀайибго гьечӀев чи чӀварасе нагӀана буго!“
Ва биччанте тӀолабго халкъалъ абизе: „Амин!“
„Гьаб Къануналъухъ гӀенеккуларев ва гьеб тӀубазабуларев чиясе нагӀана буго!“
Ва биччанте тӀолабго халкъалъ абизе: „Амин!“

РакӀ-ракӀалъго БЕТӀЕРГЬАН Аллагьасе мутӀигӀлъани ва жакъа дица нужее загьир гьарурал тӀолалго Гьесул амрабазда рекъон хьвадани, БЕТӀЕРГЬАН Аллагьас дунялалъулго халкъаздаса тӀадегӀан гьаризе руго нуж.
БЕТӀЕРГЬАН Аллагьасе мутӀигӀлъани, гьале нужее букӀине бугеб баракат:
шагьаралдаги баракат букӀина нужее, авлахъалдаги баракат букӀина;
нужер наслу букӀина баракатаб, ах-хуралъул бачӀинги гьарзалъила, нужер гӀи-боцӀиги цӀикӀкӀина – гӀи-боцӀул къинлъиги гӀемерлъила;
нужер гьегьги, хъабаги, хӀерчги тӀаса чвахила;
къватӀире унелъулги – нужее баракат, рокъоре тӀадруссунелъулги – баракат.
Нужеда данде рагъизе тушбаби рахъани, гьел гъуризе БЕТӀЕРГЬАНАС кумек гьабила нужее. Нужеда данде гьел цо нухккун рачӀина, амма анкьго нухккун нужехъа лъутила.
БЕТӀЕРГЬАН Аллагьас баракат рещтӀинабила нужер гьор-бокьалде ва кинабго гьабулебщиналде. БЕТӀЕРГЬАН Аллагьас кьураб ракьалда Гьес баракаталлъун гьарила нуж.
БЕТӀЕРГЬАН Аллагьасул амраби цӀунани ва Гьесул нухда хьвадани, Гьес кьураб рагӀуда рекъон, БЕТӀЕРГЬАНАС Жиндирго хирияб халкълъун гьарила нуж.
Гьебмехалъ дунялалъулго халкъазда бихьила нуж БЕТӀЕРГЬАНАСУЛ халкълъун рукӀин ва гьел нужекьа хӀинкъила.
Нужее кьелин нужер умумузе гьедун вукӀараб ракьалда БЕТӀЕРГЬАНАС кинабго гьарзаго кьела нужее: лъималги, гӀи-боцӀиги, ах-хуралъул бачӀинги.
БЕТӀЕРГЬАНАС зобалаздаса Жиндирго бечелъиялъул гъамас рагьила нужее ва ригь-ригьалда цӀадги чвахизабила, гьабулебщиналда баракатги лъела. Нужеца гӀемераб халкъалъе гӀарац къарзалъе кьела, амма нужеца лъихъаго босизе ккеларо.
Жакъа дица загьир гьарурал БЕТӀЕРГЬАН Аллагьасул амраби мухӀканго тӀуразарулел ругони, БЕТӀЕРГЬАНАС нуж, рачӀлъун гурел, бетӀерлъун гьарила ва кидаго тӀалъуда рукӀина, гъоркье ккеларо.
Дица нужеда малъарал амрабазул цонигиялдаса доре-гьанире кьуруге, батӀиял аллагьзабазда нахъ рилълъунге ва гьезие хъулухъ гьабуге.
Амма нуж БЕТӀЕРГЬАН Аллагьасе мутӀигӀлъичӀони ва жакъа дица нужее загьир гьарурал БЕТӀЕРГЬАН Аллагьасул амрабиги къануналги мухӀканго тӀуразарулел гьечӀони, гьал киналго нагӀанаби рачӀине руго нужеда тӀаде:
шагьаралдаги нужее нагӀана, авлахъалдаги нагӀана;
нужер гьегьги, хъабаги, хӀерчги нагӀанадукье ккела;
нужер лъималазеги нагӀана, ах-хуралъул бачӀиналъеги нагӀана ва нужер бачазеги, буртӀазеги, кьагӀазеги нагӀана;
къватӀире унелъулги – нужее нагӀана, рокъоре тӀадруссунелъулги – нагӀана.
БЕТӀЕРГЬАНАС нужеда тӀаде биччала нагӀана – талихӀкъосинги, гьабулебщиналъулъ битӀгьечӀолъиги; Дунги рехун тун гьарурал квешлъаби сабаблъун, нуж тӀагӀинарила ва хехаб ахирги ккела нужее.
БЕТӀЕРГЬАНАС квешал унтаби риччалелго риччалел рукӀина нужеда тӀаде, нужеца кверде босизехъин бугеб ракьалдаса нуж тӀуран тӀагӀинегӀан.
БЕТӀЕРГЬАНАС нужеда тӀаде биччала гьуърузул унтиги, цӀадул унтиги, бакъул бухӀиги, ракъдаллъиги, бухӀараб гьуриги, ккал чӀвайги. ТӀуран тӀагӀинегӀан гьел балагьаз тезе гьечӀо нуж.
Зобал нужее пахьуде сверила, ракь маххуде сверила.
БЕТӀЕРГЬАНАС хӀурул цӀад базабила нужер ракьалде, ва гьеб балебго балеб букӀина нуж тӀуран хвезегӀан.
БЕТӀЕРГЬАНАС нужер тушбабазе нужеда тӀад бергьенлъи кьела: цо нухккун гьезда данде рагъизе ина нуж, анкьго нухккун гьезухъа лъутила. Гьеб къисмат бихьарабго, тӀолалго халкъалги хӀинкъила.
Нужер жаназаби зодил хӀанчӀазегун гӀалхул жанаваразе давлалъун рукӀина ва гьел нахъе гъезе чи вукӀинаро.
БЕТӀЕРГЬАНАС нужеда тӀаде риччала Мисриялъул, сахлъизаризе кӀоларел, рецӀцӀуца кваналел тӀихьалги
БетӀерсвериги, беццлъиги, гӀакълу босиги биччала БЕТӀЕРГЬАНАС нужеда тӀаде.
БецӀаб дунялалда беццал чагӀи гӀадин, къад къоялъги квер кващун нух балагьулел хутӀила нуж. Гьабулебщиналъулъ битӀ гьечӀеллъун лъугьина, къойидаса къойиде нужее гьабулеб зарал ва цӀогь цӀикӀкӀина – нужее кумекалъеги щивго вукӀинаро.
Васасе яс абила, амма батӀияв вегила гьейгун. Мина бала, амма гьениб жаниб гӀумру гьабиларо. ЦӀолбол ах чӀела, амма гьениса тӀоцебесеб пихъ бакӀаризецин щвеларо.
Беразда цебе жиндирго оц хъуниги, хӀалбихьизецин гьелъул гьан щвеларо; нужер хӀама бачун ина ва тӀокӀалъ гьеб тӀад буссинабиларо; нужер гӀи-цӀани тушбабазе щвела ва нужее кумекалъе щивго вукӀинаро.
Нужер васалги ясалги чияр халкъалъухъе кьела, берал сваказегӀан гьел ралагьулел нужги хутӀила – щибго гьабун бажарунгутӀиялъ малъкъосиялде ккела.
Нуж тӀад хӀалтӀун, нужерго ракьалда гӀезабурабщинаб жо нужеда бихьа-рагӀичӀеб халкъалъ кванала; нужееян абуни, цӀоб тараб зулму-хӀал букӀина гӀумруялъго.
Ва нужеца хӀехьезе ккарабщиналъ нуж гӀадаллъила.
Квешал, сахлъизаризе кӀоларел ругънал риччала БЕТӀЕРГЬАНАС нужер накабаздегун бохдузде, ва хӀатӀил килщидаса тӀоноцӀалде щвезегӀан гьел нужер черхалдаго тӀиритӀила.
БЕТӀЕРГЬАНАС нужги нужедаго тӀад лъурав пачаги нужедаги нужер умумуздаги бихьа-рагӀичӀеб халкъалъул кверщаликье кьела. Ва гьенир нуж лъугьина цӀулалги ганчӀилги гьарурал ясикӀо-аллагьзабазе хъулухъ гьабизе.
БЕТӀЕРГЬАНАС нуж рахъинарурал ракьазул халкъаз нуж хӀакъир гьарила, гьел нужеда тӀад релъанхъила ва гьенир инжитлъиялда рукӀина.
Нужеца хурибе гӀемераб хьон хьала, амма бачӀин мукъсанаб гурони щвеларо, щайгурелъул ракъул гарцӀалъ кванан букӀун гьеб.
Нужеца цӀолбол гъабу чӀела ва гьелъул ах гӀезабила, амма гьениса цӀибил цӀцӀун чагъир гьекъеларо, щайгурелъул нужер цӀолбода хӀапара бан букӀун.
Киса-кирего улкаялда зайтуналъул гъутӀби рижила, амма зайтуналъул нах нужеда бихьиларо, щайгурелъул зайтун цебего гъенон букӀун.
Нужее васалги ясалги гьарила, амма гьел нужгун хутӀиларо, щайгурелъул асирлъуде рачун ун рукӀун.
Нужер тӀолалго гъутӀбиги хурул бачӀинги хӀутӀ-хъумуралъул давлалъун ккела.
Нужеда гьоркьоб гӀумру гьабулел батӀиял халкъазул гӀадамал къойидаса къойиде тӀадегӀанлъила, нужин абуни, къойидаса къойиде гӀодорегӀанлъила.
Гьезда цере налъукье ккела нуж, нужерин абуни, гьезие кьезе щибго букӀинаро. Гьел рукӀина бетӀерлъун, нуж – рачӀлъун.
Гьал киналго балагьал рещтӀина нужеде тӀаде – нужеда хадур лъугьина гьел, нуж теларо гьез. БЕТӀЕРГЬАН Аллагьасухъ гӀенеккичӀолъи ва Гьес тӀад къарал амрабиги къануналги тӀуразаричӀолъи сабаблъун, нуж тӀагӀинарила.
Гьел балагьал рукӀина нужееги нужер наслабазеги абадиял нугӀзаллъун ва гӀаламатлъун.
ГӀорцӀараб гӀумру бугеб мехалда нужеца БЕТӀЕРГЬАН Аллагьасе разиго ва аваданго хъулухъ гьабичӀелъул,
БЕТӀЕРГЬАН Аллагьас нужеда тӀаде риччарал тушбабазда цере хӀалтӀила нуж, ракъиги, къечги, гӀицӀлъиги, мискинлъиги хӀехьолаго. Тушманас нужер горбода маххул рукь бала, гьеб гӀазаб-гӀакъубаялда нужги хвезарила.
РикӀкӀадаса, дунялалъул рагӀалдаса, нужеда бичӀчӀулареб мацӀалъул халкъ тӀамила БЕТӀЕРГЬАНАС нужеда тӀаде. ЦӀум кинигин нужеда тӀад речӀчӀила гьел.
Гьеб буго вахӀшияб халкъ: харабазул адаб гьабулареб, лъималазда гурхӀулареб.
Нужер гӀи-боцӀиги ах-хуралъул бачӀинги гьез кванан лъугӀизабила, нужги хвела.
Тушманас нужер улкаялъул киналго шагьарал сверун кквела, нужер шагьаразул рорхатал щулиял къадазги нуж цӀуниларо ва, гьезде хьулги лъун нуж рукӀаниги, гьел щущахъ разарила. БЕТӀЕРГЬАНАС нужее кьураб улкаялъул киналго шагьарал сверун кквела.
Шагьарал сверун ккурав тушманас нужее кьураб гӀазабалъул кутаклъиялъ, БЕТӀЕРГЬАН Аллагьас кьурал нужерго лъималазул – васазулги ясазулги – гьан кваназе буго нужеца.
Нужер бищун хӀеренавги хӀалимавги гурхӀизе гьечӀо жиндирго вацасдаги, лъадудаги, хутӀарал лъималаздаги
ва, гьезиеги кьечӀого, жинцаго кваназе буго жиндирго лъимадул гьан. Тушманас нужер шагьаралги сверун ккун, нуж кӀудияб балагьалъукье ккараб мехалъ, нужее тӀокӀалъ кваназе жо букӀине гьечӀелъул.
Бищун хӀеренайги хӀалимайги чӀужугӀадан, рагӀизабун жинца гӀодоб хӀетӀе чӀоларей, ццидалъ ялагьизе йиго жиндирго росасухъги, васасухъги, ясалъухъги
ва, балъго лъимерги гьабун, жинцаго кваназе буго гьебги гьелда цадахъ къватӀибе бачӀарабщинаб жоги. Тушманас нужер шагьарал сверун ккураб мехалъ, гьединаб гӀазаб букӀине буго нужее.
Гьаб тӀехьалда хъвараб Къануналъул щибаб рагӀи мухӀканго тӀубазабичӀони ва БЕТӀЕРГЬАН Аллагьасул тӀадегӀанаб цӀар кӀодо гьабулеб гьечӀони,
БЕТӀЕРГЬАНАС нужедеги нужер наслабаздеги кидаго рукӀинчӀел вахӀшиял балагьалги, гӀасиял, тӀасаго унарел унтабиги риччазе руго.
Гьес нужеда тӀаде риччазе руго Мисриялъул киналго вахӀшиял унтаби ва гьел нужеда тӀаса ине гьечӀо.
БЕТӀЕРГЬАНАС нужеда тӀаде риччазе руго гьаб Къануналда рехсечӀелги унтабигун балагьал – нуж тӀагӀинаричӀого тезе гьечӀо.
Зодир цӀвабигӀан нуж гӀемерлъун рукӀаниги, нужер дагьал чагӀи гурони хутӀизе гьечӀо, нужерго БЕТӀЕРГЬАН Аллагьасе нуж мутӀигӀлъичӀолъи сабаблъун.
Нужее лъикӀлъиги гьабулеб, нужер къадарги цӀикӀкӀинабулеб мехалъ Гьев вохун вукӀаравго гӀадин, гьединго нуж гъуриялдасаги щущахъ разариялдасаги вохизе вуго Гьев. Ва нужеца кверде босизехъин бугеб ракьалдаса нуж нахъе хъамизе руго.
Цинги БЕТӀЕРГЬАНАС нуж, дунялалъул цояб рагӀалдаса цогияб рагӀалде щвезегӀан, халкъазда гьоркьор рикь-рикьизарила. Гьенир батӀиял аллагьзабазе хъулухъ гьабулел рукӀина нуж – я нужеда, я нужер умумузда лъалел рукӀинчӀел цӀулалги ганчӀилги гьарурал аллагьзабазе.
Гьел халкъазда гьоркьоб нужее парахалъи букӀинаро, нужер хӀатӀазе хӀалхьи щвеларо. Гьениб БЕТӀЕРГЬАНАС нужер гӀакълу ургъалабазул цӀезабила, беразул канлъи свинабила ва рухӀалъул чара къосинабила.
Нужер гӀумруялъе кидагосеб хӀинкъи букӀина, рекӀелъ парахалъи бугеб мехго щвеларо, къасиги къадги хӀинкъун сородулел рукӀина, чӀаго хутӀилищ хутӀиларищ лъаларого.
Радал дуца абила: „Вай, хехго сордо щолебани!“ – къаси: „Вай, хехго рогьунебани!“ – ян, бихьа-тарабщиналъ рекӀелъ рещтӀараб хӀинкъи сабаблъун.
Гумуздаги рекӀун БЕТӀЕРГЬАНАС Мисриялде тӀад руссинарила нуж. Нуж тӀокӀалъ гьенире тӀад руссине гьечӀин абун букӀаниги, БЕТӀЕРГЬАНАС гьенире ритӀила нуж ва гьенир тушбабазе нужго лагълъиялде ричизе лъугьина, амма нуж ричун росулев чиги вукӀинаро».

БЕТӀЕРГЬАНАСУЛ амруялдалъун Хоривалда Мусаца гӀизраилазулгун КъотӀи гьабуна. Гьединго МогӀавалда рукӀаго БЕТӀЕРГЬАНАС Мусаде амру гьабуна гӀизраилазулгун цоги нухалъ КъотӀи гьабеян. Гьале гьеб КъотӀи.
Киналго гӀизраилалги ахӀун, Мусаца гьезда абуна:
«Нужерго беразда бихьана БЕТӀЕРГЬАНАС Мисриялда пиргӀавнасеги, киналго гьесул чагӀазеги, гьесул тӀолабго улкаялъеги гьабураб.
Нужерго беразда бихьана гьезие гьабураб къвакӀараб тамихӀги, гьединго кӀудиял гӀаламаталги, хӀикматал ишалги.
Амма жакъа къоялде щвезегӀанги [нужер риццатал ракӀал сабаблъун] кьечӀо БЕТӀЕРГЬАНАС нужее бичӀчӀи бугеб гӀакълуги, бихьараб босулел бералги, рагӀаралъул магӀна гьабулел гӀундулги.
„Дица кӀикъого соналъ авлахъалда нужее нухмалъи гьабуна: нужер ретӀелги басралъичӀо хьитги бихъичӀо.
Гьениб нужеца чед гуро кванараб, чӀагӀа яги чагъир гуро гьекъараб. Гьедин гьабуна Дун нужер БЕТӀЕРГЬАН Аллагь вукӀин нужеда бичӀчӀизе гӀоло“.
Ахир-къадги гьанире щвана нилъ. Цинги Хешбоналъул пача Сихонги Башаналъул пача Огги рачӀана нилъгун рагъизе, амма нилъеца гъурана гьел,
гьезул ракьалги кверде росана ва гьел ракьал рувимилазеги, гадилазеги, манассилазул бащдаб къавмалъеги кьуна.
Гьаб къотӀиялъул киналго шартӀал тӀуразаруни, гьабулебщиналъулъ нужее икъбал букӀине буго.
Жакъа нуж киналго гьаб бакӀалда БЕТӀЕРГЬАН Аллагьасда цере чӀун руго: къавмазул бутӀрулги, тухумазул кӀудиялги, церехъабиги, киналго гӀизраилалги.
Гьединго гьанир руго нужер лъудбиги, лъималги, киналго нужеда гьоркьоб гӀумру гьабун чӀарал батӀиял халкъазул гӀадамалги – нужее цӀул бичӀулел чагӀаздаса бахъараб лъим баччулел чагӀазде гӀунтӀизегӀан.
Нуж гьанире ракӀарун руго, нужеца БЕТӀЕРГЬАН Аллагьасул КъотӀи къабул гьабиялъе гӀоло. БЕТӀЕРГЬАНАС нужгун гьеб КъотӀи гьабулеб буго, гьаги гьедун,
Гьес нужер умумузе, ай Ибрагьимиеги, ИсхӀакъиеги, Якъубиеги кьураб рагӀуда рекъон, нуж Жиндирго халкълъун гьариялъе ва нужер Аллагьлъун Живго вукӀиналъе гӀоло.
ГӀицӀго нужергун гуро дица гьаб гьа гьедараб КъотӀи гьабулеб бугеб.
Гьаб КъотӀи гьабулеб буго гьанир БЕТӀЕРГЬАН Аллагьасда цере ракӀарун ругезулгунги жеги жакъа нилъеда гьоркьор гьечӀезулгунги.
Нужедаго лъала Мисриялда нилъер букӀараб гӀумруги чияр халкъазул ракьаздасан нилъеца гьабураб сапарги.
Нужеда рихьана гьезул цӀулалги, ганчӀилги, гӀарцулги, меседилги гьарурал рокьукъал гьересиаллагьзаби.
Нужеда гьоркьов киданиги вукӀине виччаге, БЕТӀЕРГЬАН Аллагьасде мугъги рехун, дол халкъазул аллагьзабазе тӀагӀат гьабулев чи: я бихьинчи, я чӀужугӀадан, я тӀубараб къавм, яги тухум; вореги, кьогӀаб яги загьруяб гӀаркьел тӀад бижулеб кьибил нужедаго гьоркьоб биччаге!
КъотӀиялъул нагӀанабиги лъалев цониги чияс, гьезул кӀварги гьабичӀого, жиндирго дугӀаялдалъун ракӀ гӀодобе биччазабулеб бугони: „Диего бокьарабги гьабун вукӀина, гьабулебщиналъулъ дие битӀги ккела“, – ян пикруги абун, гьеб гӀамал сабаблъун хвезе вуго гьев. „Лъадаца гӀорцӀарабги бакъварабги ракь цадахъ тӀагӀинабила“
Гьединав чиясдаса БЕТӀЕРГЬАН кидаго тӀасалъугьунаро. Хилиплъи хӀехьоларев БЕТӀЕРГЬАНАСУЛ гьалагаб ццин рещтӀине буго гьединав чиясде ва гьаб тӀехьалда хъварал киналго нагӀанаби гӀунтӀизе руго гьесде; гьесул цӀарги БЕТӀЕРГЬАНАС дунялалдасаго нахъе хъвагӀазе буго.
ГӀизраилазул тӀолалго къавмазда гьоркьоса ватӀаги гьавун, гьев чиясе БЕТӀЕРГЬАНАС жаза гьабила гьаб Къануналъул тӀехьалда хъварал КъотӀиялъул киналго нагӀанабазда рекъон.
Нужер рукӀинесел гӀелаздаги, нужер наслабаздаги, рикӀкӀадал ракьаздаса рачӀарал батӀиял халкъазул чагӀаздаги бихьила гьаб ракьалде рачӀине ругел балагьалги, БЕТӀЕРГЬАНАС риччазе ругел унтабиги.
Гьезда бихьила чӀабтӀицаги цӀамуцаги бухӀараб тӀолабго ракь – щибго бекьизеги бижизеги рес гьечӀеб, кинабгӀаги гӀурччинлъицин гьечӀеб. Гьеб букӀина гьелегьараб ццидалъ БЕТӀЕРГЬАНАС тӀагӀинарурал шагьарал Содомги, Гоморраги, Адмаги, Цевоимги гӀадин.
ТӀолалго халкъаз абизе буго: „Щиб сабаблъун БЕТӀЕРГЬАНАС гьаб ракьалда гьаб къо чӀезабураб? Сунца Аллагьасул ццин гьадигӀан гьалаг гьабураб?“ – ин.
Гьезда абила: „Гьедин ккана гьеб халкъалъ жиндирго умумузул БЕТӀЕРГЬАН Аллагьасул КъотӀи рехун теялъ, гьел Мисриялдаса нахъе рачун хадуб Гьес гьезулгун гьабун букӀараб КъотӀиялъе гьел хилиплъиялъ.
Цере жидеда киданиги лъалел рукӀинчӀел ва Аллагьас гьукъарал батӀиял аллагьзабазда хадур лъугьана гьел ва гьезие тӀагӀат-гӀибадат гьабуна.
Гьеб сабаблъун БЕТӀЕРГЬАНАСУЛ ццин гьалаглъана гьеб улкаялде ва тӀехьалда хъварал киналго нагӀанабиги щвана гьелъул халкъалъе.
Гьалагаб ццидалъ БЕТӀЕРГЬАНАС жиндирго ракьалдаса нахъеги къотӀун, чияр ракьалде рехана гьел – гьанжеги гьел гьенир руго“, – ян.
БЕТӀЕРГЬАН Аллагьасул нилъеда лъаларел балъголъаби руго, амма гӀадамазе загьир гьабурабщинаб, Гьес абадиялъего нилъееги нилъер наслабазеги кьун буго, нилъ Гьесул Къануналда рекъон хьвадизе рукӀине гӀоло.

Дица нужее загьир гьарурал гьал киналго лъикӀлъабиги балагьалги нужеда тӀаде рачӀине руго. Гьебмехалъ, БЕТӀЕРГЬАН Аллагьас чияр халкъазда гьоркьор рикь-рикьизарурал, нуж рекӀеде рачӀина,
лъималгун цадахъ нужерго БЕТӀЕРГЬАН Аллагьасде руссина, Гьесие мутӀигӀлъила ва жакъа дица нужее загьир гьабурабщинаб ракӀ-ракӀалъ ва тӀолабго рухӀ-жаналдалъун тӀубазабила.
Цинги БЕТӀЕРГЬАН Аллагьас нуж асирлъудаса тӀад руссинарила; Гьев нужеда гурхӀила ва Жинцаго киналго халкъазда гьоркьор рикь-рикьизарурал нуж цӀидасан данде ракӀарила.
Дунялалъул рагӀалде щвезарун рукӀун ратаниги, БЕТӀЕРГЬАН Аллагьас нуж гьенисаги ракӀарила ва тӀадруссинарила.
БЕТӀЕРГЬАН Аллагьас нужерго умумузул ракьалде рачина нуж ва цӀидасан гьеб ракь кверде босила нужеца; умумузул букӀаралдасаги цӀикӀкӀун бечелъиги кьела нужее ва гьездасаги цӀикӀкӀина нужер къадарги.
БЕТӀЕРГЬАН Аллагьас нужерги нужер наслабазулги ракӀазе гьабила суннат, ракӀ-ракӀалъго тӀолабго рухӀ-жаналдалъун нужее БЕТӀЕРГЬАН Аллагь хиралъизе ва нуж чӀаго хутӀизе гӀоло.
Гьебмехалъ БЕТӀЕРГЬАН Аллагьас тӀолалго балагьал рещтӀинарила, нужги рихарал, нужее гӀазаб-гӀакъубаги кьезе бокьарал нужер тушбабазде тӀаде.
Нужги цӀидасан БЕТӀЕРГЬАН Аллагьасе мутӀигӀлъила ва жакъа дица малъарал Гьесул киналго амрабиги тӀуразарила.
Цинги БЕТӀЕРГЬАН Аллагьас нужеца гьабулебщиналда кӀудияб баракат лъела, нужее лъимал гӀемер гьарила, гӀи-боцӀул къинлъи гӀемерлъила ва ах-хуралъул бачӀинги гьарзалъила. БЕТӀЕРГЬАН нахъеги нужедаса разилъила, нужер умумуздаса разилъарав гӀадин, ва нужее лъикӀабщинаб кьела.
Гьедин букӀина нуж БЕТӀЕРГЬАН Аллагьасухъ гӀенеккулел ругони ва гьаб Къануналъул тӀехьалда хъварал Гьесул амрабиги тӀадкъаялги тӀуразарун хьвадани – ракӀ-ракӀалъго тӀолабго рухӀ-жаналдалъун нужерго БЕТӀЕРГЬАН Аллагьасде руссани.
Жакъа дица нужее кьолел ругел амраби тӀуразаризе цӀакъго захӀматал яги нахъ гӀунтӀун бажаруларел гьечӀо.
Гьел зобалазда гуро ругел: „Зобалазде щив вахинев гьел росизе ва нижее загьир гьаризе, нижеца гьел тӀуразаризе рукӀине?“ – ян нужеца абизе ккани.
Ралъад тун дорехунги гуро гьел ругел: „Ралъад бахун довехун щив инев, гьел росизе ва нижехъе кьезе, нижеца гьел тӀуразаризе рукӀине?“ – янги абизе кколаро.
Гуро, гьел амраби нужгун руго: гьел нужер мацӀалда руго ва нужер рекӀелъ руго, гьединлъидал гьел тӀуразаре.
Балагье, жакъа дица нужеда цебе лъолеб буго гӀумруги баракатги, хвелги балагьги.
Гьале дир амру: БЕТӀЕРГЬАН Аллагь хиралъе, Гьесул нухккун хьваде, Гьесул амрабиги, тӀадкъаялги, къануналги тӀуразаре. Цинги нуж чӀаго хутӀила, нужер къадарги тӀадеялдаса тӀаде цӀикӀкӀина ва нуж жанире лъугьинехъин ругеб ракьалда БЕТӀЕРГЬАН Аллагьас нужеде баракатги рещтӀинабила.
Амма нужеца БЕТӀЕРГЬАН Аллагьасде мугъ рехани, нуж Гьесие мутӀигӀлъичӀони ва, Гьесул нухдасаги кьурун, батӀиял аллагьзабазе хъулухъ гьабизе лъугьани,
гьебмехалъ ракӀчӀун нуж тӀагӀинаризе руго; нуж унеб ва нужеца кверде босизе бугеб Иорданалъул доб цояб рахъалъул ракьалда нужер гӀумруги халат бахъизе гьечӀо.
Жакъа дица зобги ракьги нужеда данде нугӀзаллъун ахӀулел руго: дица нужеда цебе лъуна – гӀумру яги хвел, баракат яги нагӀана. ГӀумру тӀаса бище, нужгоги нужер наслабиги чӀаго рукӀине,
БЕТӀЕРГЬАН Аллагь нужее хиралъизе, Гьесухъ гӀенеккизе ва Гьесулгун щулияб бухьен гьабизе – Гьесдасан бугелъул нужее гӀумру. Нужее кьелин абун нужер умумузе, ай Ибрагьимиеги, ИсхӀакъиеги, Якъубиеги гьедун вукӀараб ракьалда Гьес кьела нужее халатаб гӀумру».

Ахиралдаги Мусаца тӀолалго гӀизраилазде гьадинаб хитӀаб гьабуна.
Мусаца абуна: «Дица нусиялда къого сон бана ва тӀокӀалъ бажаруларо дихъа нужеда цадахъ хьвадун. БЕТӀЕРГЬАНАСГИ абуна дун Иордан бахун довехун ине гьечӀилан.
Живго БЕТӀЕРГЬАН Аллагь вукӀине вуго нужеда цадахъ, дора ругел халкъалги Гьес нужеда цереса тӀагӀинаризе руго ва нужеца доб ракьги кверде босизе буго. Егьошуаца цере рачине руго нуж, БЕТӀЕРГЬАНАСУЛ рагӀуда рекъон.
БЕТӀЕРГЬАНАС гьел халкъазеги гьабила амориязул пачазаби Сихониеги, Огиеги, гьезул ракьазеги гьабураб – гьел халкъалги гьединго гъурила.
БЕТӀЕРГЬАНАС нужер кверде кьезе руго гьел ва нужеца гьезие дица нужеда тӀадкъарабщинаб гьабизе ккола.
Нуж щулаго чӀа, къвакӀун рукӀа. Гьезукьа хӀинкъуге, я нахъе къаге, БЕТӀЕРГЬАН Аллагь вугелъул нужгун. Гьес нуж киданиги рехун тезе гьечӀо!»
Хадуб Мусаца Егьошуа ахӀана ва тӀолалго гӀизраилазда цебе гьесда абуна:
«Мун къвакӀун ва кьварун чӀа, щайгурелъул мун ине ккола БЕТӀЕРГЬАНАС нилъер умумузе рагӀи кьун букӀараб ракьалде гьаб халкъги бачун, ва, гьезул ирс хӀисабалда, дуца гьезда гьоркьоб бикьизе ккола гьеб ракьги.
Живго БЕТӀЕРГЬАН ине вуго дуда цеве-цеве ва Гьев мунгун вукӀине вуго; Гьес мун кидаго рехун тезе гьечӀо. Мун сункьаниги хӀинкъуге ва ракӀ тӀуркӀизе биччаге».
Мусаца гьаб Къанун хъвана ва БЕТӀЕРГЬАНАСУЛ КъотӀиялъул гъамас баччулел Левийил къавмалъул кашишзабазухъе ва ГӀизраилалъул кӀудиял чагӀазухъе кьуна.
Хадуб Мусаца абуна:
«Анкьго соналда жаниб цо нухалъ, тӀасалъугьиналъул соналъ, Хъошазул байрамкъояз,
ГӀизраилил халкъ БЕТӀЕРГЬАН Аллагьасда цебе чӀезе, Гьес тӀаса бищараб Мукъадасаб бакӀалде бакӀарараб мехалъ, киналго гӀизраилазда рагӀун гьаб Къанун цӀале.
ТӀолабго халкъ бакӀаре – бихьиналги, руччабиги, лъималги, нужер шагьаразда чӀарал цогидал халкъазул гӀадамалги. Биччанте гьезда рагӀизе ва лъан букӀине: гьел ругьунлъизе ккола БЕТӀЕРГЬАН Аллагьасукьа хӀинкъизе, Гьесие сужда гьабизе ва Гьесул Къанунги мухӀканго тӀубазабизе.
Биччанте жеги гьаб Къанун лъаларел лъималги гӀенеккизе ва гьездаги лъан букӀине: гьел ругьунлъизе ккола БЕТӀЕРГЬАН Аллагьасукьа хӀинкъизе ва Гьесие сужда гьабизе. Гьедин букӀине ккола кидаго, Иорданалъул доб цояб рахъалда нужеца кверде босизехъин бугеб ракьалда нужеца гӀумру гьабулебщинаб мехалъ».
БЕТӀЕРГЬАНАС Мусада абуна:
«Дуе хвезе заман щолеб буго. Егьошуа ахӀе ва ДандчӀваялъул Чадиралда цере чӀа, Дица гьесие амру гьабизе букӀине».
Мусаги Егьошуаги ДандчӀваялъул Чадиралда цере чӀана.
Гьебмехалъ БЕТӀЕРГЬАН загьирлъана накӀкӀул парчадул хӀубиялъулъ ва Чадиралъул кӀалтӀа чӀана.
БЕТӀЕРГЬАНАС Мусада абуна:
«Мун кватӀичӀого дурго умумулгун парахалъизе вуго, гьаб халкъин абуни, жиб унеб бугеб ракьалъул гьересиаллагьзабазда хадубги ун, пасалъизе буго. Гьез Дун рехун тезе вуго ва жидергун гьабураб Дир КъотӀиги хвезабизе буго.
Гьеб къоялъ Дир гьезда гьалагаб ццин бахъила ва Дица гьелги рехун тела. Гьебмехалъ Дица гьездаса Дирго гьумер бахчила, гьелги чияр давлалъун ккела. ГӀемерал вахӀшиял балагьал рачӀина гьезда тӀаде. Гьебмехалъ гьез абила: „Гьалгощинал балагьал нилъеда тӀаде рачӀун руго нилъгун нилъер Аллагь гьечӀолъиялъ!“ – ин.
Дицайин абуни, гьеб къоялъ ракӀчӀун Дирго гьумер бахчизе буго, батӀиял аллагьзабаздеги руссун, гьез гьабурабщинаб квешлъи сабаблъун.
Гьанже гьаб турки хъвай ва гӀизраилазда малъе; биччанте гьез гьеб ахӀизе – гьеб букӀине буго гьезда данде чӀараб Дир нугӀлъун.
Дица гьел рачина рахьги гьоцӀоги чвахулеб ракьалде, гьезие кьелин гьезул умумузе Дун гьедараб ракьалде. Гьениб гӀорцӀизегӀан кваназе квенги щун, кьаралъараб мехалъ, Дунги рехун тун ва Дир КъотӀиги хвезабун, гьел батӀиял аллагьзабазде руссина ва гьезие хъулухъ гьабизе лъугьина.
Хадуб, гӀемерал балагьалги гӀазаб-гӀакъубаги хӀехьезе ккараб мехалъ, гьаб турки гьезда данде нугӀлъун чӀела (рачӀунел гӀелаздаги кӀочене гьечӀелъул гьаб турки). Дида гьанжего лъала гьезул ракӀазул къасдал, гьезие кьелин Дун гьедараб ракьалде гьел щвелалдего».
Доб къоялъ Мусаца турки хъвана ва гӀизраилазда малъана.
Нунил вас Егьошуаде БЕТӀЕРГЬАНАС гьадинаб амру гьабуна:
«Мун къвакӀун ва кьварун чӀа, щайгурелъул дуца рачине кколелъул гӀизраилал гьезие кьелин Дун гьедараб ракьалде. Дунги вукӀине вуго мунгун».
Байбихьудаса ахиралде щвезегӀан тӀолабго Къанун хъван лъугӀарабго,
Мусаца БЕТӀЕРГЬАНАСУЛ КъотӀиялъул гъамас баччулел левитазде гьадинаб амру гьабуна:
«Гьаб Къануналъул тӀехь босе ва КъотӀиялъул гъамасалда аскӀоб лъе. Гьеб гьениб букӀина нужеда данде чӀараб нугӀ хӀисабалда.
Дида лъалелъул нужеего бокьарабги гьабун чӀолел чагӀи нуж рукӀин. Жакъа, дун жеги нужгун вугеб мехалъцин, гьедигӀан БЕТӀЕРГЬАНАСЕ мутӀигӀлъуларел нужер, дун хун хадуб щибдай букӀина?!
Нужер къавмазул кӀудиялги церехъабиги дихъе ахӀе, гьезие дица гьал рагӀаби цӀализе ва гьезда данде нугӀзаллъун зобги ракьги ахӀизе.
Дида лъалелъул дун хун хадуб нуж ракӀчӀун пасалъизе рукӀин ва, дица малъараб нухги тун, къосун ккезе рукӀин. Заманалдасан нужеда тӀаде балагьал рещтӀине руго, БЕТӀЕРГЬАНАСДА цере нужеца гьарурал квешлъаби ва Гьесул ццин бахъинабулел нужер ишал сабаблъун».
Мусаца тӀолалго гӀизраилазда рагӀун, байбихьудаса ахиралде щвезегӀан гьаб турки цӀалана.

«Зобал, нуж гӀенекке дир хитӀабалъухъ;
Ракьалъги гӀинтӀаме дир кӀалзул рагӀухъ.
Дир вагӀза-насихӀат цӀадлъун чвахизе биччай,
щублъун чвахизе те дир рагӀабиги:
гӀурдаде тӀолеб тӀупан кинигин,
хур лъалъалеб рахӀмат кинигин!
Дица БЕТӀЕРГЬАНАСУЛ цӀар ахӀила!
Нилъер Аллагьасул тӀадегӀанлъи! Гьесие рецц гьабе!
Гьев вуго щулияб кьуру! Гьесул ишал камилал,
Гьесул нухал киналго ритӀарал!
Аллагь даим ритӀухъав, Жив мекъи кколарев!
Гьев кидаго вацӀцӀадав ва витӀарав!
Амма яхӀ-намус рехарал Гьесул лъимал
Гьесда цере пасатго хьвадана!
Жидедаго тӀаде рогьоги цӀан,
бокьа-бокьараб гурони гьабулареб гӀадада хвараб агьлу!
Гьебищ БЕТӀЕРГЬАНАСЕ нужер баркала?
ГӀантаб, гӀакълу гьечӀеб халкъ!
Гьев гуревищ нужер Эмен, нужее гӀумру кьурав Халикъ –
нужги дунялалда рижарав, нужер гӀумруялъе кьучӀги лъурав?
Цебе араб ракӀалде щвезабе;
рукӀарал гӀелазул хӀисаб гьабе.
Дурго инсуда цӀехе, гьес бицина дуда,
кӀудиял чагӀазда гьикъе, гьез абила дуда.
ТӀадегӀанас халкъазе ирсалъе ракьал кьолеб мехалъ,
Гьес тӀолабго инсаният бикь-бикьараб мехалъ,
Гьес халкъазул ракьазе гӀорхъи чӀвана,
ГӀизраилил васазул
БЕТӀЕРГЬАНАСУЛ бутӀалъун ккола Гьесул халкъ,
Якъуб – Гьесул ирс.
Авлахъалда батана Гьесда гьеб халкъ,
жанаварал рурудулеб гӀалхулаб авлахъалда.
Гьес гьезул тӀалаб гьабуна, гьел хьихьана ва
Жиндирго ясбер гӀадин цӀунана.
ЦӀумалъ жиндирго бусен гьабулеб гӀадин
ва жиндирго тӀанчӀазда тӀад гьеб боржанхъулеб гӀадин,
куркьбалги гӀебеде ритӀун, жиндирго тӀанчӀи
куркьбаздаги лъун раччулел гӀадин,
БЕТӀЕРГЬАНАС Жинцаго цебе бачана гьеб халкъ;
батӀияв аллагь гьелгун вукӀинчӀо.
Гьедин Гьес дунялалъул борхалъиялде рахинаруна гьел,
ва, гӀалах-авлахъалъул нигӀматги кьун, кваназаруна.
Гьес кьурабазулъа гьоцӀо кьуна гьезие кваназе,
парсазухъа зайтуналъул нах кьуна,
гӀи-боцӀул рехъалъа нахги рахьги кьуна,
кьариял кьагӀиги буртӀалги,
Башаналъул бищун лъикӀал куйдулги,
тӀаса бищараб ролъги кьуна.
Ва дуе гьекъезе цӀолбол жа букӀана – гъабуялъул би.
Амма кьаралъана Ешурун
гьесда тӀатӀи чӀвана, гьев гьарт-гьартана ва гьесул ракӀ хъачӀлъана.
Аллагь нахъ чӀвана – жиндирго Халикъ,
хвасарлъиялъул Кьуру рехун тана!
БатӀиял аллагьзаби сабаблъун гьез Аллагьасул квешго ццин бахъинабуна,
жидерго хъубал ишаздалъун Гьев тӀуван гьалаглъизавуна!
Гьез къурбанал шайтӀабазе гьаруна, Аллагьасе гуро –
цере лъалел рукӀинчӀел аллагьзабазе,
цӀиял раккарал аллагьзабазе;
гьел нужер умумузда рагӀунцин рукӀинчӀо.
Нуж гьарураб Кьуру нужеца рехун тана,
Нужго рижарав Аллагь кӀочон тана!
Гьеб бихьидал БЕТӀЕРГЬАНАСГИ гьел нахъчӀвана.
Жидерго васаздеги ясаздеги бахъараб гьалагаб цциналъ,
Гьес абуна: „Дица гьездаса Дирго гьумер бахчила,
цинги гьезие ккезе бугелъухъ валагьила.
Гьел руго пасикълъиялъул агьлу,
ритӀухълъи лъаларел лъимал!
Гьересиаллагьзабаздалъун Дир ццин гьалаглъизабуна гьез,
квераз гьарурал ясикӀо-аллагьзабаздалъун дир ракӀ кьогӀлъизабуна!
Дицаги гьезулъ жахӀда бижизабила жидеда
халкъин абизецин бегьуларел гӀадамаздалъун;
Гьагаб халкъалдалъун ццидахинарила гьел.
Щайгурелъул Дир ццидал цӀа бакун бугелъул –
барзахалъул тӀиналде гӀунтӀунги кинабго бухӀула гьелъ;
гьелъ бухӀула ракьги, ракьалда бижарабщинабги,
кьурабазул кьучӀалги!
Дица гьезда тӀаде балагьал ракӀарила,
гьезда Дирго чӀорал речӀчӀила:
Гьел ракъуца хӀалакълъила,
квешал хвалил унтабаз чӀвала!
Дица гьезда тӀаде гӀалхул жанаваразул гажалги,
ракьалдасан шурулел жалазул загьруги биччала.
КъотӀнор ругел хвалчаца чӀвала,
рокъор чӀарал хӀинкъуца холел рукӀина!
Хвезе руго гӀолохъабиги, бахӀаруччабиги,
каранда хахулел лъималги, бетӀер хъахӀлъарал харабиги.
Дица гьел рикь-рикьун тӀагӀинарилаан,
халкъазда гьоркьоб гьезул лъалкӀцин нахъа течӀого,
амма гьебмехалъ тушбабазул гӀамал кӀодолъила,
гьезда гьеб мекъи бичӀчӀила,
ва гьез абила: ‘Нилъер къуват бергьана!
БЕТӀЕРГЬАНАСУЛ иш гуро гьеб’, – ин.
ГӀизраилил халкъ – гӀакълу билараб халкъ,
гьезда щибго бичӀчӀулеб гьечӀо!
Гьез гӀакълу хӀалтӀизабулебани,
гьезда кинабго бичӀчӀилаан,
жидерго букӀунеб ахирги лъалаан“.
Кин кӀолеб цо чиясда азаргояв лъутизавизе?!
КӀигоясда кин кӀолеб анцӀазарго чи лъутизавизе?!
Гьедин лъугьуна гьезул аллагьас гьел рехун тараб мехалъ,
Живго БЕТӀЕРГЬАНАС гьел тушбабазул кверде кьураб мехалъ!
Дозул аллагь нилъер Аллагь гӀадав гьечӀелъул!
Нилъер тушбабазда жидедагоги лъала гьеб.
Гьезул гъабу – Содомалъул гъабуялдаса лъугьараб,
гьезул цӀибил – Гоморраялъул ахазукьа лъугьараб.
Гьезул пихъ загьруяб,
цӀолбол хьоп кьогӀаб.
Гьезул чагъир – борхьил загьру,
кобраялъул хвалил загьру.
„Дица бахчун гуребищ гьеб бугеб?
Дир нахъарокъоб, мугьруги чӀван, тун гуребищ гьеб бугеб?
РецӀел босулев – Дун вуго. Къисас Дица босила,
гьезул хӀетӀе хъущтӀараб къо бачӀиндал.
Гьезде чӀегӀераб къо бачӀунеб буго,
гьезие къачӀараб къадар гӀедегӀун щолеб буго“.
БЕТӀЕРГЬАНАС диван гьабила Жиндирго халкъалъе,
ва Жиндирго лагъзадерида гурхӀила,
гьезул пакъирлъиги бихьун,
я асирал, я эркенал нахъе чагӀиго хутӀун гьечӀолъиги бихьун.
Ва Гьес абила: „Киреха арал гьезул аллагьзаби?
Киб бугеб гьез мугъчӀвалеб букӀараб кьуру?
Нужерго къурбаназул тӀатӀи гьезие кьуна нужеца,
гьезие чагъирги тӀуна.
Биччанте гьанже гьез кумек гьабизе нужее!
Биччанте гьез цӀунизе нуж!
ГьанжегӀаги бичӀчӀа нужеда, цохӀо Дун вукӀин Аллагь,
Дун гурев батӀияв Аллагь гьечӀевлъи!
ГӀажалги хъвала Дица, гӀумруги кьола Дица.
Дица ругъун лъола – Дицаго сахги гьарула.
Дидаса хвасар гьаризе лъидаго кӀоларо!
Эхеде кверги борхун гьедулев вуго Дун:
Дирго абадияб цӀаралхӀа,
Дирго хвалченалъул пири бегӀер гьабурабго ва
жаза гьабизе гьеб кодобе босарабго,
Дица рецӀел босила тушбабаздаса,
Дун рихаразе жаза гьабила!
Дица бидуца мехтизарила Дирго чӀорал,
Дир хвалчацаги гӀорцӀизегӀан гьан кванала.
ЧӀваразулги асиразулги би!
Тушбабазул церехъабазул бутӀрул!“
Дунялалъул халкъал, нуж Гьесул халкъалдаса роха!
Жиндирго лагъзадерил бидухъ БЕТӀЕРГЬАНАС къисас босизе буго!
Гьес тушбабазе жаза гьабила,
Жиндирго халкъалъул ракьги бацӀцӀад гьабила».
Гьедин, халкъалда цевеги вахъун, Мусаца киназдаго рагӀун гьеб туркиялъул рагӀаби цӀалана; гьесда цадахъ Нунил вас Гьошеаги
ТӀолалго гӀизраилазе кинабго вагӀза-насихӀатги хитӀабги гьабун лъугӀарабго,
Мусаца абуна:
«Жакъа дица нужеда малъарабщинаб жо рекӀелъ цӀуне. Нужерго лъималаздаги малъе гьаб Къануналда хъварал амраби мухӀканго тӀуразаризе.
Гьел чӀорогоял рагӀаби гуро – гьел рагӀабазулъ буго нужер гӀумруялъул магӀна. Иордан гӀоралъул доб цояб рахъалда нужеца кверде босизехъин бугеб ракьалда гьездалъун букӀине буго нужее халатаб гӀумруги».
Гьебго къоялъ БЕТӀЕРГЬАНАС Мусада абуна:
«Аварим мугӀрузде а, Ерихоналда дандбитӀун МогӀавалъул ракьалда бугеб Нево магӀарде ваха ва Дица гӀизраилазе кьолеб бугеб Ханааналъул ракьалъухъ валагье.
Гьеб магӀарде тӀаде вахине вуго мун ва гьенив хвезе вуго, цинги дурго умумулгун цолъизе вуго; Гьор магӀарда дур вац Гьарунги гьединго хвана ва жиндирго умумузухъе ана.
Гьедин ккана, Цин абураб салул авлахъалда рукӀаго, Кадешалда бугеб Мерива абураб иццухъ гӀизраилазда цебе Дир адаб гьечӀеб жоги гьабун, нужеца ГӀизраилил халкъалда Дир тӀадегӀанаб хиралъи бихьизабичӀолъи сабаблъун.
Гьединлъидал, Дица гӀизраилазе кьолеб бугеб ракь бихьила дуда рикӀкӀадасан, амма гьениве мун лъугьинаро».

Гьале Мусаца живго хвелалде цебе ГӀизраилил наслабазе гьабураб баракаталъул дугӀа.
Гьес абуна:
«БЕТӀЕРГЬАН Синаялдаса загьирлъана,
Сеиралда тӀад Гьесул нур гвангъана,
Параналда Гьесул канлъи къалъана,
зобалазул анцӀ-анцӀ азарилал боялгун Гьев вачӀиндал;
Гьесул кваранаб рахъалдасан рурудулеб цӀаги!
ХӀакъикъаталдаги Дуе Дурго халкъ (ГӀизраил) хирияб буго!
Божи-иманалъул агьлу Дур хъатикь буго!
Гьел киналго Дуда цере накабазда чӀола
Дур насихӀатазухъги гӀенеккулаго.
Мусаца гьезухъе кьураб Къанун
Якъубил халкъалъул ирслъун ккола.
ГӀизраилалъул тӀолабго халкъги гьезул къавмазул бутӀрулги
мажлисалде ракӀарараб мехалда,
Ешуруналъул ПарччахӀлъун лъугьана Гьев.
Рувимил наслаби лъугӀугеги, гьезие гӀумру кьеги,
гьесул къавмалъул чагӀи дагьал рукӀаниги!»
Ягьудал къавмалъул рахъалъ гьес гьадин абуна:
«Я БЕТӀЕРГЬАН, Ягьудал наслабазул ахӀи Дуда рагӀаги!
Гьел гьезул халкъгун цолъизаре.
Гьел жидерго къуваталдалъун тушманасда данде рагъула,
амма Дудасан буго гьезие кумек!»
Левийил къавмалъул рахъалъ гьес гьадин абуна:
«Левийил наслаби – Дур божарал лагъзал,
Гьез цӀунула Туммимги Уримги.
Массаялда Дуца хӀалбихьана гьезул;
Мериваялъул иццухъ гьелгун вагъана
Гьез эбел-инсул рахъалъ абула:
„Нижее кӀвар гьечӀо гьел эбел-эмен рукӀиналъул“, – ин;
вацазул гьурмахъ гьел ралагьуларо,
лъималазухъ гӀин тӀамуларо.
Щайин абуни, бищун кӀвар бугеблъун гьезие буго Дур амру тӀубазаби
ва Дур КъотӀи цӀуни.
Гьез Якъубил наслабазда Дур нухалги,
ГӀизраилил халкъалда Дур Къанунги малъула.
Гьез Дуда цере гьуинмахӀал рухӀула,
Дур къурбан-бакӀалда тӀад цӀадул къурбанал лъола.
Я БЕТӀЕРГЬАН, баракат лъе гьезда ва гьезул махщел-гьунар цӀикӀкӀинабе;
Гьез гьабулебщиналдаса Мун разилъаги!
Гьезул тушбабазул мугъ бекизабе,
ва гьел рихарал гӀодор ккезаре,
тӀокӀалъ тӀаде рахъунареб хӀалалъ!»
Буняминил къавмалъул рахъалъ гьес гьадин абуна:
«Биччанте БЕТӀЕРГЬАНАСЕ хирияв
Гьесда аскӀов хӀинкъи гьечӀеб рахӀаталда вукӀине.
БЕТӀЕРГЬАНАС кидаго цӀунула гьев,
Жиндирго кӀигъуждузда тӀадеги вачун, хӀалхьи кьола гьесие».
Юсупил къавмалъул рахъалъ гьес абуна:
«Я БЕТӀЕРГЬАН, Юсупил наслабазул ракьалде баракат рещтӀинабе:
тӀад зобалаздаса щуб базабе,
ракьулъа жанисан иццал чвахизаре,
бакъ гӀун барщараб гьуинаб пихъ кье,
моцӀалдаса моцӀалде бугӀа-ролъ гьарзалъизабе!
Гьезул некӀсиял мугӀруздаги батӀи-батӀияб хирияб нигӀмат бижаги,
гохӀал-щобаздаги пихъ гьарзалъаги,
ракьалдаса хӀалухъен гьарзаго щваги,
зазил хъархъида гьоркьоса кӀалъарав БЕТӀЕРГЬАНАСУЛ цӀобалдалъун.
Гьеб кинабго кьеги Юсупил наслабазе,
вацазда гьоркьов жив тӀаса вищарасе.
Гучаб оцода релълъуна Юсупил къуват,
гӀалхул бугъил лълъурдулин ккола гьесул васал.
Гьез халкъазда хӀункула,
дунялалъул рагӀалда ругездеги гӀунтӀула:
Ефраимил наслу – анцӀ-анцӀ азарго,
Манассил – аза-азарго».
Зевулунил къавмалъул рахъалъ гьес абуна:
«Зевулунил наслаби, сапаралде рахъунелъул нуж разилъаги;
Иссахарил наслаби, нужерго чадразухъ нужги рохаги.
Гьез магӀарде жидехъего къавмал ахӀула
ва гьенир рацӀцӀадал къурбанал гьарула.
Ралъдал бечелъиялъ хьихьула гьел,
ралъдал салудаса хайир босула».
Гадил къавмалъул рахъалъ гьес гьадин абуна:
«Гадил наслабазул ракь гӀатӀид гьабурасе баракат щваги!
Гьел релълъуна парахатго гӀодоб бегараб гъалбацӀалда,
тохлъукье тӀадги речӀчӀун, бетӀерги кверги тӀезе къачӀараб.
Гьез бищун лъикӀаб ракь тӀаса бищана –
халкъалъул бетӀерасе мустахӀикъаб ракь.
Халкъалъул бутӀрул данде ракӀарараб мехалъ,
гьез БЕТӀЕРГЬАНАСУЛ амруялда рекъон гьабуна,
ГӀизраилалъе БЕТӀЕРГЬАНАС къотӀараб хӀукму тӀубазабуна».
Данил къавмалъул рахъалъ гьес абуна:
«Башаналъул мугӀруздаса жиб кӀанцӀулеб
гъалбацӀалъул тӀинчӀалда релълъуна Данил наслаби».
Нафталил рахъалъ гьес абуна:
«Баракатал руго Нафталил наслаби,
БЕТӀЕРГЬАНАСДАСА баракат щварал руго гьел.
Гьезул ирслъун ккола [Галилеялъул] хӀорги къилбаялъул рахъги».
Ашерил къавмалъул рахъалъ гьес абуна:
«Ашерил наслаби – киналго вацазда гьоркьор бищун баракатал!
Зайтуналъул нахул гӀорал чвахаги гьезие,
киналго къавмазе хиралъаги гьел.
Нужер кавабазул рахаял маххулги мазгаралъулги гьарурал рукӀина,
нужер гӀумруялъул къоял гӀадин нужер бечелъиги цӀикӀкӀина».
«Ешуруналъул Аллагьасда бащадав щивго гьечӀо!
Гьев зобалаздасан дуе кумекалъе воржуна,
Жиндирго кӀудияб къудратгун, накӀкӀул парчабаздаги рекӀун!
Абадияв Аллагь – Гьев вуго мун вахчулеб хъала!
Абадиясул Квер – дуй мугъчӀваялъе!
Гьес дур тушбаби нахъе ахӀана,
ва гьел тӀагӀинареян буюрухъ кьуна.
ГӀизраилил халкъ парахатго букӀина,
гӀицӀго Якъубил агьлуялъ гӀумру гьабила
чедги чагъирги гьарзаяб улкаялда,
зобалаз кидаго тӀаде щуб бецӀцӀулеб ракьалда.
Баракатаб буго мун, ГӀизраилил халкъ!
Щал дуда релълъунел,
БЕТӀЕРГЬАНАС эркен гьабураб халкъ!
Дур хъалхъанги кумекчиги Гьев вуго,
Дур реццалъул хвалченги Гьев вуго!
Тушбаби дуе хӀелхӀедила,
дуцайин абуни, гьел хӀатӀикь мерхьина».

Цинги МогӀавалъул гӀатӀиракьалдаса Муса Нево магӀарде вилълъана ва Ерихоналда дандбитӀун бугеб Фасга мегӀералъул тӀогьиве вахана. Гьенисан БЕТӀЕРГЬАНАС Мусада бихьизабуна ГилгӀадалдаса Даналде щвезегӀан тӀолабго ракь,
гьединго Нафталил тӀолабго ракьги, Ефраимил ва Манассил ракьалги, КӀудияб ралъдахъе гӀунтӀараб Ягьудал тӀолабго ракьги,
Негевги, Чамасдакалъул ГъутӀбузул шагьаралдаса бахъараб ЦогӀаралде щвезегӀан тӀибитӀараб Ерихоналъул тӀолабго ракьги.
БЕТӀЕРГЬАНАС гьесда абуна:
«Гьале Ибрагьимиеги, ИсхӀакъиеги, Якъубиеги Дун гьедараб, гьезул наслабазе кьелин Дица амру гьарураб ракь. Дица дуда гьеб бихьизе рес кьолеб буго, амма мун гьениве ине гьечӀо».
Цинги БЕТӀЕРГЬАНАСУЛ лагъ Муса хвана, БЕТӀЕРГЬАНАС гьесда абухъе, МогӀавалъул ракьалда.
Ва гьев МогӀавалда, Бет-Пеоралда аскӀоб бугеб расалъиялда вукъана. Амма жакъа къоялъги лъидаго лъаларо гьесул хоб бугеб бакӀ.
Мусаца нусиялда къого сон бан букӀана, амма хвезегӀан гьесул беразул канлъиги свинчӀо чорхол рухӀ-жанги дагьлъичӀо.
ГӀизраилил халкъалъ лъеберго къоялъ магӀу бахъана Мусада хадуб МогӀавалъул расалъиялда; Мусада хадур гӀодиялъул къоял гьедин тӀуразаруна.
Нунил вас Егьошуаде гӀакъиллъиялъул рухӀ рещтӀана, Мусаца кверал лъун рукӀун гьесда. Ва ГӀизраилал гьесда нахъ рилълъана, Мусаца малъарабщинабги тӀубазабулеб букӀана.
Гьелдаса нахъе Муса гӀадинав, БЕТӀЕРГЬАНАСУЛ гьумер лъалев авараг ГӀизраилалда тӀокӀалъ вахъинчӀо.
Гьес БЕТӀЕРГЬАНАСУЛ амруялдалъун Мисриялда пиргӀавнасдаги гьесул тӀолалго чагӀаздаги рихьизарурал ва пиргӀавнасул ракьалда гьарурал гӀадинал кӀудиял хӀикмалъабиги гӀаламаталги тӀокӀалъ лъицаго гьаричӀо.
Мусаца тӀолабго ГӀизраилил халкъалда цебе бихьизабураб кӀудияб къудратги кутакал ва хӀинкъарал мугӀжизаталги тӀокӀалъ лъицаго рихьизаричӀо.

Доб, къадизабазул
Гьев чиясда цӀар букӀана Эли-Малик, гьесул лъадуда цӀар букӀана НогӀоми, ва гьесул васазда цӀар букӀана МахӀлон ва Килеон. Гьел рукӀана Ягьудиялда бугеб Бетлегьемалдаса Эпратил къавмалъул чагӀи.
Гьел рачӀана МогӀавалъул ракьалде ва гьениб гӀумру гьабун чӀана.
КватӀичӀого хвана Эли-Малик ва хутӀана НогӀоми жиндирго кӀиявго васгун.
МогӀавалъул руччабазда гьоркьоса лъудби рачана гьез жидеего – цоялда цӀар Орпат, цогиялда цӀар Рут букӀана. АнцӀго сонгӀанасеб заман бана гьез гьеб бакӀалда.
Амма хадур гьелъул кӀиявго вас хвана – МахӀлонги Килеонги, ва хутӀана гьей гӀадан жийго, росги хун, лъималги хун.
БетӀергьанасул рахӀму рещтӀун бугин Гьесул халкъалде ва кӀудияб рикъзи кьун бугин рагӀун, НогӀомил къасд ккана МогӀавалъул авлахъаздаса жиндирго ракьалде тӀад юссине. КӀияйго нусги яхъана гьелда цадахъ.
Рахъана НогӀомиги кӀияйго нусги цадахъ гьеб бакӀалдаса къватӀире ва Ягьудиялде нух босана.
НогӀомица нусаздехун юссун гьадинаб калам гьабуна: «Нуж тӀадрусса нужерго эбел-инсул рокъоре. БетӀергьанас льикӀабщинаб гьабеги нужее, нужеца нужер хварал росазе ва дие гьабураб гӀадин.
БетӀергьанас кумек гьабеги нужее ва талихӀги кьеги цӀиял росабазул рокъоб».
Гьелъ гьезда убачалги гьарун къо-мех лъикӀ гьабулаго, гьел биччан гьаракьгун гӀодана
ва гьез абуна: «Ниж дуда цадахъ рилълъина, дур халкъалда гьоркьор рукӀине».
НогӀомица абуна: «ТӀадрусса, дир ясал. Щай нужее дида цадахъ рилълъун? Нужее росаллъун рахъине жеги васал гьаризе дир хӀалкӀвелищ?
ТӀадрусса, дир ясал, нуж а. Росасе ине дунги гьанже херлъун йигелъул. Жеги хьул кватӀун гьечӀинги абун, жакъаго росасеги ун, къасиго дир ургьире васал ккезе рес букӀарабанигицин, –
бегьилаанищ гьел кӀудиял гӀезегӀан нуж ралагьун чӀезе?
ЦӀидасан риччан гьаркьалгун гӀодизе лъугьана гьел. Орпатица убачги гьабун, жиндирго якьадалъулгун къо-лъикӀ гьабуна, амма Рут гьелда аскӀоса ягъаричӀо.
НогӀомица абуна: «Балагье, дур дандияй уней йиго тӀадюссун жиндирго халкъалъухъе ва жиндирго аллагьзабазухъе, мунги а долда цадахъ».
Амма Рутица жаваб кьуна: «Мунги рехун тун дун хӀалицаго нахъе гъоге. Мун аралъуе дунги ина, мун чӀаралъуй дунги чӀела; дур халкъ букӀина дир халкълъун, дур Аллагь вукӀина дир Аллагьлъун.
Мун хваралъуй дунги хвела, мун юкъаралъуй дунги юкъила. БетӀергьанасул ццин рещтӀаги дида тӀаде, дида тӀад къоно чӀвараб къоялъ гурони дица мун рехун тани».
НогӀомида бичӀчӀана гьелда цадахъ йилълъине гьабураб Рутил хӀукму щулияб букӀин, ва токӀаб гьелъ гьелда тӀадюссиналъул цӀар бахъичӀо.
Гьей кӀияйго гӀадан ана Бетлегьемалде щвезегӀан. Гьел шагьаралде жанире щварабго, гьениб кӀудияб багъа-бачари лъугьана. «Гьай гӀадан унгоги НогӀомийищ гъарин?!» – ан хӀикмалъун кӀалъалел рукӀана руччаби.
НогӀомица гьезие жаваб кьун абуна: «Дида тӀокӀаб НогӀомиян (гьуинайин) абуге, Марайин (кьогӀайин) абе, щайгурелъул диде Къудратав Аллагьасул кӀудияб балагь рещтӀун бугелъул.
Дун гьаниса ана бечедай гӀаданлъун, амма гьале БетӀергьанас чӀоёго тӀад юссинаюна. Щай нужеца дида НогӀомиян абулеб? БетӀергьанас дие тамихӀ гьабуна, Къудратав Аллагьас дида тӀаде балагь рещтӀинабуна».
Гьедин юссана НогӀоми, цадахъ жиндирго нус Рут могӀавияйгун, МогӀавалъул ракьалдаса Бетлегьемалде. Гьеб букӀана пурчӀина лъилъизе байбихьулеб заман

НогӀомил вукӀана росасул рахъалъан гӀагарав, гӀезегӀан къадру-къимат бугев, Эли-Маликилгун цо къавмалъул чи. Гьесда цӀар букӀана БогӀаз.
Рут ана, ва лъилъарухъабазда хаду-хадуй йилълъун, гьезухъа гъоркьа хутӀараб тӀор бищизе жуяна. Гьеб хуралъул бетӀергьан ватана БогӀаз, Эли-Маликил агьлуялъул чи.
Гьелде тӀадеги, гьеб къоялъ живго БогӀазги вачӀана гьениве Бетлегьемалдасан.
«БетӀергьанас кумек гьабеги!» – ян кӀалъана гьев лъилъарухъабазда.
«БетӀергьанасул баркат дудеги рещтӀаги!» – ян жаваб кьуна гьез гьесие.
Жиндирго лъилъарухъабазе бетӀерлъи гьабизе тарав цо цеветеласда БогӀазица цӀехана: «Дой гӀолохъанай яс лъил кколей?» – ян.
НогӀомида цадахъ МогӀавиязул ракьалдасан ячӀарай МогӀавияй йигин абун жаваб кьуна цеветелас.
«Долъ дида цӀехана: „Бегьилищ дица лъилъарухъабазда хаду-хадуй йилълъун, гьезухъа гъоркь хутӀараб тӀор бищун, гьелъул диего гулал къазе?“ – ян. Радалго ячӀана дой, ва гьанжелъизегӀан, цодагьабго мехалъ гурони лъалхъичӀого, хӀалтӀулей йиго».
Гьебмехалда БогӀаз кӀалъана Рутида: «Дир яс, гӀенекке дихъ. Мун тӀокӀай цогидал хурзабахъе унге тӀор бищизе, гьаниса киего унге мун, дир гьанир хӀалтӀулел ругел руччабазда цадахъ йикӀа.
Лъилъарухъаби хӀалтӀулеб бакӀ бихьун, гьезда хадуй хьваде. Дица дир киналго хӀалтӀухъабазда лъазабун буго мун къварид гьаюгеян. Къечон, лъим гьекъезе бокьани, дир церетелаз цӀун лъун ругел гӀертӀазухъа гьекъе», – ян.
ГӀодор накабиги чӀван къулана гьей гьесие ва абуна: «Щай дуца гьедигӀан дида цӀоб лъун дир тӀалаб-агъаз гьабулеб, дун къватӀисейлъидал?»
БогӀазица жаваб гьабун абуна: «Дида рагӀана дур рос хун хадуб дуца дурго якьадалъе гьабурабщинаб лъикӀлъиялъул хӀакъалъулъ, эбел-эменги, дурго ватӀанги рехун тун, мун чияр ракьалде гочарайлъи.
Рази гьаеги мун БетӀергьанас, ГӀизраилил Аллагьас, дуца гьабураб лъикӀабщиналъухъ, дуца Гьесул цӀобалда мугъчӀван бугелъул».
Гьелъ абуна: «БетӀерчӀахъад, хаду-хадубги дур гурхӀел-рахӀмуялде хьул буго дир. Дуца дун разилъизаюна, рекӀее хӀалхьи гьабуна, дур лагъцин дун гуреб мехалъ».
Къаде квание заман щварабго БогӀазица абуна Рутида: «Гьание ячӀа, кӀалдиб жо лъе, гьаниб къанцӀадулъги ччун кванай дурго чадил мочӀу». Рут ячӀун лъилъарухъабазда аскӀой гӀодой чӀедал, гьес гьелъие бассараб ролъул чӀер кьуна. Гьелъ гӀорцӀизегӀан квана, жеги нахъеги хутӀана.
Хадуй тӀадеги яхъун, жеги тӀор бакӀаризе лъугьана. БогӀазица жиндирго хӀалтӀухъабазда лъазабуна: «Биччанте долъ гулазда гьоркьосаги тӀор бищизе, вореги нужеца долъул ракӀ бакъвазабуге;
гулал къалелъул, нужецагоги цо-цо квацӀи гъоркь те долъие, ва щибго гӀайибги чӀваге долда».
Гьединаб хӀалалда маркӀачӀумех щвезегӀан бакӀарана Рутица пурчӀина. Лал тӀамун хадуб гьелъул бахъана гӀага-шагарго цо къали цӀураб жо
Гьебги босун шагьаралде щвана ва гьалъул якьадалда бихьана гьалъ гӀезегӀан жо бакӀарун бугеблъи. Гьелда тӀадеги Рутица къватӀибе бахъун бачӀана ва якьадалъе кьуна къаде кванил тӀоклъун хутӀараб бутӀа.
Якьадалъ гьалда цӀехана: «Киса жакъа дуца тӀор бакӀарараб? Мун кий йикӀарай хӀалтӀулей? Баркат лъеги жакъа гьадин дур тӀалаб гьабурав чиясда!»
Рутица жиндирго якьадалда бицана лъил бакӀалда йикӀараяли. Жий хӀалтӀулей йикӀараб хурул бетӀергьанасда цӀар БогӀаз бугилан бицана Рутица.
«БетӀергьанас баркат лъегийин досда, чӀагоязеги хваразеги ритӀухъав вугелъул!» – ин абуна НогӀомица нусалда. НогӀомица тӀадеги жубана: «Дов чи нилъер гӀагарав чи ккола. Досда кӀола нилъее кумек гьабизе»
МогӀавияй Рутица абуна: «Жиндир хурзал ракӀарун лъугӀизегӀан жиндир хурзабахъ ва жиндир хӀалтӀухъабазда аскӀой йикӀайиланцин абуна дос дида».
НогӀомица абуна жиндирго нус Рутида: «Досда цере хӀалтӀулел руччабазда цадахъ мун йикӀине йигеблъи лъикӀ буго, дир яс, ва гьедин бугони, лъицаго мун инжит-хӀакъир гьайизеги гьечӀо».
Хурзабазухъа пурчӀина ва ролъ бакӀарун лъугӀизегӀан

Якьад НогӀомица гьелда абуна: «Мунго юссине цо рукъ-къай балагьун лъикӀ гурищ, дир яс, дуего санагӀат букӀине?
Доле, мунгун цадахъ хӀалтӀулел рукӀарал лъилъарухъабазул бетӀергьанлъун кколев дов БогӀаз гуревищ нилъер гӀагарав чи? Къаси дос гьоцӀиб пурчӀинадул лал рехулеб буго.
Гьанже дуца гьумер-кӀал ва черх чуре, гьуинаб махӀалъул нахги бахе ва бищун берцинаб ретӀелги ретӀе. Мун гьоцӀие а, амма дов квана-гьекъон лъугӀизегӀан досда йихьизе чӀоге.
Дов кьижизе вегулеб бакӀ лъазабе, хадуй инеги ун, досул хӀатӀаздаса юргъан нахъе гьабе ва гьесул хӀатӀаахада ега; хадуб гьабизе кколеб дос бицина дуда», – ян.
«Дуца абураб гьабила дица», – ян жаваб кьуна Рутица.
Гьей гьоцӀие ана ва кинабго якьадалъ малъухъе гьабуна.
БогӀаз гӀорцӀизегӀан кванана ва гьекъана, ва ракӀ разиго тӀорщалил гӀариялда нахъа кьижизе вегана. Гьавугьинго аскӀоеги ун, юргъанги тӀаде борхун, Рут гьесул хӀатӀаахада егана.
Сордо бащалъараб мехалда гьев тӀуркӀун ворчӀана, хьибил сверизе лъугьиндал, жинда аскӀой чӀужугӀадан йикӀин бихьана.
«Мун щий кколей?» – ян гьикъана гьес. «Дун йиго дур лагъ Рут, – ян жаваб кьуна гьелъ. – Мун гӀагарав чи вугелъул, дида тӀадеги дурго кваркьи баче дуца».
«БетӀергьанас баркат лъеги дуда, дир яс» – ан жаваб кьуна гьес. «Дуца цебе гьабуралдасаги гьаб иш жеги къиматаб буго: мун гӀолохъанал васал ралагьизе лъугьинчӀелъул – я бечедал, я мискинал.
Гьанже, дир яс, мун сункьаго хӀинкъуге. Дица кинабго гьабила дур гьариялда рекъон; гьаб шагьаралда киназдаго лъалелъул мун намус бацӀцӀадай гӀадан йикӀин.
Дун хӀакъикъаталдаги дур гӀагарав чи ккола, амма дидаса гӀагаравгийин вугев.
Мун рогьинегӀан гьаний чӀа; радал, досие бокьани жиндирго ихтияралдаса пайда босизе, гьедин букӀине те. Амма дос инкар гьабуни, гьале, Жив хӀакъав БетӀергьанасул цӀар бахъун гьедула дун дуе, дица гьабила гьебмехалда дур тӀалаб. Кьижа, рогьине жеги гӀезегӀан мех бугин».
РогьинегӀан гьей гьесул хӀатӀаахада кьижана ва хъахӀлъи балелде тӀаде яхъана. ЧӀужугӀадан гьоцӀие ячӀун йикӀин лъидаго лъачӀого лъикӀ букӀинилан пикру гьабуна БогӀазица.
Гьес абуна: «Дуда тӀад ретӀун бугеб гӀаба босе гьанибе ва дида цебе ккве гьеб». Рутица гьедин гьабидал, анлъго роцен
Рут жиндирго якьадалъухъе тӀад юссиндал, НогӀомица цӀехана: «Щиб ккараб, дир яс?» – ин.
Рутица бицана кинабго БогӀазица гьабураб лъикӀлъи
ва тӀаде жубана: «ЧӀоёго якьадалъухъе тӀадюссунгеянги абун, гьале гьаб анлъго роцен пурчӀинадул кьуна дос дие».
НогӀомица абуна: «Гьанже, дир яс, мун балагьун чӀа, кватӀичӀого лъала дуда гьаб ишалъул ахир. Жакъаго гьалъул цо хӀасил ккечӀого досул ракӀ сасине гьечӀо» – ян.

БогӀазица ахӀана шагьаралъул анцӀго кӀудияв чи ва гьезда абуна: «ГӀодор чӀа гьанир». Гьел гӀодор чӀана.
Хадув гьав кӀалъана дов гӀагарав чиясда: «МогӀавиялдаса тӀадюссарай НогӀомица ракь бичулеб буго. Гьеб ккола нилъер гӀагарав чи Эли-Маликил балъ.
Дица хӀисаб гьабуна гьеб иш дуда лъазабизе ккелин; бичун босе гьеб, гьал киналго гьанир гӀодор чӀун ругезда ва жамагӀаталъул кӀудиял чагӀазда цебе. Босулеб батани босе, босулареб батани, босулареблъи лъазабе дида. ТӀоцебесеб ихтияр дур бугелъул, дун дуда хадусев ккола», – ян.
«Дица бичун босила гьеб», – ин абуна дос.
Цинги БогӀазица абуна: «Дуца гьеб ракь бичун босараб къоялъ, дуца ячине ккола хварасул йикӀарай лъади, къоролай могӀавияй Рутги. Гьелъие гьавурав васги гӀезавизе ккола гьеб ракь хварасул наслуялъе хутӀизе».
Гьелда данде дов гӀагарлъиялъул чияс жаваб кьун абуна: «Гьедин батани, дида кӀоларо гьеб ракь бичун босизе, щайгурелъул дирго бугебги магӀишат биххула дир гьебмехалда. Дур букӀа абе ихтияр, дида кӀоларо гьеб босизе».
Цебе заманаялда ГӀизраилалда букӀана гьадинаб гӀадат: цояс цоясухъе цо жо бецӀун босизе, ялъуни мулкалъул бетӀергьанлъи гьабизе жиндирго бугеб ихтияр кьолеб бугони, гьабураб къотӀи щула гьабизелъун, гьев чияс тӀаса бахъулаан жиндирго хьит ва гьеб кьолаан дов жиндица ихтияр тӀаде босулев чиясухъе. ГӀизраилалъул халкъалъул гӀадаталда рекъон гьедин тасдикъ гьабулаан къотӀи.
ГӀагарлъиялъул чияс абуна БогӀазида: «Дуцаго босе», – ян. Ва гьес жиндирго хьит бахъун кьуна гьесухъе.
Гьебмехалда БогӀазица кӀудиял чагӀазда ва кинабго жамагӀаталда рагӀизабун абуна: «Гьале нуж руго жакъа нугӀзаллъун: дица НогӀомихъа босулеб буго кинабго Эли-Маликил, Килеонил ва МахӀлонил букӀараб милк.
Гьединго, МахӀлонида йикӀарай могӀавияй Рутги ячуней йиго дица лъадилъун, МахӀлонил букӀараб магӀишат гьелъул лъималазе ирсалъе щвезе ва гьесул агьлу тӀагӀинчӀого букӀине нилъер шагьаралда. Нуж киналго руго гьелъие нугӀзаллъун».
Цинги, киналго шагьаралъул кавабахъ рукӀараз ва кӀудиял чагӀаз абуна: «У, ниж руго нугӀзаллъун! БетӀергьанас, жиндидасан ГӀизраилил халкъ бижарал Ракелги Леаги гӀадин гьаеги дур минаялъуе жание лъугьуней йигей дур лъади ва гӀемерал лъимал гьареги гьелъ дуе! Эфраталда къудрат цӀикӀкӀаги дур, Бетлегьемалда машгьурлъаги мун!
Биччанте гьелдалъун БетӀергьанас кьураб наслуялъ дур тухум, Тамарица Ягьудае гьавурав Парецил гӀадинаб букӀине».
БогӀазица Рут лъадилъун ячана. Гьев гьелда аскӀов вегана, ва БетӀергьанас гьелъул ургьибе лъимер кьуна ва гьелъие вас гьавуна.
Руччабаз НогӀомида абулеб букӀана: «Рецц БетӀергьанасе! Гьес мун ирсилав камун течӀо. ГӀизраилалдаго цӀар рагӀарав вахъаги гьев вас!
Гьес цӀигьабила дур гӀумру, ва херлъараб мехалъ дур тӀалабги гьабила. Мун йокьулей ва анкьго васасдасаги дуе лъикӀай дур нусалълъидал гьев гьавурав».
НогӀомица кодове вачун хьихьана гьев вас.
Мадугьалихъа руччабаз абулеб букӀана: «НогӀомие вас гьавуна», – ян. Гьез гьесда Овид абун цӀар лъуна. Гьев вахъана Давудил эмен Йишавил эменлъун.
Гьале Парецил наслуялъул рахас:
Парецие гьавуна ХӀецрон;
ХӀецроние гьавуна Рам;
Рамие гьавуна ГӀаминадав;
ГӀаминадавие гьавуна НахӀшон;
НахӀшоние гьавуна Шалмон;
Шалмоние гьавуна БогӀаз;
БогӀазие гьавуна Овид;
Овидие гьавуна Йишав;
Йишавие гьавуна Давуд.

Ефраимил тӀалъиялда бугеб Цуфимазул Раматаималдаса
Элканагьил кӀиго лъади йикӀана. Цоялда цӀар Ханна, цогидалда цӀар Фенанна букӀана. Фенаннае лъимал гьаруна, Ханнае гьаричӀо.
Щибаб соналъ жиндирго шагьаралдаса вахъун унаан гьев чи Шилоялде Гучал Аскаразул БЕТӀЕРГЬАНАСЕ
Къурбан хъунщинахъе Элканагьица Фенаннаеги гьелъул васал-ясазеги бутӀа кьолаан.
Амма Ханнае гьес кӀи-кӀи бутӀа кьолаан, щайгурелъул гьелъие БЕТӀЕРГЬАНАС лъимал кьолел рукӀинчӀониги, гьесие гьей хирияй йикӀиндал.
БЕТӀЕРГЬАНАС гьелъие лъимал кьолел рукӀинчӀелъул, Фенаннаца квешго инжит-хӀакъир гьаюлаан гьей.
ЛъагӀалидаса лъагӀалиде гьедин кколаан. Щибаб нухалъ, БЕТӀЕРГЬАНАСУЛ Рокъое
Элканагьица гьелда абулаан: «Ханна, щай мун гӀодулей? Щай дуца квен кваналареб? Мун ракӀ бакъван щай йикӀуней? АнцӀго васасдасаги лъикӀав гьечӀищ дун дуе?» – ян.
Цо къоялъ Шилоялда гьел квана-гьекъон хадуб Ханна тӀаде яхъана. Кашиш Элиги вукӀана БЕТӀЕРГЬАНАСУЛ Рукъалъул кӀалтӀа гӀодов чӀун.
РакӀ бакъван, гӀек-гӀекиялда гӀодилаго, БЕТӀЕРГЬАНАСЕ дугӀа гьабизе лъугьана Ханна.
БЕТӀЕРГЬАНАСЕ назру гьабун Ханнаца абуна:
«Вай, Гучал Аскаразул БЕТӀЕРГЬАН, гьай дур лагъалъул бугеб – дир къварилъиги бихьун, гьелде Дуца бер балагьани ва дур лагъ гьай дунги кӀочон течӀого Дуца гьелъие лъимерлъун вас кьуни, дица гьев гӀумруялъего БЕТӀЕРГЬАНАСЕ хъулухъалъе вукӀине кьела ва гьесул ботӀрода кидаго нусги хъваларо»
Гьедин гьоркьоса къотӀичӀого БЕТӀЕРГЬАНАСДА цее дугӀа гьабулей гьей йикӀаго, Эли вукӀана гьелъул кӀутӀбузда хадуб хал ккун чӀун.
Ханнаца рекӀелъ жаниб щурулеб букӀана дугӀа. Гьелъул кӀутӀби рагъа-рачарулел рукӀана, амма къватӀибе рагӀи рагӀулеб букӀинчӀо. Гьединлъидал, гьей мехтарай гӀадан йигин ккана Элида.
Элица гьелда абуна: «Мун кие щвезегӀан гьедин мехталилъ йикӀине йигей? Гьеб мехтел те дуца».
Гьелда данде жаваб гьабун, Ханнаца абуна: «Гуро дир хӀалчӀахъаяв эмен, чара бухӀун БЕТӀЕРГЬАНАСДА цебе дирго рекӀел унти гьурщулей гӀадан йиго дун. Чагъиралда яги, цоги гьекъолеб жояллда дица кӀал хъвачӀо.
Дун, дур лагъ, пасикъай гӀаданлъун рикӀкӀунге дуца. КӀудияб пашманлъиялъ ракӀ унтун дугӀа гьабулей йикӀарай гӀадан йиго дун гьабгощинаб мехалъ».
Цинги Элица абуна: «Парахатго рокъое а дурго. ГӀизраилалъул Аллагьас дур гьари къабул гьабеги».
«Мун дида, дур лагъалда, гурхӀана», – янги абун, гьей гӀадан жиндирго нухда ана; кванана-гьекъана ва тӀокӀаб гьелъул гьурмада пашманлъи загьирлъичӀо.
Нахъисеб къоялъ радалго рахъун, БЕТӀЕРГЬАНАСЕ тӀагӀат-гӀибадатги гьабун, гьел къватӀире рахъана ва Рамаялде
Элканагь жиндирго лъади Ханнада аскӀов вегана; БЕТӀЕРГЬАНАС гьелда цӀоб лъуна, ва
Ханнал ургьибе лъимер ккана – хадусеб соналъ гьелъие вас гьавуна. «БЕТӀЕРГЬАНАСДАСА гьарун щвана дие гьав», – иланги абун, гьелъ гьесда Шамуил (БЕТӀЕРГЬАНАСДА рагӀарав) абураб цӀар лъуна.
Элканагь ва кинабго гьесул хъизан-къай БЕТӀЕРГЬАНАСЕ къурбан хъвезе ва жиндирго назраби тӀуразаризе хадусеб соналъги къватӀире рахъунелъул,
Ханна гьезда цадахъ йилълъинчӀо.
Гьелъ росасда абуна: «БЕТӀЕРГЬАНАСДА цеве вахъун чӀезе ва миркалъго дова вукӀинелъун, карандаса тӀезавуравго, Шамуил дица Шилоялде щвезавила».
Цинги Элканагьица абуна: «Дуда берцин бихьараб гьабе. Гьедин батани, гьев карандаса тӀезавизегӀан, рокъой чӀа. БЕТӀЕРГЬАНАС Жиндирго
Гьедин рокъой чӀун хьихьана гьелъ вас, карандаса тӀезавизегӀан.
Жеги гьитӀинав лъимер вукӀаниги, карандаса тӀезавуравго, БЕТӀЕРГЬАНАСУЛ Рокъове Шилоялде гьев щвезавизе ячӀана Ханна; цадахъ къурбаналъе хъвезе лъабго сон бараб басиги, цо ефа
Баси къурбаналъе хъун хадуб, гьез вас Элихъе вачана.
Ханнаца Элида абуна: «Я дир хӀалчӀахъаяв эмен, дуда ракӀалда йигищ дун? Дур беразда цее гьаб бакӀалда БЕТӀЕРГЬАНАСЕ дугӀа гьабулей йикӀарай гӀадан йиго дун.
Гьале гьав васасе гӀоло гьардана дун доб къоялъ. БЕТӀЕРГЬАНАС къабул гьабуна дир гьари ва дир рекӀел мурад тӀубазабуна.
Гьанже дицаги БЕТӀЕРГЬАНАСЕ вукӀине тӀокӀ гьавун кьолев вуго гьав миркалъго».
Цинги гьез БЕТӀЕРГЬАНАСЕ сужда гьабуна.

Хадуб Ханнаца гьадинаб дугӀа гьабуна:
«Я дир БЕТӀЕРГЬАН, Дуца дир ракӀ бохизабуна.
Дуца дие къуватги кьуна.
Тушбабазда цее кӀодо гьаюна,
Дуца тархъан гьаюн аваданлъана.
БЕТӀЕРГЬАН гӀадин вацӀцӀадав щивго гьечӀо;
гьечӀо тӀокӀав Мун гӀадав;
Нижер Аллагь – борхатаб кьуру, Дуда бащадаб жо щибниги гьечӀо.
Нуж тӀокӀалъ чӀухӀадго кӀалъаге,
хъачӀаб калам кӀалдиса къватӀибе ине биччаге.
БЕТӀЕРГЬАН Аллагь вуго кинабго лъалев –
гӀадамазул ишал цӀадирабазда тӀад лъунин ругел.
Гучал рагъухъаби гӀодор речӀчӀула,
гучдакъал абуни къуваталъ цӀола.
ГӀорцӀун рукӀарал кванихъ хӀалтӀула,
ракъуца холел рукӀаразда ракъи кӀочона.
Лъимал гьарулей йикӀинчӀелъе анкьго лъимер гьабула,
амма гӀемерал васазул эбел янгъизлъула.
БЕТӀЕРГЬАНАС рухӀ бахъула, ва Гьесго гӀумруги кьола;
Гьес жагьандаманалъул кӀкӀалахъе рехула, ва гьениса рорчӀизеги гьарула.
БЕТӀЕРГЬАНАС мискинлъизеги гьарула, ва Гьесго бечедги гьарула;
гӀодорегӀан ккезарула ва тӀадегӀанлъизеги гьарула.
ХӀурулъа рахъун рорхизе гьарула мискинал
ва рахъулъа – пакъирал;
хӀурматиял тахбакӀазде рахинарула ва къадру-къиматги насиблъизабула гьезие.
Гьаб ракьалъе кьучӀги БЕТӀЕРГЬАНАС лъедал
ва гьеб кьучӀалда тӀад гьаб дунялги Гьес рекъезабидал.
Жиндие ритӀухъазул нухал Гьес цӀунула,
амма квешал чагӀи бецӀлъиялъул тӀинда кӀалал рукъун ккезарула,
щайгурелъул, инсан жиндирго къуваталдалъун бергьунарелъул.
БЕТӀЕРГЬАНАСДА данде чӀарал щущахъ разарила;
Гьев зобалаздаса гъугъадила гьезде.
Цояб рагӀалдаса цогидаб рагӀалде щвезегӀан, тӀолабго дунял диваналде ахӀизе буго БЕТӀЕРГЬАНАС.
Жиндирго пачаясе къуват Гьес кьола,
Жиндирго тӀаса вищарасе гучги Гьесго кьола».
Цинги Элканагь Раматалде рокъове тӀадвуссана, васги кашиш Элида аскӀов БЕТӀЕРГЬАНАСЕ хъулухъалъе тана.
Элил васал хӀалихьатал жал рукӀана; гьез я БЕТӀЕРГЬАНАСУЛ милат гьабулароан,
я халкъалда хурхун кашишзабазда тӀадал ишал тӀуразарулароан. Цо пуланав чияс къурбан хъолеб мехалъ, гьан белъине барабго, кашишзабазул цеветел вачӀунаан лъабгӀусилаб кӀудияб гӀучӀги кодоб ккун,
ва бегьулаан гьеб хьагинибе, ялъуни къоноялде, ялъуни болхьагинибе, ялъуни хъабинибе жанибе ва гӀочӀода къазе щвараб жо жиндиего босулаан. Гьедин гьабулаан гьез киналго Шилоялде рачӀарал гӀизраилазе.
Гьебги гӀечӀого, жеги тӀатӀи бухӀилалда цебе, кашишасул цеветел вачӀунаан ва къурбаналъул хважаинасда абулаан: «Кашишасе бежизе гьан кье. Белъараб гьан босизе гьечӀо гьес, гӀатӀгояб гурони», – ян.
Гьев чияс, цин тӀатӀи бухӀизегӀан чӀа, хадуб босе дуего бокьараб жоян абуни, чӀеларин, гьабсагӀатго кье, кьечӀони, хӀал гьабун бахъилилан абулаан.
Гьедин БЕТӀЕРГЬАНАСУЛ къурбанал хӀакъир гьаруралъухъ кӀудияб хӀакъ букӀана гьел гӀолохъанал кашишзабазе.
Шамуил абуни, БЕТӀЕРГЬАНАСЕ хъулухъалъе эхетун вукӀана. Гьев вукӀана мукъадасаб эфод ретӀунев вас.
Щибаб соналъ эбелалъ гьитӀинаб гӀаба букъулаан гьесие ва, росгун цадахъ лъагӀалил къурбан хъвезе ячӀарайго, цадахъ гьебги босун бачӀунаан.
Элица Элканагьил ва гьесул лъадул рахъалдасан дугӀа гьабулаан:
«БЕТӀЕРГЬАНАС баракат лъеги ва дуе гьай гӀаданалдаса лъимал кьеги, гьелъ гьарун щварав ва БЕТӀЕРГЬАНАСЕ тӀокӀ гьавун кьурав васасул бакӀалда», – ян.
Хадур гьел рокъоре тӀадруссунаан.
БЕТӀЕРГЬАНАСУЛ рахӀму рещтӀана Ханнаде, ва гьелъул ургьибе лъимер ккана. Жеги лъабго васги кӀиго ясги гьаруна гьелъие. Шамуилин абуни, БЕТӀЕРГЬАНАСЕ хъулухъги гьабулаго кӀудияв гӀолев вукӀана.
Эли тӀуван херлъана. Гьесда рагӀулеб букӀана гьесул васаз гӀизраилазе гьарулелщинал тӀекълъабазул хӀакъалъулъ, ва мажлисалъул Чодрода цере хъулухъ гьабулел руччабазда аскӀор гьел регулеблъиги.
Гьев васазда кӀалъана: «Щай нужеца гьединал жал гьарулел?! ТӀолабго халкъалъ бицунеб буго нужер къабихӀал ишазул.
Йохъ, дир лъимал, лъикӀаб хабар гьечӀо гьаб дида рагӀулеб ва БЕТӀЕРГЬАНАСУЛ халкъалдаго гьоркьоб тӀобитӀулеб бугеб хабар.
Цо чияс цоги чиясе квешлъи гьабуни, гьесие дугӀа гьабила, ва Аллагь тӀаса лъугьина, амма инсанас БЕТӀЕРГЬАНАСДА данде чӀараб квешлъи гьабулеб бугони, лъица гьесул рахъ кквезе бугеб?»
Амма гьесул васаз инсул рагӀухъ гӀин бачӀо, БЕТӀЕРГЬАНАС хвалил хӀукму къотӀун букӀиндал гьезие.
Шамуилин абуни, кӀудияв гӀолев вукӀана, ва БЕТӀЕРГЬАНАСЕГИ гӀадамазеги хирияв вукӀана гьев.
Цо къоялъ Аллагьасул авараг вачӀана кашиш Элихъе гьадинаб калимагун:
«Гьадин абулеб буго БЕТӀЕРГЬАНАС: „Дун вачӀинчӀищ дур анкьумумузухъе, гьел жеги Мисриялда пиргӀавнасул лагъзаллъун ругеб мехалдаго?
Киналго ГӀизраилалъул къавмазда гьоркьоса тӀаса рищана Дица гьел, Диего кашишзабилъун рукӀине: къурбан хъолеб бакӀалде тӀаде рахине, кьеккенал рухӀизе, ва Дида цебе эфод босизе. Дур умумузул ихтияралде кьуна Дица тӀолалго ГӀизраилазул рухӀулел къурбаналги.
Аб щай Дир Рокъор тӀуразареян Дица тӀад лъурал къурбаналги сайгъаталги хӀатӀикь мерхьулел дуца? Дир гӀизраил халкъалъ босун бачӀарабщинаб сайгъаталъул бищун лъикӀаб бутӀаги кванан, гарбалги риццат гьарун, Дидасаги цере дурго васал щай гьарулел?“
Гьединлъидал, БЕТӀЕРГЬАНАС абулеб буго: „Дур хъизан-агьлу ва дур инсул тӀолабго гӀагарлъи абадиялъего Дие хъулухъалъе рукӀине ругилан гьедун вукӀана Дун“. Амма БЕТӀЕРГЬАНАС гьанже гьадин лъазабулеб буго: „Гьедин букӀинаро! Дун кӀодо гьарурал Дицаги кӀодо гьарила, амма Дир цӀар инжит гьабурал Дицаги басра гьарила.
Дица дур наслу ва дур гӀагарлъи рухӀдакълъизабураб заман бачӀунеб буго; Дур наслуялъул цониги чи херлъизегӀан хутӀизе гьечӀо.
Дуда тӀаде балагь бачӀина, ва цогидал гӀизраилазул рикъзи-гьарзалъи бихьарабго, бахиллъун хутӀила мун – дур наслуялда жанив тӀокӀалъ киданиги вукӀине гьечӀелъул гӀумру халатав чи.
Нагагьлъун Дир къурбан хъолеб бакӀалдаса нахъе къотӀичӀого дур наслуялъул чи хутӀани, гьевги дур берал магӀил цӀезаризе ва ракӀ унтизабизе таравлъун вукӀина, ва дур наслуялъул щивав чи битӀун гӀумру тӀегьараб завалалда холевлъун вукӀина.
Дур кӀиявго вас Хофниги Пинхасги цо къоялда жанир хвезе руго – гьеле гьеб дуе гӀаламатлъун букӀина.
Цинги Дица Диего вахъинавила Дие бокьухъе хьвадулев кашиш. Дица гьесул агьлу щулалъизабила, ва Дица тӀаса вищарав пачаясда цадахъ кидаго гьесул наслу букӀина.
Гьебмехалъ дур агьлу-хъизамалъул чӀаго хутӀаравщинав чи гӀарцул гералъе

Элил нухмалъиялда гъоркь Шамуил БЕТӀЕРГЬАНАСЕ хъулухъалъе чӀун вукӀана. БЕТӀЕРГЬАНАСУЛ калима ва Гьесул илгьам къанагӀатлъун букӀана гьел къояз.
Цо сордоялъ Эли жиндирго бусада вегун вукӀана. Гьесул беразда канлъи хутӀун букӀинчӀо – щибго бихьулароан гьесда.
Жеги Аллагьасул Чирахъ свинчӀеб гӀуж букӀана, ва Шамуил Аллагьасул гъамас жаниб лъураб БЕТӀЕРГЬАНАСУЛ рокъов вегун вукӀана.
БЕТӀЕРГЬАНАС Шамуилин абун ахӀана, ва гьес гьале вачӀунев вугин жаваб кьуна.
Цинги Элихъе векерана Шамуил: «Дуца ахӀун вачӀана дун», – инги абун.
Амма гьес абуна: «Дица ахӀичӀо мун, тӀадвуссун вегизе а», – ян. Шамуил тӀадвуссун вегизе ана.
БЕТӀЕРГЬАНАС цоги нухалъ ахӀана: «Шамуил! Шамуил!» – ин. Нахъеги Элихъе векерана гьев. «Дуца ахӀун вачӀана дун», – ин абуна гьес. Амма Элица абуна: «Дица ахӀичӀо мун, дир вас, тӀадвуссун вегизе а», – ян.
Шамуилида жеги БЕТӀЕРГЬАНАСУЛ гьаракь рагӀун букӀинчӀо, ва жеги БЕТӀЕРГЬАНАСУЛ калима гьесухъе рещтӀун букӀинчӀо.
БЕТӀЕРГЬАНАС лъабабилеб нухалъги ахӀана Шамуилиде. ТӀаде вахъун нахъеги Элихъе вилълъана гьев. «Дуца ахӀун вачӀана дун», – ин абуна гьес.
Гьеб мехалъ бичӀчӀана Элида БЕТӀЕРГЬАНАС ахӀулеб букӀин васасде.
Цинги Элица Шамуилида абуна: «Мун тӀадвуссун вега. Нахъеги дуде доб гьаракьалъ ахӀани, дуца абе: „КӀалъай БЕТӀЕРГЬАН, Дур лагъ гӀенеккун вуго“, – ян». Цинги Шамуил тӀадвуссун жиндирго бакӀалда вегана.
БЕТӀЕРГЬАН илгьам гьабун вачӀун эхетана, ва цебего гӀадин нахъеги ахӀана: «Шамуил! Шамуил!», – ин. Шамуилица жаваб кьуна: «КӀалъай, БетӀергьан, Дур лагъ Духъ гӀенеккун вуго», – ян.
Цинги БЕТӀЕРГЬАН Шамуилида кӀалъана: «Дица ГӀизраилалда гьабизе буго бицун жиб рагӀарабщинасул гӀундузулъ багъулеб иш.
Дица Элил хъизан-къаялда тӀаде битӀун букӀараб калима рагӀа-ракьанде щун тӀубазабила гьеб къоялъ.
Дица гьесда лъазабун букӀана, жиндир васазул пасатаб хьвада-чӀвади букӀин лъаниги, гьезие гӀадлу гьабичӀелъухъ, Дица тамихӀ гьабизе бугин гьесул хъизан-агьлуялъегоян.
Гьединлъидал, Дун гьедулев вуго, Элил хъизан-къаялъул хӀакъ, я къурбаназ, я цогидал ролъул сайгъатаз абадиялъго чуризе гьечӀеб».
РогьинегӀан парахатго кьижана цинги Шамуил ва, радалго тӀадеги вахъун, БЕТӀЕРГЬАНАСУЛ Рукъалъул нуцӀби ричӀана. Шамуил хӀинкъун вукӀана къаси лъугьараб жо Элида бицине.
«Шамуил, дир вас!» – ин ахӀана Элица Шамуилиде. «Гьале дун», – ин данде жаваб гьабуна гьес.
«Щиб дуда БетӀергьанас абураб? Щибго бахчуге дидаса. Дуда бицаралъул цо рагӀигицин дуца дидаса бахчани, БетӀергьанас балагьалъукье ккезавила мун».
Гьебмехалъ Шамуилица кинабго загьир гьабуна гьесие, цо рагӀи гьоркьоб биччачӀого. Цинги Элица абуна: «Гьев БЕТӀЕРГЬАН вугелъул, Гьес Жиндаго лъикӀ бихьараб гьабеги», – ян.
Шамуил санаде вахана, ва БЕТӀЕРГЬАНАС гьесие сундулъго кумек гьабулеб букӀана; гьес бицухъе кколеб букӀана кинабгоги.
Гьедин, Даналдаса бахъараб Беэр-Шевалде щвезегӀан тӀолабго ГӀизраилалда лъана Шамуил БЕТӀЕРГЬАНАСУЛ авараг вукӀин.
Нахъе-нахъеги илгьам гьабун Шамуилихъе вачӀунаан БЕТӀЕРГЬАН Шилоялда, ва гьенив Жиндирго Калимаялдалъун гьесие Живго загьирги гьавулаан.

Шамуилил рагӀухъ гӀенеккулаан тӀолабго ГӀизраил.
Пилистималгун рагъизе къватӀире рахъана ГӀизраилал ва Эвен-Эзералда аскӀоб къайи чӀван чӀана. Пилистимал Апекалда рукӀана.
Пилистимал гӀизраилазда данде рагъизе рахъана, ва гьеб рагъулъ гьез гӀизраилал гъурана – гӀизраилазул ункъазарго чи чӀвана гьенив.
Рагъухъаби къайи чӀвараб бакӀалде тӀадруссиндал, ГӀизраилалъул церехъабаз абуна:
«Кинан БЕТӀЕРГЬАНАС нилъ жакъа пилистимазул кверде кьурал? РачӀа нилъеца БЕТӀЕРГЬАНАСУЛ КъотӀиялъул гъамас Шилоялдаса гьанибе босизе, гьеб нилъеда цадахъ бугони, нилъ тушбабаздаса хвасарлъизе руго».
Халкъалъ Шилоялде чагӀи ритӀана, ва хъерувимазул
Гьеб БЕТӀЕРГЬАНАСУЛ КъотӀиялъул гъамас гьенибе щварабго, гӀизраилаз риччарал кӀудиял гьаркьаз ракь сородизабуна.
Гьеб гьаракь рагӀун пилистимаз абуна:
«ГӀизраилазда гьоркьоб бахъараб доб кӀудияб ахӀи-хӀуралъул магӀна щиб?»
Цинги гьезда лъана БЕТӀЕРГЬАНАСУЛ гъамас гьенибе бачӀун букӀин,
ва гьел кутакалда хӀинкъана.
«Дозухъе Аллагь вачӀун вуго, – ян кӀалъана гьел цоцада. – Вай, балагь бачӀана гьанже нилъеде! Гьеб жеги ккараб жо букӀинчӀо!
Вай щибдай гьанже нилъеца гьабилеб?! Дозул гучал аллагьзабаздаса нилъ лъица хвасар гьарилел?! ТӀаде кӀудиял балагьалги риччан, авлахъалда дол мисриял гъурарал аллагьзабилъидал дол!
ЯхӀ гьабе, пилистимал! КъвакӀун чӀа, дол нужер лагъзаллъун рукӀарал гӀадин, нужго ккезе гурин гьанже дозул лагъзаллъун!»
Гьебмехалъ пилистимаз гьезда тӀаде гьалагаб гьужум гьабуна ва гӀизраилал къезаруна. ГӀизраилал жидерго чадразухъе лъутана. ЦӀакъ гӀасияб рагъ ккана гьениб, ва гӀизраилазул лъеберазарго чи чӀвана.
БетӀергьанасул гъамасги бахъана пилистимаз ва Элил кӀиявго вас Хофниги Пинхасги чӀвана.
Гьебго къоялъ рагъ ккараб бакӀалдаса векерун Шилоялде вачӀана цо буняминияв. БотӀроде хӀатӀги бан, ретӀелги бихъун
Гьев гьениве щваравго, Эли жиндирго бакӀида нухлул ракьанда гӀодов чӀун вукӀана. Аллагьасул гъансил ургъалида нухде валагьун чӀун вукӀана гьев. ВачӀун гьев чияс ккараб жо бициндал, тӀолабго шагьаралда кӀудияб магӀил гьаракь бахъана.
Гьеб рагӀун Элица цӀехана: «Гьаб щиб ахӀи-хӀур?» – ин.
Буняминияв хехго Элида аскӀове вилълъана.
Элица ункъоялда анцӀила микьго сон бан букӀана, ва гьесул берал тӀуран беццлъун рукӀана.
Буняминияс Элида абуна: «Дун вуго рагъ ккараб бакӀалдаса гьабсагӀат щварав чи, жакъа вахъана дун доваса». Цинги Элица цӀехана: «Щиб доба ккараб, дир вас?» – ин.
Гьев хабар босун вачӀарав чияс абуна: «ГӀизраилал пилистимазухъа къуна ва гьезул боялъе кӀудияб ками ккана. Дур кӀиявго вас, Хофниги Пинхасги чӀвана; Аллагьасул гъамасги бахъун ана».
Гьес Аллагьасул гъансил цӀар бахъарабго, шагьаралъул кавабахъ жиндирго тахида гӀодов чӀун вукӀарав Эли, нахъехун рехун гӀодов речӀчӀана. Гьев вукӀана жаниб цӀураб къаркъалаялъул херав чи, гьединлъидал, гьеб бакӀалдаго габурги бекун, гьев хвана. КӀикъого соналъ ГӀизраилалъе нухмалъи
Гьесул нус, Пинхасил лъади, лъимаде йикӀана гьебмехалда, ва лъимер гьабизе мех гӀагарлъулеб букӀана. Аллагьасул гъамас бахъун ун бугин ва вакьадги росги хун ругин рагӀидал, гьей унтиялъ гӀодой лъуна. Гьеб бакӀалдаго хӀараги чӀван лъимерги гьабуна.
Хвалилъ йигей гьелда аскӀор ругел руччабаз абулеб букӀана: «Ургъел ккоге, дуе вас гьавуна», – ян.
Амма гьелъ гьеб рагӀуда данде щибго жаваб гьабичӀо.
Васасда Ихавод (къадру-къуваталъ тарав) абун цӀарги лъун, «Къадру-къуваталъ тана ГӀизраил», – ин абуна гьелъ, щайгурелъул БетӀергьанасул гъамас бахъун ун букӀиндал, ва гьелъул вакьадги росги хун рукӀиндал.
Гьелъ абуна: «Аллагьасул гъамас бахъун ун бугелъул, ГӀизраил къадру-къуваталъ тана», – ян.

Пилистимаз Аллагьасул гъамас Эвен-Эзералдаса босун Ашдодалде щвезабуна.
Цинги гьез гьеб Дагонил
Нахъисеб къоялъ радалго тӀаде рахъарал Ашдодалъул гӀадамазда БЕТӀЕРГЬАНАСУЛ гъансида цебе кӀалагъоркье гӀодоб речӀчӀун батана Дагонил статуя. Гьез гьеб Дагонил статуя тӀадбуссун жиндирго бакӀалда эхетизабуна.
Хадусеб къоялъ радалго тӀаде рахъун ралагьидал, Дагонил статуя додинго кӀалагъоркье ккун БЕТӀЕРГЬАНАСУЛ гъансида цебе гӀодоб речӀчӀун батана. Гьелъул бетӀерги квералги рек-рекун рагьумахӀуялде рехун ратана; Дагонил нахъе хутӀараб жо цохӀо къаркъала бугоан.
Гьединлъидал, жакъа къоялде щвезегӀанги Дагонил кашишзабаз ва Ашдодалда бугеб гьесул рокъоре рачӀунел гӀадамаз гьеб рагьумахӀуялда тӀад хӀетӀе чӀоларо.
БЕТӀЕРГЬАНАСУЛ ццин рещтӀана Ашдодалъул жамагӀаталде ва гьезул сверухълъиялдего; Ашдодги тӀолабго сверухълъиги чӀунтизабуна Гьес ва рецӀцӀ ккарал ругънал рахъана гӀадамазул черхалда.
Гьеб кинабго бихьидал, Ашдодалъул гӀадамаз абуна:
«ГӀизраилалъул Аллагьасул гъамас нилъер гьаниб тезе бегьуларо, щайгурелъул Гьесул гӀасияб ццин буго нилъедаги нилъер аллагь Дагонидаги».
Цинги тӀолалго пилистимазул церехъаби данде ахӀана гьез ва гьезда цӀехана: «ГӀизраилалъул Аллагьасул гъансида щибдай гьабун лъикӀ?» – ин. Гьез жаваб кьуна: «ГӀизраилалъул Аллагьасул гъамас Гаталде щвезабе», – ян.
Цинги гьез ГӀизраилалъул Аллагьасул гъамас Гаталде щвезабуна.
Амма гьеб гьенибе щварабго, гьеб шагьаралда тӀадеги БЕТӀЕРГЬАНАСУЛ ццин рещтӀана, ва тӀолабго шагьар хӀинкъун бихха-хочана. КӀудиял-гьитӀинал батӀалъи гьечӀого, киназдаго рецӀцӀулел ругънал рахъана.
Цинги гьез гьеб Аллагьасул гъамас Экроналде битӀана.
Гьебмехалъ Экроналъул жамагӀат чӀчӀи-чӀчӀидана: «Нилъ киналго хвезаризе ГӀизраилалъул Аллагьасул гъамас бачӀун буго нилъехъе!» – янги абун.
Цинги пилистимазул церехъаби данделъана ва гьез лъазабуна: «ГӀизраилалъул Аллагьасул гъамас нахъе битӀе! Жиндирго бакӀалде тӀадбуссинабе гьеб, нилъ киналго хвезаричӀого рукӀине».
ХӀинкъараб хӀинкъиялъ, тӀолабго шагьаралъул рухӀ тӀун букӀана, – Аллагьасул гьалагаб ццин рещтӀун букӀиндал гьезда тӀаде.
ЧӀаго хутӀарал гӀадамалги, рецӀцӀулел ругънал тӀад рахъун, гӀазаб-гӀакъубаялда рукӀана, ва кӀуди-кӀудиял гьаркьаздалъун зобалаздаса кумек гьарулел, гьуя-гьараялда гӀода-чӀвадиялда рукӀана.

