Mu lirakikha Wele abaang'ana
Liloba se liaba ne efwaani tawe, lundi se liabamo siindu tawe ne sisiilima siaba khu lusiba, mala roho owa Wele
Wele abona ali buwaanga bwaba bulayi, mala aukhasia buwaanga khukhwama khu siilima.
Atiuukha buwaanga ali, “Kumuusi” ne sisiilima asitiuukha ali, “Siilo.” Bwelabula mala bwasia, endaalo eye khunyoa.
Wele akhola embaka mala aukhasia kameechi kakaaba asi wayo khukhwama khwako kakaaba angaaki wayo. Mala kaba kario.
Nio Wele atiuukha embaka eyo ali, “Likulu.” Bwelabula mala bwasia, endaalo eya khabili.
Nio Wele alaka ali, “Kameechi kaali asi we likulu kebuusie abuundu alala, mala sibala sibonekhe.” Mala kaba kario.
Wele atiuukha sibala ali, “Liloba,” ne kameechi kakebuusia alala aakatiuukha ali, “Chinyanja.” Mala Wele aabona ali bili bilayi.
Wele alaka ali, “Liloba likhusie bimelwa chingano choosi: bibiama bumiicho ne bibiindi bibiama kamatuunda, buli silala khuloondekhana ne lukano lwasio khu sibala.” Mala kaba kario.
Liloba liarusia bimelwa chingano choosi, mala Wele abona ali bili bilayi.
Bwelabula mala bwasia, endaalo ekhola khataru.
Ne Wele alaka ali, “Bikhosia bibeo mu mbaka mwe likulu biaukhasie kumuusi khukhwama khu silo, mala bibe bibiekesia biise
bibe buwaanga mu mbaka mwe likulu bikhosie khu liloba.” Mala kaba kario.
Nio Wele akhola bikhosia biboofu bibili. Sikhosia siboofu siamiie kumuusi ne sitiitikho siamiie siilo, lundi akhola ching'enieesi chosi.
Mala Wele abira mu mbaka mwe likulu bikhosie khu liloba,
biamiie kumuusi ne siilo, mala biaukhasie buwaanga khukhwama khu siilima. Mala Wele abona ali bwaba bulayi.
Bwelabula mala bwasia, endaalo ekhola khane.
Wele alaka ali, “Kameechi kabemo bie bulamu bikali, ne chinyuni chibe mu mbaka mwe likulu.”
Nio Wele abaang'ana naliiria kimiboofu kie munyanja alala nende bioosi bie bulamu bibiechula mu meechi khuloondekhana ne chingano chabio, ne chinyuni chingano choosi. Mala Wele abona ali bwaba bulayi.
Mala Wele abibiita chikhabi ne aloma ali, “Saalana mukuche, mwichule mu nyanja, ne chinyuni chikuche khu liloba.”
Bwelabula mala bwasia, endaalo ekhola kharaano.
Nio Wele alaka ali, “Liloba lirusie bie bulamu khuloondekhana ne chingano chabio, chikhaafu ne bibiindu bimoola ne chisaang'i che mundaa ne chisolo khuloondekhana ne chingano chacho.” Mala kaba kario.
Wele akhola chisaang'i che mundaa ne chisolo khuloondekhana ne chingano chacho, ne chikhaafu khuloondekhana ne chingano chacho, nende buli sisiindu simoola asi khuloondekhana ne lukano lwasio. Mala Wele abona ali bwaba bulayi.
Mala Wele ababiita chikhabi ne aloma ali, “Saalana mukuche, mwichusie liloba mala libe mu bunyali bwenywe, mwamiie khu ng'eeni ne khu nyuni ne khu bioosi bie bulamu bikeenda khu liloba.”
Mala Wele aloma ali, “Namuele enywe buli simelwa sisiama bumiicho, sili khu liloba lioosi, nende buli murongooro kwe bibiaamo bilimo chimiicho bibe biakhulia bienywe.
Ne biakhulia bia buli saang'i ne nyuni, buli siindu simoola khu liloba, nende buli siindu siilimo kumuuya kwe bulamu, bilalia bisaala.” Mala kaba kario.
Wele abona buli sisiindu nisio akholile, mala bwaba bulayi lukali. Bwaba ekolooba, bwelabula mala bwasia, endaalo ekhola sita.

Nio likulu ne liloba ne bibiindu bilimo bioosi biawa khubaang'anwa.
Nio Wele abiita endaalo eya saba chikhabi mala akira alubeka nga endaalo emboofu sikila khu niyo Wele aola khukhwama khu milimo kiewe kioosi nikio aaba ne akholile
Lino lili liliakukha lie likulu ne liloba ne bimaliilwe khubaang'anwa ne khubuumbwa.
Mu ndaalo niyo Wele Omunyali Owa Bioosi
simelwa se siabao khu liloba tawe. Ne kimirongooro kie mundaa se kiaba kiamela tawe, sikila abeele Wele Omunyali Owa Bioosi akhakhola efula yakwa khu liloba tawe. Lundi omundu olima liloba se abao tawe,
Ne kakhali kameechi kamaanga asi we liloba ne kasanya liloba.
Wele Omunyali Owa Bioosi ara kumukuunda mu Edeni e Bukwe, mala aramo omundu niye aba ne abuumbile.
Ne khukhwama mwiloba Wele Omunyali Owa Bioosi akhola buli murongooro kusiimisia chimoni, lundi kumulayi khu siakhulia, khuchoa. Ne akari we kumukuunda, kwabao kumurongooro kwe bulamu, ne lundi kumurongooro kwe bukesi bwe khumanya kamalayi ne kamamayaanu.
Luluuchi lwama mu Edeni lulwachukhilisianga kumukuunda, mala ebweeni wa Edeni, lwakabukhanamo lwabamo chinjichi chine.
Lwe khunyoa lwaba Pisioni, nilwo lubirira mu sibala sia Habila sioosi niio esahabu eli.
(Ne esahabu eye sibala esio eli endayi. Kamabaale kalaangwa kali budeliumu ne kamafura kaunya kumuuya kumulayi kakalaangwa bali Onikisi kosi kaliyo.)
Ne lisina lie luluuchi lwa khabili lili Kihoni. Nilwo lulwabotookha sibala sia Kushi
Ne lisina lie luluuchi lwa khataru bali Tikiri. Nilwo lubirira e bukwe wa Ashuru. Ne luluuchi lwa khane luli Efurati.
Wele Omunyali Owa Bioosi abukula omundu owe siseecha mala amura mu mukuunda kwa Edeni, alime ne khukuliinda.
Nio Wele Omunyali Owa Bioosi alaka omundu ali, “Oli omulekhuule khulia bibiaamo bia buli murongooro kuuli mu mukuunda.
Ne kakhali, bibiaamo bie kumurongooro kwe bukesi bwe khumanya kamalayi ne kamamayaanu
Wele Omunyali Owa Bioosi aloma ali, “Se buli bulayi omundu owe siseecha khumenya yeng'ene tawe, ndamukholela omuyeeti omukhoyela niye.”
Nio khukhwama khu liloba Wele Omunyali Owa Bioosi abuumba eyafuma esaang'i, ne esolo ne eyafuma enyuni mala abireera bioosi khu mundu abone nga ne abitiuukha kamasina. Ne buli lisina nilio omundu atiuukha sibuumbe, liakwa nilio lisina liasio.
Omundu atiuukha chisaang'i choosi, ne chinyuni ne chisolo choosi che mundaa. Ne kakhali se anyoolekha omuyeeti okhoyela niye tawe.
Nio Wele Omunyali Owa Bioosi akhola liilo lisiro liaamba omundu owe siseecha oyo. Ne nga aba ne alikho akona Wele asasula lubafu lulala mala afunikhao enyama.
Ne lubafu nilwo Wele Omunyali Owa Bioosi aaba ne asasuule khukhwama khu mundu owe siseecha alukholamo omukhasi mala amureerera.
Mala omundu chana aloma ali,
“Luno oyuno nono ali sikuumba sie mu bikuumba bie kumubili kwase,
lundi enyama eye munyama che kumubili kwase,
lisina liewe lilaba bali, ‘Omukhasi,’
sikila ama khu mundu owe siseecha.”
Omuseecha no mukhasi wewe baba sichula ne se baambwa chisoni tawe.

Omukhasi akobosia endemu ali, “Khunyala khwalia kamatuunda ke kimirongooro kie mu mukuunda,
ne kakhali Wele aloma ali, ‘Mukhalia kamatuunda ke kumurongooro kuuli akari we kumukuunda tawe, lundi mukhakutiilakho tawe. Mwakhola murio, mulafwa.’ ”
Endemu yakobosia omukhasi eli, “Se mufwa tawe.
Sikila Wele amanyile ali mwaliaakho kamatuunda kakwo, chimoni chenywe chilekulibwa mala mube busa nga Wele,
Nio nga omukhasi ne abona ali kumurongooro okwo kuli kumulayi khu siakhulia, kusiimisia, ne lundi kuli kumurongooro kwe khukhwekoombwa, khukhola omundu abe omukesi, abuta lituunda liakwo mala alia, ne liliindi aelesia omuseecha wewe yesi alia.
Nio chimoni chabwe chekulibwa mala bamanya bali bali sichula. Banaba kamasaafu ke kumutuli bang'oonamo chingubo bebiimba.
Nio ekolooba bweene ao, enje ne elengaalile, baulila Wele Omunyali Owa Bioosi ne alikho akeenda mu mukuunda. Omuseecha no mukhasi wewe bekisa khukhwama khu Wele mu mirongooro kie mu mukuunda.
Nio Wele Omunyali Owa Bioosi alaanga omuseecha mala amureeba ali, “Oli waena?”
Omuseecha akobosia ali, “khuuliile ne olikho okeenda mu mukuunda naba ne buuri, sikila ndi sichula khwako nekisile.”
Wele amureeba ali, “Naanu okhuboolele ali oli sichula? Oliile kamatuunda ke kumurongooro nikwo nakhulaka ndi okhalia tawe?”
Omuseecha aloma ali, “Omukhasi niye ewe wamba oli amenye nase niye oumbele lituunda nalia.”
Wele Omunyali Owa Bioosi aboolela endemu ali,
“Sikila wakholile kano,
oli omulaame khukhila bibaywa bioosi,
khukhila chisaang'i che mundaa choosi,
Okhekhururirenge enda yowo,
ne okhalie lipukhuulu,
mu bulamu bwowo bwoosi.
lundi akari we lulwibulo lwowo ne lulwibulo lwewe.
Lulikhutubundula kumurwe,
ne lulwibulo lwowo lulimuluma ekhukunyu.”
Khu mukhasi Wele aloma ali,
“Ndakhutasa buchuuni bukali mu khusaala.
Mu buchuuni okhasaale babaana,
ne kakhaba kario, liliekoomba liowo liliba khu museecha wowo,
ne niye alikhwamiia ewe.”
“Sikila warekereesie kamakhuwa ko mukhasi wowo,
mala waliile kamatuunda ke kumurongooro nikwo nakhulaka ndi okhaliakho tawe.
Liloba lili lilaame sikila ewe.
Mu khunanisibwa okhalie khukhwama khwiloba
chindaalo che bulamu bwowo choosi.
Liloba likhakhurusile enyoonyi ne kamawa,
mala okhalie bimelwa bie mundaa.
Mu maani kowo okhalie siakhulia,
khukhwola nga ne okobola khu liloba.
Sikila ewe waama khu liloba, oli lipukhuulu,
ne okhakobole khu lipukhuulu.”
Adamu
Nio Wele Omunyali Owa Bioosi akholela Adamu no mukhasi wewe chingubo che kamasieelo mala abafwara.
Khwako Wele Omunyali Owa Bioosi aamuoona arura mu mukuunda kwa Edeni, alime liloba nilio arusibwakho.
Wele aoona omundu khukhwama mu mukuunda kwa Edeni, mala e bukwe we kumukuunda okwo araayo chikerubi

Adamu aaba no mukhasi wewe Hawa, Hawa aesia mala asaala, mala aloma ali, “Nasaalile omwana omusoleeli khulwe buyeeti bwa Wele Omunyali Owa Bioosi.” Amutiuukha ali Kaini.
Enyuma wako lundi, Hawa asaala Apili wandaaye owa Kaini. Apili aaba omwaayi owe kamakheese, ne Kaini aaba omulimi.
Enyuma we biise, Kaini areera siaanwa sie likesa lie bibiaamo khu Wele Omunyali Owa Bioosi.
Apili areera limeeme libele lie likheese lilala lie kumunyele kwewe, eera mala aana khu Wele bitonyi binefu. Wele Omunyali Owa Bioosi asiimisibwa ne Apili lundi asiimisibwa ne siaanwa siewe,
ne kakhali Wele Omunyali Owa Bioosi se aasiimisibwa ne Kaini ne siaanwa siewe tawe. Nio Kaini akhalala lukali, anyiisia mumoni.
Wele Omunyali Owa Bioosi areeba Kaini ali, “Siina sikila ne okhalaale, lundi siina sikila ne onyisiisie?
Waaba ne okhola bulayi, se olafukiililwa ta ku? Ne waaba ne okhakhola bulayi tawe bubwoni bwakhwibuliile amuliango bwikoomba bukhukuure, ne kakhali wenyekhana obuule.”
Kaini Aboolela Apili wandaaye ali, “Khuche khukeende mu mukuunda.”
Wele Omunyali Owa Bioosi areeba Kaini ali, “Apili wandaayo ali wae?” Kaini akobosia ali, “Ese, semanya tawe. Ese niye omuliindi wewe?”
Ne ewe luno walaamilwe khukhilakho liloba liliakaaniile kamafuki ko mwana wenywe niko ewe ochukhile.
Ne olima kamaloba, se kacha khwaama khuloondekhana ne kamaani kaako tawe, olaba omula lundi omuuyauuyi khu liloba.”
Kaini aboolela Wele Omunyali Owa Bioosi ali, “Siiukuumo siase sili sikali lukali khwise khusinyala.
Wamboonile ndure mu maloba lundi ndure mu mumoni mwowo, ne ndaba omula, omuuyauuyi khu liloba mala omundu yesi yesi ounyoola alinjira.”
Nio Wele Omunyali Owa Bioosi amuboolela ali, “Se kali kario tawe. Omundu yesi yesi ne eera Kaini aliyachwa khukhwola saba.” Wele Omunyali Owa Bioosi ara simanyisio khu Kaini khukaania omundu yesi yesi omwakaanana akhakhola ario amwiira tawe.
Mala Kaini arura ebweeni wa Wele Omunyali Owa Bioosi acha amenya mu sibala silaangwa bali Noti, e bukwe wa Edeni.
Kaini akona no mukhasi wewe aesia mala asaala Enoka. Kaini ombakha lukoba mala alutiuukha ali Enoka, lisina lio mwana wewe.
Enoka asaala Irati, Irati aaba raraawe owa Meuyaeli, ne Meuyaeli aaba raraawe owa Metusiaeli, ne Metusiaeli aaba raraawe owa Lameki.
Mala Lameki aareera bakhasi babili. Lisina lio omukhulu bali Ada ne omuro bali Silai.
Ada asaala Yabali, oyo niye owaba raraawe owe babayi be chikhaafu babamenyanga mu maeema.
Lisina lia wandaaye liaba bali Yubali. Lisaaye lia Yubali baaba babaandu babapaanga kamatuungu ne kimilele.
Silai asaala Tubali-kaini owabasa
Lameki aboolela bakhasi bewe ali,
“Ada ne Silai ndekeeresie,
enywe bakhasi base,
ulila lilomaloma liase.
Nerire omundu sikila ambunile,
Nerire omuele sikila ambumiisie ese.
Kaaba bali khukhwira Kaini khwenya liliyacha saba,
ese aba ndenyekha liliyacha sabini na saba,
kaaba bali omundu yesi yesi anjira.”
Adamu akona no mukhasi wewe lundi, aesia mala asaala omwana owe sisoleeli amutiuukha ali Seti
Seti naye asaala omwana amutiuukha ali Enosi. Mu siise esio babaandu barakikha khukhwisaaya Wele Omunyali Owa Bioosi.

Abuumba omuseecha no mukhasi, ababiita chikhabi mala abatiuukha ali babaandu.
Nga Adamu ne amenya ola kimiiko emia ndala ne kamakhumi kataru, asaala omwana owe sisoleeli owe lukoondo lwewe lundi omufwaana, mala amutiuukha ali Seti.
Enyuma we khusaala Seti, Adamu amenya kimiiko chimia munaane mala asaala babaana babaandi be sisoleeli ne sikhaana.
Adamu aamenya kimiiko chimia tisa ne kamakhumi kataru mala afwa.
Nga Seti aamenya ola kimiiko emia ndala na kiraano asaala Enosi.
Enyuma we khusaala Enosi, Seti amenya kimiiko chimia munaane ne saba, mala asaala babaana babaandi be sisoleeli nende be sikhaana.
Seti aamenya kimiiko chimia tisa ne kimiiko ekhumi na kibili, mala afwa.
Nga Enosi aamenya ola kimiiko kamakhumi tisa, asaala Kenani.
Enyuma we khusaala Kenani, Enosi aamenya kimiiko chimia munaane ne ekhumi na kiraano mala asaala babaana babaandi be sisoleeli nende be sikhaana.
Khwako Enosi amenya kimiiko chimia tisa na kiraano mala afwa.
Nga Kenani aamenya ola kimiiko kamakhumi saba asaala Mahalaleli.
Enyuma we khusaala Mahalaleli, Kenani aamenya kimiiko kikiindi chimia munaane ne kamakhumi kane mala asaala babaana babaandi be sisoleeli nende be sikhaana.
Khwako Kenani amenya kimiiko chimia tisa ne ekhumi mala afwa.
Nga Mahalaleli amenya ola kimiiko kamakhumi sita ne kiraano asaala Yareti.
Enyuma we khusaala Yareti, Mahalaleli aamenya kimiiko chimia munaane ne kamakhumi kataru, mala asaala babaana babaandi be sisoleeli nende be sikhaana.
Khwako Mahalaleli amenya kimiiko chimia munaane ne kamakhumi tisa na kiraano mala afwa.
Oli Yareti amenya ola kimiiko emia ndala ne kamakhumi sita na kibili asaala Enoka.
Enyuma we khusaala Enoka, Yareti amenya kimiiko chimia munaane mala asaala babaana babaandi be sisoleeli nende be sikhaana.
Khwako Yareti aamenya kimiiko chimia tisa ne kamakhumi sita na kibili, mala afwa.
Nga Enoka amenya ola kimiiko kamakhumi sita na kiraano asaala Metusela.
Enyuma we khusaala Metusela, Enoka amenya mu busaangi ne Wele khulwe kimiiko chimia chitaru mala asaala babaana babaandi be sisoleeli nende be sikhaana.
Khwako Enoka amenya kimiiko chimia chitaru ne kamakhumi sita na kiraano.
Enoka aakeenda ne Wele mala akoriokha busa khubao tawe, sikila Wele aamubukula.
Nga Metusela amenya ola kimiiko emia ndala ne kamakhumi munaane ne saba, asaala Lameki.
Enyuma we khusaala Lameki, Metusela amenya kimiiko chimia saba ne kamakhumi munaane ne kibili mala asaala babaana babaandi be sisoleeli nende be sikhaana.
Khwako Metusela amenya kimiiko chimia tisa ne kamakhumi sita na tisa mala afwa.
Nga Lameki amenya ola kimiiko emia ndala ne kimiiko kamakhumi munaane na kibili asaala omwana owe sisoleeli,
amutiuukha lisina ali, “Noa.”
Enyuma we khusaala Noa, Lameki amenya kimiiko chimia chiraano ne kamakhumi tisa na kiraano mala asaala babaana babaandi be sisoleeli nende be sikhaana.
Khwako Lameki amenya kimiiko chimia saba ne kamakhumi saba na saba, mala afwa.
Enyuma wa Noa khukhwosia kimiiko chimia chiraano, asaala Shemu, Hamu ne Chafwesa.

Babaana ba Wele babona bakhaana be babaandu khuuba ne lukoondo lulayi, mala beroborelamo bakhasi.
Nio Wele Omunyali Owa Bioosi aloma ali, “Kumwoyo kwase se kulafukiilila babaandu bamenye mindali na mindali tawe, sikila bali be khufwa, khwako balamenya kimiiko emia ndala ne kamakhumi kabili.”
Mu ndaalo echo, lundi aakhaba enyuma wacho, Banariiria baaba khu sibala. Nibo babaana ba Wele basaala mu bakhaana be babaandu. Bano baaba babaandu be kamaani ne fuma engali mu bise bie khaale.
Wele Omunyali Owa Bioosi esonia sikila abuumba omundu mu sibala mala liamubelesia kumwoyo.
Nio Wele Omunyali Owa Bioosi aloma ali, “Ndabunia babaandu nibo nabuumba barure khu sibala, babaandu ne chisaang'i, ne chisolo ne bimoola ne chinyuni, sikila nisonia ndi nabuumba bioosi.”
Ne kakhali, Wele Omunyali Owa Bioosi asiimisibwa ne Noa.
Noa aaba ne babaana bataru, Shemu, Hamu ne Chafwesa.
Nono babaandu baaba bamayaanu mumoni cha Wele. Sisiayuumba siaba buli abuundu khu sibala.
Wele abona ali sibala sili simayaanu, sikila babaandu boosi bakhola kamamayaanu mu limenya liabwe khu sibala.
Mala Wele aboolela Noa ali, “Nabisiisie khukhwakamia babaandu boosi, sikila sibala siechusiibwe sisiayuumba khubirira mu nibo. Ndababunia alala ne sibala.
Yeyombakhila emeeli eye kimirongooro kimilayi. Yombakhamo chisiro mala okimaalile embuula mu kari ne enje.
Kiombakhe ori: buleeyi bikele chimia chitaru, bukhiikha bikele kamakhumi karaano ne khuniina mungaaki bikele kamakhumi kataru.
Yombakhakho lulama ne lekhakho bubweyaangu bubwola sikele silala, mala ore kumuliango mumbafu mwe emeeli. Wombakhemo bisekese bitaru mala bibe ne amukhe ataru.
Sikila nja khureera kameechi kechule khu sibala, khukhwonaka bie bulamu bioosi biili asi we likulu, ne buli siindu sili khu sibala sikhafwe.
Ne kakhali ndakhola endakaano yase ne nawe mala olengila mu meeli ewe, babaana bowo, omukhasi wowo ne bakhasi be babaana bowo.
Ne olengisia mu meeli buli bie bulamu bibili bibili, siseecha ne siikhasi chingano choosi. Obiliinde bibe bilamu alala ne nawe,
khu nyuni khuloondekhana ne lukano lwacho, ne chisaang'i ne chisolo khuloondekhana ne lukano lwacho, ne bimoola khu sibala khuloondekhana ne lukano lwabio, bibili bibili, siseecha ne siikhasi, olengila nabio obiliinde bibe bilamu.
Lundi, bukula buli siakhulia, obuunge mu meeli. Silaba siakhulia siowo ne nabio.”
Noa akhola buli siindu nisio Wele amulaka.

Nio Wele Omunyali Owa Bioosi aboolela Noa ali, “Yingila mu meeli ewe nende be nju yowo boosi, sikila naboone ndi oli omuluungi ebweeni wase mu selukho yino.
Bukula chisaang'i chingwalaafu, ekhasi ne seecha, khukhwola saba, nende chikhali chingwalaafu tawe, chibili chibili, ekhasi ne seecha.
Lundi bukula chinyuni, ekhasi ne seecha, chibili chibili, khukhwola saba, oliinde lukano lwacho nio lube lulamu khu sibala.
Sikila enyuma we chindaalo saba ndikho nja khureera efula khu sibala ekwe chindaalo kamakhumi kane, siilo ne kumuusi. Ndabunia buli sie bulamu nisio nabuumba sirure khu sibala.”
Mala Noa akhola buli siindu nga Wele Omunyali Owa Bioosi ne amulaka.
Noa aaba kimiiko chimia sita nga kameechi ne kechula khu sibala.
Niye no mukhasi wewe ne babaana bewe ne bakhasi be babaana bewe, bamulila mu meeli khukhwilukha kameechi kakechula.
Khu saang'i chingwalaafu ne chikhali chingwalaafu tawe ne chinyuni na buli siindu simoola khu sibala,
bibili bibili, siseecha ne siikhasi biengila mu meeli alala ne Noa nga Wele ne aaba ne amulakile.
Enyuma we chindaalo saba, kameechi kecha khu sibala.
Efula yakwa khu sibala chindaalo kamakhumi kane, siilo ne kumuusi.
Khu ndaalo eyo Noa no mukhasi wewe ne babaana bewe Shemu, Hamu ne Chafwesa ne bakhasi babwe, bengila mu meeli.
Alala ne nabo chisaang'i ne chisolo chingano choosi, chikhaafu khuloondekhana ne chingano chacho, nende buli simoola khuloondekhana ne lukano lwasio, nende buli lukano lwe nyuni,
Siseecha ne siikhasi sia buli siindu sie bulamu biengila mu meeli ne Noa.
Ne bioosi bibiengilamo, siseecha ne siikhasi, sie bibuumbe bioosi biengilamo nga Wele ne aaba ne alakile Noa. Mala Wele Omunyali Owa Bioosi ekalila Noa mu meeli.
Kameechi kachiililila khukhwichula khu sibala khu ndaalo kamakhumi kane. Kaaba kamakali mala kakila emeeli yakelakela khu meechi khungaaki khwe sibala.
Kameechi kechula kakucha khu sibala mala emeeli yakelakela khu ngaaki khwako.
Kameechi kechula lukali, kafuunikha bikulu bileeyi bie khu sibala sioosi.
Kameechi katasa khuniina kola bikele ekhumi na biraano angaaki we bikulu bileeyi khu sibala.
Buli siindu sie bulamu khu sibala siafwa, chinyuni, chisaang'i, chisolo, nende buli mundu aafwa. Buli siindu simoola khu liloba siosi siafwa.
Buli siindu sisiaba khu sibala sieela kumuuya kwe bulamu siafwa.
Wele Omunyali Owa Bioosi abunia buli sibuumbe sie bulamu sisiaba khu sibala, babaandu, chisaang'i, ne bibiindu bimoola bioosi ne chinyuni choosi biabuna biarura khu sibala. Noa ne nabo nibo aaba nabo mu meeli bong'ene barama.
Kameechi karama ne kechuule khu sibala khu ndaalo emia ndala ne kamakhumi karaano.

Ne kakhali Wele aakhebulila Noa ne chisaang'i ne chisolo choosi nicho aaba nacho mu meeli. Akhola ekhuungu yaucha khu sibala, mala kameechi karakikha khuboomba.
Chimoni che kameechi ke asi we sibala ne chinuma che mwikulu chekalwa. Efula khukhwama mwikulu yemisibwa,
mala kameechi kanywelelelwa khu liloba kalaa kalaa. Enyuma we chindaalo emia ndala ne kamakhumi karaano, kameechi kaba kaboombile.
Khu ndaalo eye khumi na saba eye kumwesi kwa saba, emeeli yacha yema khu sikulu sia Ararati.
Kameechi kachiililila khuboomba. Khu ndaalo eye khunyoa eye kumwesi kwe ekhumi, khungaaki khwe bikulu khwabonekha.
Enyuma we chindaalo kamakhumi kane, Noa ekula enuma niyo aakhola khu meeli,
mala aruma khooro kwapurukha eyi ne neyi, nabwila kameechi ne kateenya khu liloba.
Nio Noa aruma liuusi lilole kameechi ne kateenyile khu sibala.
Liuusi se lianyoola niio likwa tawe, sikila kameechi kaba kasiili khu sibala. Liamukobolela mu meeli, arusia kumukhono liakwakho mala aliingisia mu meeli.
Alindiilila chindaalo saba chawa mala aruma lundi liuusi.
Liamukobolela ekolooba ne lisaafu litoro lie kumurongooro kwa miseituni khu munwa kwalio, nio Noa amanya ali kameechi kateenyile khu sibala.
Noa aliinda lundi chindaalo saba, mala aruma liuusi lundi ne luno se liamukobolela tawe.
Noa ne ali bukhulu bwe kimiiko chimia sita na mulala khu ndaalo eye khunyoa eye kumwesi kwe khunyoa, kameechi kaba kateenyile khu sibala. Mala Noa arusia lulama khu meeli, alola mala abona ali sibala siabalakaale.
Khu ndaalo eye kamakhumi kabili na saba, eye kumwesi kwa khabili sibala siaba siomeele elala.
Wele aboolela Noa ali,
“Khorure mu meeli, ewe no mukhasi wowo, ne babaana bowo, ne bakhasi babwe.
Khorure nende buli sie bulamu siili nawe, chinyuni ne chisaang'i ne chisolo ne bimoola bioosi, nio bisaalane lukali mala bikuche khu sibala.”
Nio Noa arura mu meeli, niye no mukhasi wewe, ne babaana bewe ne bakhasi babwe.
Buli esaang'i ne solo, buli siindu simoola, ne chinyuni choosi, biarura mu meeli mu matuuli khuloondekhana ne lukano lwabio.
Nio, Noa ombakha alutare khulwa Wele Omunyali Owa Bioosi mala aabukula khu buli saang'i engwalaafu ndala, nende khu buli nyuni engwalaafu ndala, mala abiaana nga embosio eye khukhwosia khu alutare.
Esilikakha eye embosio eyo yasiimisia Wele Omunyali Owa Bioosi mala aloma mu mwoyo kwewe ali, “Se ndilaamakho lundi sibala sikila omundu tawe, sikila liliibaasia lie kumwoyo kwewe lili liibi khukhwama mu buele bwewe, lundi se ndibuniakho buli sibuumbe sie bulamu nga ne kholile tawe.
Nga sibala ne sisiilio, siise sie khumiicha ne khukesa, sie fula ne siimiyu, sie kumunaane ne siruumbi, kumuusi ne siilo, se biliwao tawe.”

Buli esaang'i ne solo eli khu sibala, buli enyuni, buli siindu sioosi simoola khu sibala, ne ching'eeni choosi, biareerwe asi we bunyali bwenywe. Bilamuria mala mulaba ne bunyali khu nibio.
Buli sisiindu silamu sikeenda silaba siakhulia sienywe. Nga namuelesia bimelwa, namuele bibiindu bioosi.
Ne kakhali mukhalia enyama esilimo kamalasile tawe sikila bulamu buli mu malasile.
Sikila ndibanja sifuki sienywe, khukhwama khu saang'i, khu solo, ne khu mundu yesi yesi owiira omundu, ndibanja bulamu bwo mundu oyo.
Buli omundu ochukha sifuki sio mundu aliirwa no omundu, sikila Wele abuumba omundu mu fwaani yewe.
Ne enywe saalana mukuche. Mube ne babaana bakali mala mukuche khu sibala.”
Wele aboolela Noa ne babaana bewe ali,
“Nono ndikho khola endakaano yase ne nanywe ne lisaaye lienywe enyuma wenywe,
nende buli sibuumbe siili ne nanywe, ne chinyuni, ne chisolo ne chisaang'i, nende buli siindu sisiama mu meeli ne nanywe.”
Ndikho khola endakaano yase ne nanywe, ne suubisia ndi bibuumbe bie bulamu bioosi se bilibunakho khulwe khukhwichula khwe kameechi tawe ne se kalibao lundi kameechi kamakali kabunia sibala tawe.
Mala Wele aloma ali, “Sino sili simanyisio sie endakaano niyo ndikho khola akari wase ne nanywe nende buli sibuumbe sie bulamu sili ne nanywe. Endakaano yino eli eye chiselukho chichiicha choosi:
ndikho ndao lufutu mu maleesi ne lulaba simanyisio sie endakaano akari wase ne sibala.
Ndiba oli ndeera kamafuumbi khu sibala ne lufutu lubonekha mu maleesi,
ndikhebulila endakaano yase eli akari wase ne nanywe nende buli sibuumbe sie bulamu, ndi kameechi se kaliicha lundi khukhwonaka bie bulamu bioosi tawe.
Nga lufutu ne luliba mu mafuumbi, khalulole mala khebulile endakaano eya mindali na mindali akari wase nende buli siindu sie bulamu sili khu sibala.”
Wele aboolela Noa ali, “Sino sili simanyisio sie ndakaano niyo kholile akari wase nende bie bulamu bioosi bili khu sibala.”
Babaana ba Noa babarura mu meeli baaba Shemu, Hamu ne Chafwesa. Hamu aaba raraawe owa Kanaani.
Babaana ba Noa bataru bano nibo ba baaba bakuuka be babaandu be khu sibala sioosi.
Noa aaba omulimi owe khunyoa ne aaba ne liruuti lie kimisabibu.
Anywa endali ameela akona sichula mu liiema liewe.
Nga Hamu, raraawe owa Kanaani, abona sichula sia raraawe arura enje aboolela bawandaaye babili.
Nio Shemu ne Chafwesa babukula engubo, bakitilila khu mabeka kabwe boombi bacha mafutaare babiimba sichula sia paapa wabwe, mala se babona sichula siewe tawe.
Nga Noa ne ameelulukha amanya niko omwana wewe omutua amukholeele,
aloma ali,
“Kanaani ali omulaame,
alabeela elala nasioobi khu bawandaaye.”
Lundi aloma ali,
“Shemu abiitwe chikhabi ne Wele Omunyali Owa Bioosi, Wele wase,
mala lekha Kanaani abe nasioobi wewe.”
“Wele balaayia Chafwesa,
amenye mu maeema ka Shemu,
ne lekha Kanaani abe nasioobi wewe.”
Enyuma we kameechi kakechula, Noa amenya kimiiko chimia chitaru ne kamakhumi karaano.
Kimiiko kioosi nikio Noa amenya kiaba chimia tisa ne kamakhumi karaano mala afwa.

Lino lili lisaaye lie babaana ba Noa, Shemu, Hamu ne Chafwesa. Babaana bataru bano basaala babaana be sisoleeli enyuma we khukhwichula khwe kameechi khu sibala.
Ba okhwa Chafwesa baba: Komeri ne Makoki ne Matai ne Yabani ne Tubali ne Mesheki ne Tirasi.
Ba okhwa Komeri baaba: Ashikenasi, ne Rifati, ne Tokarima.
Ba okhwa Yabani baba: Elisha, ne Tarishishi ne Kitimu ne Totanimu.
Khukhwama khu bano chikholo che sia nyanja chamalatana. Bano bali be lisaaye lia Chafwesa mu bibala biabwe, buli sia mulala ne lulomo lwewe, khuloondekhana ne kimiliango kiabwe, mu kholo chabwe.
Ba okhwa Hamu baba: Kushi, Misiri, Putu ne Kanaani.
Ba okhwa Kushi baba: Seba, Habila, Sabata, Raama ne Sabuteka. Ba okhwa Raama baba: Sheba ne Dedani.
Kushi asaala Nimuroti, niye owaba owe khunyoa khu liloba khuuba omundu owe kamaani.
Aaba omuaayi owe kamaani ebweeni wa Wele Omunyali Owa Bioosi khulwe buyeeti bwa Wele, khwako kalomekha bali, “Nga Nimuroti omuaayi owe kamaani ebweeni wa Wele Omunyali Owa Bioosi.”
Khurakikha khwe bubwami bwewe khwaba Babeli ne Ereki ne Akati, bioosi bie mu sibala sia Sinari.
Aama mu sibala esio acha Ashuru mala ombakha lukoba lwa Ninefe, Rehoboti-iri, Kala,
ne Reseni luli akari wa Ninefe ne Kala, olwo luli lukoba luboofu.
Misiri aaba raraawe owa Lutimu, Anami, Lehabi, Nafutuhi,
Paturusi, Kasiluhi. (Lisaaye lie Bafilisiti liama khu bano) ne Kafutorimu.
Kanaani asaala Sidoni, omwana wewe omubele, ne Heti,
lundi aaba kuuka owe Bayebusi, Baamori, Bakirikashi,
Bahibi ne Baariki, Basini
Baaribati, Basemari ne Bahamasi. Enyuma Bakanaani bakucha mala bamalatana.
Lulwakha lwe Bakanaani lwarakikhila khukhwama Sidoni owa Kerari khukhwola Kasa lundi khukhwama ebweeni wa Sodomu, Komora, Atima ne Seboimu khukhwola Lasia.
Bano boosi baba be lisaaye lia Hamu, khuloondekhana ne kimiliango kiabwe ne chinomo chabwe ne bibala biabwe, ne chikholo chabwe.
Shemu yesi, wandaaye owa Chafwesa omukhulu, owaba kukaawe owe babaana Baeberi boosi, asaala babaana.
Babaana ba Shemu baba Elamu, Ashuru, Arifakisati, Luti ne Aramu.
Ba okhwa Aramu baba Usi, Huli, Keteri ne Masi.
Arifakisati aaba raraawe owa Sela ne Sela aaba raraawe owa Eberi.
Eberi aaba ne babaana babili, mulala bali Peleki, sikila mu ndaalo chewe babaandu be khu sibala baukhana, ne wandaaye aaba bali Yokitani.
Yokitani aaba raraawe owa Alimotati, Shelefu, Hasari-mabeti, Yera,
Hatoramu, Usali, Dikila,
Obali, Abimaeli, Seba,
Ofiri, Habila ne Yobabi. Bano boosi baba ba okhwa Yokitani.
Sibala nisio bamenyangamo siama Mesha khukhwola Sefari, mu sibala sie sikulu sie bukwe.
Lino lili lisaaye lia Shemu, khuloondekhana ne kimiliango kiabwe ne chinomo chabwe, ne bibala biabwe ne chikholo chabwe.
Bano boosi bali be lisaaye lia Noa, khuloondekhana ne chikholo chabwe, mu bibala biabwe, ne khukhwama khu nibo, chikholo chasalanikha khu sibala enyuma we khukhwichula khwe kameechi.

Nono babaandu be khu sibala sioosi baba ne lulomo lulala ne lilomaloma lifwaanane.
Nga bauyauuya khukhwama ebukwe banyoola sibala sie kumweyeeywe sia Sinari mala bamenyayo.
Baboolana bali, “Yiicha khuupe kamatifari mala khu koosie bulayi.” Nio mu bweyaangu bwe kamabaale baba ne kamatifari, ne mu bweyaangu bwe simendi baaba ne laamu.
Nio, baloma bali, “Yiicha khwiyombakhile lukoba nende endeleelwa yole mwikulu nio khwikholele lisina khukhakhola khurio khwasalanisibwa khu sibala sioosi tawe.”
Nio Wele Omunyali Owa Bioosi ekha asi khubona lukoba ne endeleelwa niyo babaandu baba ne bombaakhe.
Mala Wele Omunyali Owa Bioosi aloma ali, “Lola babaandu bano bali ekholo ndala, lundi balomaloma lulomo lulala, ne kano kali busa khurakikha khwe kamakali niko banyala bakhola, mala se siliio silabakhiingilila khukhola nisio benya khukhola tawe.
Yiicha khwikhe khuche khukoyaanie lulomo lwabwe nio balekhe khuuliilisiana mu khuloma.”
Wele Omunyali Owa Bioosi abasalanisia khukhwama abwenao balekha khukhwombakha lukoba basalanikha mu sibala sioosi.
Khwako batiuukha lukoba olwo bali Babeli,
Lisaaye lia Shemu nilio lino: Enyuma we kimiiko kibili, khukhwichula khwe kameechi ne khuwele, Shemu aaba ali ne kimiiko emia ndala, mala asaala Arifakisati.
Enyuma we lisaalwa lia Arifakisati, Shemu amenya kimiiko chimia chiraano mala asaala babaana babaandi basoleeli ne bakhaana.
Nga Arifakisati amenya ola bukhulu bwe kimiiko kamakhumi kataru na kiraano asaala Sela,
ne enyuma we lisaalwa lia Sela, Arifakisati amenya kimiiko chimia chine na kitaru, mala asaala babaana babaandi basoleeli ne bakhaana.
Nga Sela amenya ola bukhulu bwe kimiiko kamakhumi kataru, asaala Eberi,
ne enyuma we lisaalwa lia Eberi, Sela amenya kimiiko chimia chine na kitaru mala asaala babaana babaandi basoleeli ne bakhaana.
Oli Eberi ali ne bukhulu bwe kimiiko kamakhumi kataru na kine asaala Peleki,
ne enyuma we lisaalwa lia Peleki, Eberi amenya kimiiko chimia chine ne kamakhumi kataru mala asaala babaana babaandi basoleeli ne bakhaana.
Nga Peleki amenya ola bukhulu bwe kimiiko kamakhumi kataru asaala Reu,
ne enyuma we lisaalwa lia Reu, Peleki amenya kimiiko chimia chibili na tisa mala asaala babaana babaandi basoleeli ne bakhaana.
Oli Reu ali ne bukhulu bwe kimiiko kamakhumi kataru na kibili asaala Seruki,
ne enyuma we lisaalwa lia Seruki, Reu amenya kimiiko chimia chibili na saba mala asaala babaana babaandi basoleeli ne bakhaana.
Nga Seruki amenya ola bukhulu bwe kimiiko kamakhumi kataru asaala Naori,
ne enyuma we lisaalwa lia Naori, Seruki amenya kimiiko chimia chibili, mala asaala babaana babaandi basoleeli ne bakhaana.
Oli Naori ali ne bukhulu bwe kimiiko kamakhumi kabili na tisa asaala Tera,
ne enyuma we lisaalwa lia Tera, Naori amenya kimiiko emia ndala ne likhumi lilala na tisa, mala asaala babaana babaandi basoleeli ne bakhaana.
Oli Tera ali ne bukhulu bwe kimiiko kamakhumi saba asaala Aburamu, Naori ne Harani.
Lisaaye lia Tera nilio lino: Tera aaba raraawe owa Aburamu, Naori ne Harani. Harani aaba raraawe owa Luti.
Harani anyoa afwa, Tera raraawe ne asiili. Afwila mu sibala nisio asaalilwamo sia Uri sie Bakalitayo.
Mala Aburamu ne Naori bareera bakhasi, mukha Aburamu aaba Sarai ne mukha Naori aaba Milika, omukooko owa Harani. Harani aaba raraawe owa Milika ne Isika.
Mala Sarai aaba omukuumba, se aaba no mwana tawe.
Tera abukula Aburamu omwana wewe, ne Luti omwana owa Harani, omwichukhulu wewe, ne Sarai omukhaana wewe, mala auuya nabo barura mu sibala sia Uri sie Bakalitayo bacha mu sibala sia Kanaani, ne nga boola Harani bamenyayo.
Tera amenya kimiiko chimia chibili ne kiraano mala afwila mu Harani.

Ne ndakhukhola obe ekholo emboofu. Ndakhuelesia chikhabi mala khole lisina liowo lifumikhane, nio obe owe chikhabi.
Ndabiita chikhabi abo bakhubiita ewe chikhabi, ne ndalaama abo bakhulaama ewe. Mala khubirira mwiwe bibala bioosi bie khu liloba bilabiitwa chikhabi
Nio Aburamu acha nga Wele Omunyali Owa Bioosi aaba ne amubooleele. Luti aacha ne naye. Aburamu arura Harani ne ali ne bukhulu bwe kimiiko kamakhumi saba na kiraano.
Aburamu abukula Sarai omukhasi wewe, ne Luti omwana owa wandaaye, ne kimiaandu kiabwe kioosi nikio baaba ne banyoolile, ne nasioobi nibo banyoola mu Harani, mala barakikha lukeendo lwe khucha mu sibala sia Kanaani.
Nga boola mu sibala sia Kanaani,
Aburamu engilamo mala acha ola abuundu atakatifu e kumurongooro kumuboofu kwe More mu Shekemu. Mu biise ebio Bakanaani baaba mu sibala esio.
Wele Omunyali Owa Bioosi abonekhela Aburamu mala amuboolela ali, “Ndielesia lisaaye liowo sibala sino.” Nio Aburamu ombakhilayo Wele Omunyali Owa Bioosi, owaba ne amubonekheele, alutare.
Khukhwama abwenao aacha mu sibala sie bikulu ebukwe wa Beteli, mala ombakha liiema liewe akari wa Beteli, lubeka lwe mumbo ne lukoba lwa Ai, ebukwe. Ne, abweneo ombakhila Wele Omunyali Owa Bioosi alutare mala amwesaaya.
Mala Aburamu acha kumukhono kwe siafubo owa Kanaani.
Enjala yaba mu sibala sia Kanaani, mala yaba engali lukali. Nio Aburamu ekha acha mu sibala sia Misiri amenyekhoyo khulwe siise.
Nga aaba ne ali siimbi khukhwingila mu Misiri, aboolela Sarai, omukhasi wewe ali, “Manyile ndi ewe oli omukhasi owe lukoondo lulayi,
Nga Bamisiri ne kane bakhubone kane balome bali, ‘Lola omukhasi wewe,’ balanjira ese mala bakhulekhe ewe omenye.
Baboolele oli ewe oli omukooko wase, nio okile bambukule bulayi bakhanjira tawe.”
Nga Aburamu engila mu Misiri, Bamisiri babona bali omukhasi wewe ali owe lukoondo lulayi.
Bakhulu be mu bwami bwa Farao owa Misiri babona Sarai mala bamufumia khu Farao. Sarai abukulwa ayilwa munju yo mwami.
Mala Sarai akila Farao akholela Aburamu kamalayi. Aburamu aaba ne kamakheese, chikhaafu, chipunda chiseecha ne chikhasi, banasioobi be siseecha nende be siikhasi ne chingamia.
Ne kakhali Wele Omunyali Owa Bioosi areera lufu lubi lukali khu Farao nende be lichipi liewe sikila mukha Aburamu.
Nio Farao alaanga Aburamu amureeba ali, “Siina nisio ukholeele sino? Siina sikila ne okhambooleele oli, Sarai ali omukhasi wowo?
Siina sikila ne wambooleele oli ali omukooko wowo, mala wakila namubukula abe omukhasi wase? Nono, omukhasi wowo niyooyu mu bukule mala oche.”
Nio Farao arakho bakholi bewe, baroongie Aburamu alala no mukhasi wewe, nende buli siindu nisio aaba nasio.

Nio Aburamu aniina khurura mu Misiri, niye no mukhasi wewe nende buli siindu nisio aaba nasio alala ne Luti. Bengila mu sibala sie lubeka lwe siafubo wa Kanaani.
Aburamu aaba omuiinda lukali mu biaayo, efwesa, ne mu sahabu.
Arekukha arura sibala sie siafubo wa Kanaani oola Beteli, abuundu niio ombakha liiema mu khurakikha, akari wa Beteli ne Ai.
Oola abuundu niio ombakha alutare lwe khunyoa. Abwenao Aburamu esaayilao Wele Omunyali Owa Bioosi.
Ne Luti yesi, owarekukha ne Aburamu, aaba ne bibiaayo, chikhaafu, ne kamaeema.
Khwako kamaloba kababoombela, sikila bibaywa biabwe biaba bikali lukali, se banyala khukhwayila alala tawe.
Mala bulomani bwabao akari we babaayi ba Aburamu ne babaayi ba Luti. (Mu ndaalo echo Bakanaani ne Baperisi nibo ba bamenyanga mu sibala esio.)
Nio Aburamu aboolela Luti ali, “Bulomani bukhabaao akari wase ne nawe, namwe akari we babaayi befwe tawe, sikila efwe khuli balebe.
Sibala sino sioosi se sili ebweeni wowo ta ku? Khwaukhane. Waaba nocha kumukhono kumukhasi, ese ndacha kumukhono kumuseecha, namwe waaba nocha kumukhono kumuseecha aba ese ndacha kumukhasi.”
Nio Luti eroborera litooma lia Yoritani lioosi mala arekukha alola lubeka lwe bukwe. Khwako baukhana.
Aburamu amenya mu sibala sia Kanaani ne Luti naye amenya mungoba che mu litooma, mala auuyisia liiema liewe aliyila siimbi Sodomu.
Nono babaandu ba Sodomu baaba bamayaanu, lundi babooni lukali khu Wele Omunyali Owa Bioosi.
Nga Luti aukhana ne Aburamu, Wele Omunyali Owa Bioosi aboolela Aburamu ali, “Suta chimoni khukhwama niio wimile, mala olole ebunaswa, siafubo, ebukwe ne mumbo,
sikila sibala sioosi nisio obona khakhue ewe ne lisaaye liowo khulwa mindali.
Ndakhola lisaaye liowo libe likali nga kumuyekhe. Kaaba bali omundu anyala abala kumuyekhe, aba babaana bowo bosi balibalikha.
Keenda mu sibala sino obone buleeyi ne bukhiikha bwasio sikila khakhuelesie ewe.”
Nio Aburamu auuyisia liiema liewe acha amenya amikhoonge kia Mamure kiili Heburoni mala ebweeneyo ombakhayo alutare khu Wele Omunyali Owa Bioosi.

Babao babaami bane, Amurafeli omwami owa Sinari, Arioki omwami owa Elasari, Ketorilaomari, omwami owa Elamu ne Titali omwami owe Koiimu.
Babaami bano bebwaakala babaami baraano Bera, omwami owa Sodomu, Birisa, omwami owa Komora, Sinabu, omwami owa Atima, Shemeberi, omwami owa Seboimu no mwami owa Bela (namwe Soari).
Babaami baraano bano bareera alala banamae babwe mu Litooma lia Sitimu (enyanja eye kumuunyu.)
Khulwe kimiiko ekhumi ne kibili, baaba asi we bunyali bwa Ketorilaomari ne babaami ba baaba ne naye, ne mumwiiko kukhola ekhumi na kitaru babakaluukhanakho.
Mu mwiiko kukhola ekhumi ne kine Ketorilaomari ne babaami ba baba ne naye, becha ne banamae babwe mala baula Barefaimu mu Asiterosi-karinaimu, Basusi mu Hamu, Baemi mu Siabehi-kiriataimu,
ne Bahori mu sikulu siabwe sia Seiri khukhwola Eli Parani khu lwakha lwe mu sichiimi.
Mala bakobolayo boola Enimi-sipati (niyo Kateshi) mala baula sibala sioosi sie Baamaleki, ne Baamori babamenya mu Hasasoni-tamari.
Nio omwami owa Sodomu, owa Komora, owa Atima, owa Seboimu no mwami owa Bela (namwe Soari) barura mala baambanila mwiie, mu Litooma lia Sitimu,
mala bapana ne Ketorilaomari omwami owa Elamu, Titali omwami owa Koiimu, Amurafeli omwami owa Sinari ne Arioki omwami owa Elasari. Babaami bane bapana ne babaami baraano.
Litooma lia Sitimu liabamo kamaloo kamakali ke elamu. Ne nga babaami ba Sodomu ne Komora baaba ne belukha bakwa mu maloo ke lamu chana ako ne babaandi bataru belukhila mu bikulu.
Nio banamae babukula kimiaandu kioosi kia Sodomu ne Komora ne biakhulia biabwe bioosi mala barekukha.
Babukula akhaba Luti yesi, omwana owa wandaaye owa Aburamu, owaba ne amenyile siimbi Sodomu ne kimiaandu kiewe mala barekukha.
Ne mulala owelukha, echa aboolela Aburamu, Omueburania, owaba ne amenya amikhoonge kia Mamure Omuamori. Mamure ne bawandaaye Eshikoli ne Aneri baba bauliilisiana ne Aburamu.
Nga Aburamu ne aulila ali baambile omulebe wewe, arangirira banamae be siseecha chimia chitaru ne likhumi lilala na munaane nibo ekesia liie, ba basaalwa munju yewe, mala abaloondakho, atima khu baami baane abo khukhwola Dani.
Abwenao akabukhasiamo banamae bewe mala bapana ne basiku mu silo. Niye ne bakholi bewe ba baapa ne khubatimania aboosia Haba, lubeka lwe bunaswa lwa Damasika.
Mala Aburamu akobosia kimiaandu nikio baaba ne banuulile kioosi, ne Luti, omwana owa wandaaye, ne kimiaandu kiewe ne bakhasi ne babaandu nibo baaba ne baambile.
Nga Aburamu ne akobola ne aulile Ketorilaomari ne babaami ba baba ne naye, omwami owa Sodomu arura khucha khumwakaanila mu Litooma lia Siabe (Litooma lio mwami).
Ne Melikisedeki, omwami owa Salemu, lundi omusaayi owarumikhiranga Wele owe Angaaki Lukali, asuta kumukaati ne ndali khukhwakaanila Aburamu.
Nio Melikisedeki amubiita chikhabi ne aloma ali,
“Aburamu abiitwe chikhabi ne Wele owe Angaaki Lukali,
owabuumba likulu ne liloba.
Ne afume Wele owe Angaaki Lukali,
ooreere basiku bowo mu makhono kowo.
Mala Aburamu aelesia Melikisedeki,
sitonyi silala khu likhumi sia buli siindu.”
Nio omwami owa Sodomu aboolela Aburamu ali, “Mbe ese babaandu ne ewe obukule kimiaandu nikio okoboosie.”
Ne kakhali Aburamu akobosia omwami owa Sodomu ali, “Nechubile khu Wele Omunyali Owa Bioosi owe Angaaki Lukali, owakhola Likulu ne liloba,
ndi se ndabukula aakhaba luusi namwe lukoye lwe siraaro namwe sisiindu siosi siosi siili sisiowo tawe, okhakhola orio waloma oli, ‘Nakholile Aburamu khuuba omuiinda tawe.’
Se ndabukula sisiindu siosi siosi tawe ne kakhali busa siakhulia nisio babaandu base baliile, ne kumukabwa kwe babaandu bachile ne nase kwong'ene. Lekha Aneri, Eshikoli ne Mamure babukule kumukabwa kwabwe.”

Enyuma we kamakhuwa kano, elomo eya Wele Omunyali Owa Bioosi yecha khu Aburamu mu malola ne eloma eli, “Aburamu, okharia tawe, Ese ndi engabo yowo, ne kumuruuru kwowo kulaba kumukali.”
Ne kakhali Aburamu aloma ali, “Ee, Omwami WELE, okhambe sina, ese se ndikho no mwana tawe, ne oliila khu miaandu kiase ali Elieseri owa Damasika?
Se wayimba omwana tawe. Nasioobi owasaalwa munju mwase niye oliila khu miaandu kiase.”
Nio elomo eya Wele Omunyali Owa Bioosi yecha khu Aburamu lundi eli, “Nasioobi yuno se aliila khu miaandu kiowo tawe, omwana wowo niye osaala niye oliila khu miaandu kiowo.”
Wele Omunyali Owa Bioosi amurusia enje mala aloma ali, “Lola khwikulu mala obale ching'enieesi, kaba bali onyala khuchibala. Lisaaye liowo lilaba lirio.”
Mala Wele aloma ali, “Ese ndi Wele Omunyali Owa Bioosi owakhureera khukhwama mu sibala sia Uri sie Bakalitayo khu khua ewe sibala sino sibe sisiowo.”
Nio Aburamu areeba ali, “Ee, Omwami WELE, manya ndiena ndi sibala sino silaba sisiase?”
Amukobosia ali, “Nderere emasoti eyolile kimiiko kitaru, esubeeni eyolile kimiiko kitaru, limiiku liliolile kimiiko kitaru, ne liuusi ne libongo-bongo.”
Mala amureerera bino bioosi, buli silala asikhalamo bitonyi bibili mala abianja lubeka ne lubeka ne khali chinyuni se achiikhalamo khabili tawe.
Nga chingosia checha khu nyama che mbosio echo, Aburamu achioona.
ne kakhali ndireera sinyaasio khu sibala nisio balikholela nga banasioobi, mala enyuma wako baliruramo ne kimiaandu kimikali.
Ne ewe wamwene okhafwe kamakora mala osiikhwe mu muleembe.
Ne khu selukho ekhola khane, lisaaye liowo balikobola, sikila se kharusie mu sibala sino Baamori tawe khukhwola nga bumayaanu bwabwe bukhabe bukali nio libe mbo khukhwola mbaukuume.”
Ne nga enyanga yakwa mala bwatiimba, kumulilo kwe liliisi kwaburukha, ne enjaso etirira biabiira akari we bitonyi bie embosio ebio.
sibala sie Bakenayi, Bakeini, Bakatimoni,
Bahiti, Baperisi, Barefaimu
Baamori, Bakanaani, Bakirikashi nende sie Bayebusi.”

Sarai, omukhasi owa Aburamu, se amusaalila babaana tawe. Ne Sarai aaba ne nasioobi, omukhaana Mumisiri, owalaangwa bali Hakari.
Mala Sarai aboolela Aburamu ali, “Wele Omunyali Owa Bioosi ayikhiingilila ese khusaala babaana. Khowiile khu nasioobi wase nio wakana khola ndio nanyoolela babaana khu niye.” Aburamu afukiilila kamakhuwa ka Sarai.
Enyuma wa Aburamu khumenya mu sibala sia Kanaani kimiiko ekhumi, Sarai, omukhasi wewe, abukula Hakari, nasioobi wewe, omukhaana Mumisiri, mala amua Aburamu, omuseecha wewe, abe omukhasi wewe.
Nio Aburamu akona naye mala aesia. Ne nga Hakari abona ali aesiisie, alekelesia Sarai.
Nio Sarai aboolela Aburamu ali, “Bubi nibwo kholelwe bukhoya bwaaba khwiwe! Nakhua nasioobi wase, ne khukhwama nga ne amanyile ali ali nda, andekeleesie ese. Wele Omunyali Owa Bioosi akhoya akhalaka akari wase ne nawe!”
Ne kakhali Aburamu aboolela Sarai ali, “Lola, nasioobi wowo ali mu bunyali bwowo, mukhole nga ne wenya.” Nio Sarai amunaania mala omukhaana oyo amwilukha.
Malaika owa Wele Omunyali Owa Bioosi anyoola Hakari asebele mu sichiimi, amuyila kucha Shuri.
Malaika areeba ali, “Hakari, nasioobi owa Sarai, wama wae ne olikho ocha waena?” Hakari akobosia ali, “Ndikho nilukha omukhaaye Sarai.”
Malaika owa Wele Omunyali Owa Bioosi amuboolela ali, “Kobola wo mukhaaye wowo mala weboombie.”
Malaika owa Wele Omunyali Owa Bioosi amuboolela lundi ali, “Ndakucha lisaaye liowo libe likali, liikhabalikha tawe.”
“Lola waesiisie, ne olasaala omwana owe sisoleeli, mala olimutiuukha oli Ishimaeli, sikila Wele Omunyali Owa Bioosi auliile lilila lie khunaanisibwa khwowo.
Ne omwana wowo aliba nga epunda eye mundaa, aliba omusiku owa buli mundu, ne buli mundu aliba omusiku wewe, ne aliiyaula khu balebe bewe amenye yeng'ene.”
Nio Hakari alaanga lisina lia Wele Omunyali Owa Bioosi owalomaloma ne naye ali, “Ewe oli Wele oobona,” sikila ereeba ali, “Ese naboone Wele mala enyuma we khumubona naramire omulamu?”
Khwako esebele yalaangwa bali Beeri-lahai-roi, eli akari wa Kadeshi ne Bereti.
Hakari asaalila Aburamu omwana owe sisoleeli mala Aburamu amutiuukha ali Ishimaeli.
Aburamu aaba ne bukhulu bwe kimiiko kamakhumi munaane ne sita nga Hakari ne amusaalila Ishimaeli.

Aburamu ne ali kimiiko kamakhumi tisa na tisa, Wele Owe bunyali bwoosi amubonekhela, mala amuboolela ali, “Ese ndi Wele Owe Bunyali Bwoosi, keenda ebweeni wase mala okhabakho ne liibi liosi liosi likila wekiichibwa tawe.
Ne ndakhola endakaano yase akari wowo ne nase, mala ndatasa lisaaye liowo.”
Mala Aburamu akwa asi mafuumala mala Wele amuboolela ali,
“Nakholile endakaano yino ne nawe, ne olaba paapa owe chikholo chingali.
Lisina liowo se lilaba lundi bali Aburamu tawe, ne kakhali lilaba Aburahamu, sikila nakhukholile paapa owe chikholo chingali.
Ndakhola lisaaye liowo libe likali po, ndakhola bibala biame mwiwe, ne babaami balama mwiwe.
Ne ndikhua sibala nisio olikho omenyamo nga omukwa, ne enyuma wowo ndiia lisaaye liowo sibala sioosi sia Kanaani, sibe sisiabwe mindali na mindali. Ndaba Wele wabwe.”
Nio Wele aboolela Aburahamu ali, “Ne ewe olaliinda endakaano yase, ewe ne lisaaye liowo enyuma wowo, mu selukho chabwe choosi.
Yino niyo endakaano yase niyo olaliinda, akari wase ne nawe nende we lisaaye liowo enyuma wowo: Buli owe siseecha mwinywe akhakhebwe.
Mulakhebwa kamafuunga kenywe, mala silaba simanyisio sie endakaano akari wase ne nanywe.
Mukhebe buli mwana owe sisoleeli owe chindaalo munaane mwinywe, mu selukho chenywe choosi. Akhaba nasioobi oosalwa mungo, namwe owakulwa ne chirupia, khukhwama khu mureende yesi yesi ookhali owe lisaaye lienywe tawe.
Nasioobi owasaalwa munju yenywe namwe owakulwa ne chirupia chenywe alakhebwa. Nio endakaano yase elaba mwinywe khulwa mindali.
Buli musiinde akharusibwe mu baandu bewe sikila aba afunaake endakaano yase.”
“Ne khukhwama luno okhalaanga omukhasi wowo oli Sarai tawe ne kakhali lisina liewe lilaba bali Sara.
Ndamubiita chikhabi, mala khutasa khwako, alakhusaalila omwana owe siseecha. Ndamubiita chikhabi mala abe maayi owe chikholo; ne babaami be babaandu baliama mu niye.”
Nio Aburahamu akwa mafuumala mala achekha ne elomela ali, “Omundu owe kimiiko emia ndala anyala khusaala omwana ku? Sara anyala asaala omwana nga ali ari ne kimiiko kamakhumi tisa?”
Aburahamu aboolela Wele ali, “Ishimaeli andi amenyile khulwe chikhabi chowo.”
Nio Wele aboolela Aburahamu ali, “Tawe, ne kakhali Sara, omukhasi wowo, alakhusaalila omwana mala olimutiuukha oli Isaaka, ne ndiraao endakaano yase ne naye ne lisaaye liewe enyuma wewe.
Ne nauliile lilienya liowo khu Ishimaeli. Ndimubiita chikhabi ne khumukhola abe ne babaana bakali, ne lisaaye liewe lilikucha lukali. Aliba paapa owe babaana likhumi na babili be bubwami, mala ndimukhola abe ekholo emboofu.
Ne kakhali endakaano yase ndikikhola ne Isaaka, niye Sara akhakhusaalile, mu sise sino kumwiiko kukwiicha.”
Ne nga amala khulomaloma naye, Wele arekukha aniina.
Mala Aburahamu abukula Ishimaeli, omwana wewe, ne nasioobi boosi babasaalwa munju yewe namwe nibo akula ne chirupia chewe, buli owe siseecha khu baandu be munju mwewe, abakheba endaalo eyo nga Wele aaba ne alomile.
Aburahamu akhebwa ne ali ne bukhulu bwe kimiiko kamakhumi tisa ne tisa.
Ne Ishimaeli akhebwa ne ali ne bukhulu bwe kimiiko ekhumi na kine.
Aburahamu no mwana wewe Ishimaeli, bakhebwa endaalo ng'eneyo,
ne babaandu be siseecha boosi be munju eya Aburahamu ne banasioobi babasaalwa munju mwewe ne naabo boosi babakulwa ne chirupia khukhwama khu mureende, bakhebwa alala ne Aburahamu.

Wele Omunyali Owa Bioosi abonekhela Aburahamu a mikhoonge kia Mamure, nga aaba ne ekhaale a muliango kwe liiema liewe kumuumu ne kurafue.
Asuta chimoni abona babaandu bataru bemile ebweeni wewe. Nga ababona arura muliango mwe liiema atima acha khubakaanila. Enama bubweeni bwetiila asi,
mala ababoolela ali, “Baami base, naaba nefukiililwe mumoni chenywe, nemusiima mukhabira busa khu mukholi wenywe tawe.
Kameechi matiiti kari kareerwekho musaabe bikele bienywe mala muolelekho a murongooro ano,
ne nja khureera kumukaati, muliekho nio mubire, sikila mwechile wo mukholi wenywe.”
Nio bamuboolela bali, “Khola nga olomile.”
Aburahamu acha khangu mu liiema khu Sara mala amuboolela ali, “Khola khangu bufu bunosie bikelo bitaru, okaande mala upe kimikaati.”
Mala Aburahamu atima khangu sie tuuli abukula emoosi ekhomefu lundi endayi akiia omukholi wewe akhola khangu khukibaaka.
Aburahamu abukula kamafura ke kamabeele ne kamabeele ne chinyama aelesia bakeni bewe mala abemao mu murongooro nga baaba ne balia.
Bamureeba bali, “Omukhasi wowo Sara ali waena?”
Abakobosia ali, “Ali mu liiema.”
Sara aaba enyuma wewe, amuliango kwe liiema arekereesie.
Nono Aburahamu ne Sara baba bakofuule lukali, ne Sara aaba ayakama khukhwikhebukha.
Nio Sara achekha mala aloma busa yeng'ene ali, “Ese nakofuule, ne omuseecha wase yesi akofuule nyala neulila khuba no museecha ku?”
Wele Omunyali Owa Bioosi areeba Aburahamu ali, “Siina sikila Sara ne achekha ne khuloma ali, ‘Ese ng'ali nyala khusaala omwana nga ne ngofuule ndi ku?’
Siindu siliio sili siaandalafu khu Wele Omunyali Owa Bioosi ku? Kumwiiko kukwiicha siise nga sino siri ekhakobole mala Sara akhasaale omwana owe sisoleeli.”
Nio Sara ekaana ali, “Se njekhile tawe.” Sikila buuri bwamuaamba. Wele Omunyali Owa Bioosi amukobosia ali, “Tawe ochekhile.”
Nio babaandu abo barekukha bacha lubeka lwa Sodomu, Aburahamu acha ne nabo khubaroongia.
Wele Omunyali Owa Bioosi aloma ali, “Nyala nakisa Aburahamu nisio ndi siimbi khukhola ku?
Ne lisaaye liewe licha khuba ekholo emboofu lundi eye kamaani, ne khubirira mu niye bibala bioosi bie khu sibala bilibiitwa chikhabi?
Tawe, sikila namuroboore niye alakiliisie babaana bewe, nende be nju yewe enyuma wewe, barie Wele Omunyali Owa Bioosi ne khukhola buluungi ne bung'ali nio Wele Omunyali Owa Bioosi akholele Aburahamu nga ne amusuubiisie.”
Wele Omunyali Owa Bioosi aloma ali, “Sikila bililo khu Sodomu ne Komora biabeele bikali ne bubwoni bwabwe buli bubi lukali,
ndikho nikhayo mbone, ne kali bali niko bakholile kali bulayi bwene nga bililo nibio ndereerwe namwe ne kakhali kario tawe, ndamanya.”
Nio bayuukha khukhwama ao barakikha khucha Sodomu, ne kakhali Aburahamu aaba asiili ebweeni wa Wele Omunyali Owa Bioosi.
Aburahamu eseenda siimbi mala areeba ali, “Olikho ng'ali ocha khubunia omuluungi no mumayaanu?
Kaaba bali baliyo baluungi kamakhumi karaano mu lukoba, se olalekha khubunia lukoba sikila baluungi kamakhumi karaano balimo abo ta ku?
Likhuwa lie khukhwira omuluungi no mumayaanu likhakhubamo tawe! Omuluungi akhaba busa nga omumayaanu tawe. Lilieneli likhakhubamo tawe. Omukhalaki owe sibala se akhoyela khukhola kali ng'ali ta ku?”
Nio Wele Omunyali Owa Bioosi akobosia ali, “Nanyoola mu Sodomu baluungi kamakhumi karaano ndalekha lukoba lwoosi sikila nibo.”
Aburahamu akobosia ali, “Sikila nabeele omunyindaafu lukali khulomaloma khu Wele Omunyali Owa Bioosi, akhaba ne ndi busa lipukhuulu lundi likokhe.
Nono baaba ne bakhali kamakhumi karaano tawe, ne kakhali bali kamakhumi kane na baraano? Olabunia lukoba sikila baramiirekho baraano nio boole kamakhumi karaano?”
Wele Omunyali Owa Bioosi amuboolela ali, “Se mbunia lukoba baaba ne balimo baluungi kamakhumi kane na baraano tawe.”
Aburahamu aloma lundi ali, “Nosiima Wele Omunyali Owa Bioosi okhaambwa lirima tawe, ndakhureebakho lundi, ne kaaba bali banyoolekhanamo kamakhumi kataru bong'ene?” Akobosia ali, “Nanyoolamo kamakhumi kataru se mbunia lukoba tawe.”
Aburahamu aloma ali, “Nosiima umbeele khuchiililila khulomaloma khu Wele Omunyali Owa Bioosi. Ne banyoolekhanamo kamakhumi kabili?” Akobosia ali, “Sikila kamakhumi kabili, se endabunia lukoba tawe.”
Aburahamu aloma ali, “Nosiima Wele Omunyali Owa Bioosi okhaambwa lirima tawe, ndalomaloma busa luno lulala lwong'ene. Banyoolekhanamo ekhumi bong'ene?”
Akobosia ali, “Sikila ekhumi, se ndalubunia tawe.”
Nga Wele Omunyali Owa Bioosi ne amala khulomaloma ne Aburahamu, arekukha, mala Aburahamu akobola engo.

Malaika babili abo boola Sodomu ekolooba. Luti aaba ekhaale a silibwa sie lukoba. Nga Luti ne ababona enyokha acha khubakaanila, enamikha bubweeni bwetiila asi,
mala aloma ali, “Baami base, musaba mwaukhe mwiche munju yo omukholi wenywe, musaabe bikele mala mukone, mutikhinyi munyala mwauuna mwacha.”
Bakobosia bali, “Tawe, khulakona enje mu lukoba.”
Ne kakhali Luti abekoonjelela lukali mala ekhumaliilikha baukha bacha naye bengila munju mwewe. Abakholela naikara, aapa kimikaati kikhalimo kamamela ta mala balia.
Bakeni abo ne bakhakona tawe, babaandu be mu lukoba lwa Sodomu, basoleeli ne basaakhulu, babaandu boosi, khukhwola khu mu maliilisi babotookhelela enju.
Balaanga Luti bamureeba bali, “Babaandu babechile mu mwowo siilo sino bali waena? Barusie, okhurereere, khubakhole bakhasi.”
Luti arura enje ekala kumuliango,
mala ababoolela ali, “Bawandaayase, mwikoonjelela, mukhakhola sikholwa sie sifwaabi tawe!
Ese ndi ne bakhaana base babili bakhabaakho no mundu owe siseecha tawe, khe mbarusie mala mubakhole nga mwenya. Ne kakhali mukhakhola sikholwa siosi siosi khu baandu babili bano tawe, sikila bengiile munju mwase.”
Ne kakhali bamuboolela bali, “Rura ebweeni wefwe!” Mala baloma bali, “Omundu yuno omukwa busa mala enya khuuba omukhalaki? Nono khulakhukhola ewe kamabi lukali khukhilakho nibo.” Nio basiindikha Luti, mala beseenda siimbi khufunaka lulwiki.
Babaandu babili abo barusia kamakhono bakhweesa Luti bamwingisia munju nimwo baaba, mala bekala lulwiki.
Babofusia babaandu ba baaba khu muliango kwe enju batiiti ne bakhulu, nio balua khuabaasia khuyiima kumuliango, khunyoola tawe.
Nio babaandu babili abo baboolela Luti bali, “Olikho no mundu okundi ano? Bamusaani bowo, basoleeli bowo, bakhaana bowo, namwe okundi yesi yesi mu lukoba luno? Barusie abuundu ano.
Khulikho khucha khubunia abuundu ano sikila Wele Omunyali Owa Bioosi auliile biliilo bie babaandu khu baandu bano mala akhurumire efwe khubunie Sodomu.”
Nio Luti acha khu bamusaani bewe, ba baba ne balikho bacha khuaakha bakhaana bewe mala ababoolela ali, “Khola khangu mwinyokhe murure abuundu ano, sikila Wele Omunyali Owa Bioosi ali siimbi khubunia lukoba luno.” Ne kakhali nibo bebaasia bali alikho akhola chingacho busa.
Oli makhelebeende, malaika bakhaka khukhola Luti abe khangu baloma bali, “Yinyokha obukule omukhasi wowo ne bakhaana bowo babili nibo oli nabo, okhakhola orio waelela mu munaanio kwe lukoba luno tawe”
Luti naye aboyookhana. Nio, babaandu abo bamutiila niye no mukhasi wewe ne bakhaana bewe kamakhono, sikila Wele Omunyali Owa Bioosi aamukholela siisa, mala babarusia mu lukoba babara enje.
Mulala khu malaika aloma ali, “Tima mwilukhe! Mukhekhebukhakho namwe mwimekho abuundu osi osi mu Litooma tawe, yilukhila mu bikulu, mukhakhola murio mwerwa tawe.”
Luti akobosia ali, “Ee, kakhaba kario tawe baami base,
lola, omukholi wenywe afukiililwe mu moni chenywe, mala mwamukholeele kamalayi khulwe khuonia bulamu bwewe. Ne kakhali bikulu bili aleeyi lukali se enyala natima nolayo tawe, butinyu bukhola burio bwanyoola mala nafwa.
Lola eyo, lukoba lutiiti olwo luli siimbi, nyala nelukhilayo. Lekha mulile ebweeneyo. Luli lukoba lutiiti busa, mala bulamu bwase buone!”
Amukobosia ali, “Bulayi nakhufukiiliile, se ndabunia lukoba nilwo olomile tawe
Khangu! Yilukhila ebweeneyo! Sikila se ndakhola sisiindu siosi siosi ne okholayo tawe.”
Khwako lisina lie lukoba olwo lialaangwa lili Soari.
Enyanga yaba yasoile nga Luti oola Soari.
Wele Omunyali Owa Bioosi aanya khu Sodomu ne Komora kumulilo kumubuusi khukhwama mwikulu,
mala abunia chingoba echo, ne Litooma lioosi ne babamenya mungoba boosi nende buli simelwa sioosi.
Mukha Luti, owaba enyuma wa Luti ekhebukha mala ekela libaale lia chumbe.
Aburahamu acha bwangu makhelebeende kumutikhinyi abuundu niio eema ebweeni wa Wele Omunyali Owa Bioosi.
Alola mu maayo mwa Sodomu ne Komora ne mu Litooma lioosi, mala abona liliisi ne lituukha khukhwama asi nga liliisi lie sisiooso siboofu.
Nio liaba lirio, nga Wele ne abunia chingoba che mu litooma, nicho Luti amenyangamo. Wele aakhebulila Aburahamu mala arusia Luti khukhwama mu libuna elio.
Luti arura mu Soari acha amenya mu bikulu ne bakhaana bewe babili, mu libina, sikila aria khumenya mu Soari.
Omukhaana omubele aboolela omuro ali, “Paapa asaakhuluwe mala se aliio omundu khu sibala sioosi oonyala akhureera mala khwasaala babaana nga kumwiima kwe sibala sioosi tawe.
Yiicha khunywesie paapa endali anywe ameele mala khukone naye nio khunyoole lisaaye khubirira khu niye.”
Nio siilo esio banyweesia paapa wabwe endali ameela mala omukhaana omubele akona naye. Luti se amanyakho nga omukhaana ne echa amukonao namwe nga arekukha tawe, sikila aaba ameelile lukali.
Endaalo eloondakho omubele aboolela omuro ali, “Ese ngonile ne paapa siilo, Khumunywesie lundi endali siilo sino siosi, mala wesi okone naye, nio fwembi khunyoole lisaaye khubirira khu paapa.”
Nio siilo esio banyweesia paapa wabwe endali ameela, mala omukhaana omuro acha akona naye, ne Luti se amanyakho nga omukhaana ne echa amukonao namwe nga arekukha tawe, sikila aaba ameelile lukali.
Mungila yino bakhaana ba Luti boombi banyoola chinda khukhwama khu paapa wabwe.
Omubele asaala omwana owe sisoleeli, mala amutiuukha lisina ali Moabu. Niye oli paapa owe ba Moabu khukhwola khu ndaalo yino.
Omukhaana omuro yesi asaala omwana owe sisoleeli mala amutiuukha lisina ali Benami. Niye oli paapa owe Baamoni khukhwola khu ndaalo yino.

Aburahamu auuya khukhwama Mamure acha lubeka lwe sibala sie siafubo owa Kanaani Nekebu mala amenya akari wa Kadeshi ne Suri, lundi auuyila mu Kerari.
Mala Aburahamu aloma ali Sara omukhasi wewe, ali ali omukooko wewe. Nio Abimeleki omwami owe Kerari amurumania mala abukula Sara.
Oli mu silo Wele abonekhela Abimeleki mu marooro amuboolela ali, “Ewe wafwiile wekhale busa sikila omukhasi oyo niye obukuule ali omukhasi owo mwene.”
Abimeleki aaba asiili akheseenda niio Sara aaba tawe, nio aloma ali, “Wele Omunyali Owa Bioosi, ocha khwira babaandu bakhali ne bumayaanu tawe?
Se ali Aburahamu omwene olomile ali, ‘Ali omukooko wase ta ku?’ Mala Sara omwene yesi aloma ali, ‘Ali wandaayase’ Mu bung'ali bwe kumwoyo kwase ne kamakhono kase kakhalimo kamakhiikha tawe, nakholile kano.”
Nio Wele aboolela Abimeleki mu marooro ali, “Yee, manyile ndi okholile kano mu bung'ali bwe kumwoyo kwowo ne ese niye okhukhiingiliile khukhukholela ese bumayaanu, khwako se khulekhile wamutilakho tawe.
Nono kobosia omukhasi yuno khu museecha wewe sikila ali omung'oosi, ne alakhusabila mala olaba omulamu. Ne waaba ne okhamukobosiayo tawe, manya busa oli olikho ocha khufwa, ewe ne babaandu bowo boosi.”
Nio Abimeleki enyokha makhelebeende, mala alaanga bakholi bewe boosi mala ababoolela kamakhuwa kano koosi, nio baba ne buuri lukali.
Abimeleki alaanga Aburahamu mala amureeba ali, “Okhukholeele siina sino? Ne nakhukholeele bubi siina bubwakilile wanderera ese ne khu bwami bwase kumusaango kumukali nga kuno kuri? Wakholeele ese bibiindu bikhenyekha biakholekha tawe.”
Mala Abimeleki areeba Aburahamu ali, “Siina sisiakilile nokhola ori?”
Aburahamu akobosia ali, “Nakhola ndio, sikila nebaasia ndi, omundu owaria Wele ano se alikhoo tawe, mala balanjira bele khu mukhasi wase.
Ne khutuba khwako ng'ali ali omukooko wase, omwana owa paapa niye, ne kakhali maayi babukhana, mala namureera ali omukhasi wase.
Ne nga Wele ne akhola narura munju eya paapa naba omukwa mu sibala sikeni, naboolela Sara ndi, ‘Buno buli bulayi nibwo kenyikha uukholele. Buli abuundu niio khucha, loma oli ese ndi wandaayo.’ ”
Nio Abimeleki abukula kamakheese ne chikhaafu ne banasioobi be siseecha nende be siikhasi abaelesia Aburahamu, mala amukobosela Sara omukhasi wewe.
Abimeleki aloma ali, “Sibala siase sili ebweeni wowo, menya niio osiimile.”
Khu Sara aloma ali, “Lola naeele wandaayo bitonyi eelefu ndala bie fwesa, bili simanyisio mumoni che babaandu baali ne nawe, buli mundu amanye ali se oli ne kumusaango tawe.”
Nio Aburahamu asaba Wele mala Wele aonia Abimeleki akhaba ne omukhasi wewe ne banasioobi bewe be siikhasi nio banyale khusaala babaana.
Wele Omunyali Owa Bioosi abeele aakumbaasiisie be nju eya Abimeleki sikila Sara mukha Aburahamu.

Wele Omunyali Owa Bioosi abiita Sara chikhabi nga aaloma, mala amukholela nga aamulaka.
Sara aesia mala asaalila Aburahamu omwana owe sisoleeli mumase keewe ke busaakhulu, mu siise nisio Wele aaba ne amubooleele.
Aburahamu atiuukha omwana wewe owe sisoleeli, niye asaala mu Sara, ali Isaaka.
Mala Aburahamu akheba omwana wewe Isaaka ne ali ne bukhulu bwe chindaalo munaane, nga Wele aamulaka.
Aburahamu aaba ne bukhulu bwe kimiiko emia ndala, nga Isaaka ne asaalwa.
Mala Sara aloma ali, “Wele andereere chinjekho. Buli mulala okane aulile alachekha ne nase.”
Mala achiililila khuloma ali, “Naanu abeele onyala aboolela Aburahamu ali Sara akhanuunie babaana? Ne luno namusaaliile omwana owe sisoleeli mu busaakhulu bwewe.”
Omwana achoa, bamulatia, mala Aburahamu akhola naikara emboofu khu ndaalo ng'eneeyo.
Sara abona omwana niye Hakari, Omumisiri, asaalila Aburahamu, ne enyaa no mwana wewe Isaaka.
Nio aboolela Aburahamu ali, “Oona omukhasi nasioobi yuno alala no mwana wewe, sikila omwana owo mukhasi nasioobi yuno se aliba owiila khu miaandu alala no mwana wase Isaaka tawe.”
Ne likhuwa lino se liasiimisia Aburahamu tawe sikila omwana wewe Ishimaeli.
Ne kakhali Wele aboolela Aburahamu ali, “Okhabiililwa sikila omusoleeli wowo no mukhasi wowo nasioobi tawe, siosi siosi nisio Sara akhuboolela, khola nga akhubooleele, sikila khubirira mu Isaaka olanyoola lisaaye nilio nakhulaka.
Ne nja khukhola omwana wo mukhasi nasioobi yesi abe ekholo, sikila ali lisaaye liowo.”
Nio Aburahamu enyokha makhelebeende, abukula kumukaati, eoochwa eye lisielo eye kameechi, aelesia Hakari, amura khu mabeka, no mwana mala amuoona. Mala Hakari arekukha ayiiyayiiya mu sichiimi sia Beerisheba,
Nga kameechi mu oochwa eye lisielo ne kawa anjukha omwana wewe mu khachakha khalalakho.
Esendakho sinao, buleeyi bwe bikele emia ndala, mala ekhala asi, sikila aalola ali, “Se nenya nabona omwana yuno nafwa tawe.” Mala Hakari alila burafu.
Wele aulila kumumilo kwo omusoleeli oyo, mala malaika owa Wele alaanga Hakari amureeba ali, “Hakari, siina sikhunaania? Okharia tawe, sikila Wele aulile liilila lio musoleeli niio ali ao.
Yinyokha, obukule omusoleeli, omumeeme mala omuoleelesie sikila ndamukhola abe ekholo emboofu.”
Wele akhola Hakari abona esebele eye kameechi acha echusia kameechi mu oochwa eyo, mala aelesia omusoleeli aanywa.
Wele aaba no musoleeli oyo mala achoa. Amenya mu sichiimi sia Parani mala aba omuaayi we buyiingo, oomanyile khuburumikhira bulayi.
Maawe amunyoolela omukhasi khukhwama mu sibala sia Misiri.
Nono njechubile ano, ebweeni wa Wele, oli se oliikholela ke bubeeyi namwe okholele babaana base namwe lisaaye liase tawe. Ne nga naba omuri khwiwe wesi okhakholela orio alala ne sibala nisio omenyilemo sino.”
Aburahamu amuboolela ali, “Ndakhwichubila.”
Nga Aburahamu eloochela Abimeleki ke esebele niyo bakholi ba Abimeleki baaba ne bakhayiilekho,
Abimeleki amuboolela ali, “Se emanya okholile likhuwa lino tawe, ne se naulilekho ta khukhwola luno.”
Nio Aburahamu abukula kamakheese ne chikhaafu aelesia Abimeleki, mala boombi bakhola endakaano.
Aburahamu aukhasia kamasubeeni saba khukhwama mu lituuli akara alubeka.
Abimeleki areeba Aburahamu ali, “Kamasubeeni saba niko oreere alubeka kano ka siina?”
Aburahamu amukobosia ali, “Kamasubeeni saba kano bukula, mala obe omuloli wase, oli ese niise owayaba esebele yino.”
Khwako abuundu ao alaangwa bali Beerisheba sikila abwenao boombi bechuba.
Nio bakhola endakaano a Beerisheba. Enyuma wako Abimeleki ne Fikoli, komanda owe banamae bewe, barekukha bakobola mu sibala sie Bafilisiti.
Aburahamu abiaala kumurongooro kumutamarisiki mu Beerisheba, mala esaaya Wele Omunyali Owa Bioosi, Wele owa mindali na mindali.
Aburahamu aaba omukwa mu sibala sie Bafilisiti chindaalo chingali.

Nio Aburahamu enyokha makhelebeende, asaaka chiikhu che khukhwosia embosio mala achira khu mukoongo kwe epunda. Nio abukula bakholi bewe babili, no mwana wewe Isaaka, arekukha acha abuundu niio Wele aaba ne amubooleele.
Khu ndaalo ekhola khataru, Aburahamu abona abuundu chana sinaaokho.
Aboolela bakholi bewe ali, “Enywe rama ano ne punda. Ese no musoleeli yuno khulacha eyo khwisaaye Wele ne mala khukobole.”
Aburahamu atiuukha Isaaka, omwana wewe, chiikhu che khukhwosia embosio ne niye omwene asuta kumulilo ne kumubano. Nio boombi bacha alala.
Isaaka alaanga raraawe ali, “Paapa!” Afukiilila ali, “Siina mwana wase?” Isaaka areeba ali, “Lola khuli ne kumulilo ne chiikhu, ne limeeme lie khukhwosia embosio lili?”
Aburahamu amuboolela ali, “Wele omwene kane erusilie limeeme lie embosio eye khukhwosia mwana wase.” Nio boombi bachiililila khukeenda alala.
Nio Aburahamu abukula kumubano akhale omwana wewe enjasi.
Ne kakhali malaika owa Wele Omunyali Owa Bioosi alaanga Aburahamu khukhwama mwikulu ne aloma ali, “Aburahamu, Aburahamu!” Aburahamu akobosia ali, “Ese niyooyu.”
Malaika aloma ali, “Okhayila kumukhono khu mwana namwe omukhole sisiindu siosi siosi tawe, sikila luno namanyile ndi ewe waria Wele, naboone se unyimile omwana wowo omuteelwa tawe.”
Aburahamu ekhebukha enyuma mala abona limiiku liaambiilwe kimisaanga mu sichakha. Acha alibukula mala aliaana nga siaanwa sie mbosio sie khukhwosia mu bweyaangu bwa Isaaka omwana wewe.
Nio Aburahamu atiuukha abuundu ao lisina ali, “Wele Omunyali Owa Bioosi Alaana.” Nga lilomwanga khukhwola endaalo eya luno lili, “Khu sikulu sia Wele Omunyali Owa Bioosi, siliaanwa.”
Mala malaika owa Wele Omunyali Owa Bioosi alaanga Aburahamu lukhola khabili khukhwama mwikulu,
mala aloma ali, “Wele Omunyali Owa Bioosi aloma ali, ‘nechubile mu lisina liase nga okholile lino, ne se olobile khu khumbelesia omwana wowo omuteelwa tawe,
khwako nja khukhubiita chikhabi, lundi nja khukucha lisaaye liowo libe nga ching'enieesi lundi nga kumuyekhe. Ne lisaaye liowo likhaule basiku baalio.
Aburahamu akobola niio bakholi bewe baaba mala barekukha alala bakobola e Beerisheba mala amenyayo.
Nio, enyuma wa kano, Aburahamu aboolelwa ali, “Milika yesi asaaliile, wandaayo, Naori babaana.
Omubele bali Usi, okundi bali Busi, nende Kemueli raraawe owa Aramu,
Keseti, Haso, Pilitasi, Chitilafi ne Betueli.”
Betueli aaba raraawe owa Rabeka. Milika asaala babaana munaane bano khu Naori, wandaaye owa Aburahamu.
Ne lundi Reuma, omukhasi niye Naori aamenyia busa nga omusaale, asaala Teba, Kahamu, Tahasi ne Maaka.

Sara amenya kimiiko emia ndala ne kamakhumi kabili na saba.
Mala Sara afwila e Kiriati-Ariba (Olwo nilwo lukoba lwa Heburoni) mu sibala sia Kanaani, mala Aburahamu abeelela ne khumulila.
Aburahamu enyokha alekha omufu wewe acha aboolela Bahiti ali,
“Ese ndi omureende omukwa mwinywe, mbe kamaloba mwinywe ke khusiikhamo, mala siikhe omufu wase.”
Bahiti bakobosia Aburahamu bali,
“Omwami, khuulile, ewe oli omundu omukali mwifwe. Siikha omufu wowo mu siliindwa silayi nisio olarobora mu biliindwa biefwe, se aliio khwifwe olakhwimana siliindwa siewe namwe olakhukhiingilila khusiikha omufu wowo tawe.”
Aburahamu enyokha mala enama ebweeni we Bahiti, babaandu be mu sibala esio,
mala ababoolela ali, “Mwaaba ne mufukiliile siikhe omufu wase ano, aba ndeebere Efuroni okhwa Soari,
ambe libina lia Makipela, nilio ali nalio lili khundulo khwe kamaloba kewe. Ambe khu bukusi nibwo enya ngule mumoni chenywe libe nga nilio nyoolile lie khusiikhamo.”
Ne Efuroni omwene aaba ekhaale mu Bahiti basie. Akobosia Aburahamu mala Bahiti boosi ba baaba mu muse kwe akookwa eye lukoba lwewe baulila.
Aloma ali “Omwami, se kali kario tawe, mbulile. Nakhuele kamaloba ne libina liilimo. Ndikho khuelesia mumoni che balebe base osiikhemo omufu wowo.”
Nio Aburahamu enama ebweeni we Bahiti
mala aboolela Efuroni, babaandu be sibala esio ne baulila, ali, “Ne kakhali, nosiima mbulile. Fukiilila kumuruungo kwase mala ngule kamaloba esiikhemo omufu wase.”
Efuroni akobosia Aburahamu ali,
“omwami wase mbulile, kamaloba kakulikha bitonyi bie fwesa chimia chine, bibienebio bili siina akari wase ne nawe? Nono siikha omufu wowo.”
Aburahamu auliilisiana ne Efuroni, mala amukelela bitonyi bie efwesa chimia chine nga abele omwene ne ararirekho Bahiti ne bauliile, khuloondekhana ne bikelo bie baboofuli ba babao biise ebio.
Nio kamaloba koosi kakaba ka Efuroni mu Makipela, kakaba ebukwe owa Mamure, kaba ka Aburahamu. Kamaloba kano kabamo libina ne kimirongooro.
Kamaloba kamanyikha khuuba ka Aburahamu ebweeni we Bahiti boosi ba baaba mu muse.
Nio Aburahamu asiikha Sara, omukhasi wewe, mu libina mu sibala sia Kanaani.
Bahiti baeelesia Aburahamu kamaloba ne libina kabe abuundu e khusiikha.

Nono Aburahamu aaba akofuule lukali, ne Wele Omunyali Owa Bioosi aaba amubiita chikhabi mu biindu bioosi.
Mala Aburahamu aboolela omukholi wewe, omukhulu khu bakholi be nju yewe, owemeelelanga buli siindu nisio aaba nasio, ali, “Ra kumukhono kwowo akari we kamaraango kaase.
Yichuba mwisina lia Wele Omunyali Owa Bioosi, Wele we likulu ne liloba, oli se olibukulila omwana wase, omukhasi khukhwama mu bakhaana be Bakanaani nibo namenyamo bano tawe.
Ne kakhali, olicha mu sibala siase, mu balebe base mala obukulileyo omwana wase Isaaka omukhasi.”
Omukholi areeba Aburahamu ali, “Wakana omukhaana se anyala afukiilila khukhwicha ne nase mu sibala sino tawe. Aba nisieyo omusoleeli wowo mu sibala nisio waamamo?”
Aburahamu amukobosia ali, “Okhakhola orio wakobosiayo omwana wase tawe!
Wele Omunyali Owa Bioosi owe mwikulu, owandusia munju eya paapa wase, ne mu sibala siase nisio nasaalwamo, lundi owandomela ne echuba ali, ‘Ndiia lisaaye liowo sibala sino,’ alaruma malaika wewe ebweeni wowo, mala olabukulila omwana wase omukhasi khukhwama ebweeneyo.
Ne omukhaana oyo aba nakhafukiilila khukhwicha ne nawe tawe, aba oli omulekhuule khukhwama mu liechuba liase. Ne kakhali okhesiayo omwana wase tawe.”
Nio omukholi ara kumukhono kwewe akari we kamaraango ka Aburahamu, omwami wewe, mala amwichubila khuloondekhana ne likhuwa lino.
Omukholi chana abukula chingamia ekhumi cho omwami wewe, biaanwa lukano na lukano nibio arobora khukhwama mu miaandu kio mwami wewe, mala enyokha, arekukha acha mu sibala sia Mesopotamia mu lukoba lwa Naori.
Nga ola, asikamia chingamia enje we lukoba, a sebele mu siise sie ekolooba, nisio bakhasi bachilangamo khutaa kameechi.
Asaba ali, “Ee, Wele Omunyali Owa Bioosi, Wele owo mwami wase Aburahamu, khusaba umbe bukhili luno, mala wekesie busiime bwowo buchiililila khu mwami wase Aburahamu.
Lola, nemile a sebele, ne bakhaana be babaandu be mu lukoba balikho barura becha khutaa kameechi.
Lekha omukhaana niye kane ndome ndi, ‘Nosiima ruura enyuungu mala umbe kameechi nywe,’ ne okane angobosie ali, ‘Khonywe, ne ese ndanyweesia aakhaba ne chingamia chowo,’ abe niye ewe oroboreere Isaaka omukholi wowo. Khulwa kano ndamanya ndi ewe wekeesie busiime bwowo bukhawa tawe khu mwami wase.”
Oli asisaba, Rabeka, omukhaana owa Betueli, omwana owa Milika ne Naori, wandaaye owa Aburahamu, echa asutile esoongo yewe khwibeka.
Aaba omukhaana owe lukoondo lulayi lundi owe yabwana, okhakonakho no museecha tawe. Ekha mu sebele echusia esoongo mala aniina.
Omukholi oyo atima acha amwakaanila, mala amuboolela ali, “Nosiima, mbeekho kameechi matiiti kari khukhwama mu soongo mwowo nywe.”
Omukhaana amukobosia ali, “omwami khonywe.” Mala omukhaana aruura esoongo khangu khukhwama khwibeka khwewe akitililila mala amunywesia.
Oli amunywesia amala amuboolela ali, “Ndatayila aakhaba chingamia chowo chosi, nabwila nga choosi ne chimala khunywa.”
Nio omukhaana oyo achukha khangu kameechi ke mu soongo mwewe khu lwelo nilwo bibiaayo binywelangakho mala atima mu sebele asombelela kameechi kamakali khukhwola nga chingamia chanywa choosi.
Omukholi owa Aburahamu oyo amulolelela ne asilile busa, mu khweyika amanye Wele Omunyali Owa Bioosi ne akholile lukeendo lwewe khuba ne bukhili namwe tawe.
Oli chingamia chamala khunywa, omundu oyo abukula embete eye sahabu eye bukusi bukali ne chipangili chimboofu chibili che sahabu achira khu makhono ko mukhaana.
Mala amureeba ali, “Mboolele ewe oli omukhaana owa naanu. Bubweyaangu bulikho munju mwa paapa wowo niio efwe khunyala khwakona?”
Omukhaana amukobosia ali, “Ese ndi omukhaana owa Betueli, omusoleeli owa Milika, niye Milika asaalila Naori.”
Atasakho ali, “Ewefwe khuli ne chikhanja ne biakhulia bikali bie bibiaayo ne lusiro nilwo bakeni banyala bakonamo.”
Omukholi oyo asikama asi mala esaaya Wele Omunyali Owa Bioosi,
Aloma ali, “Afume Wele Omunyali Owa Bioosi, Wele owo Mwami wase Aburahamu. Wele okhalekhile busiime bwewe buchiililila lundi bubweikinwa khu mwami wase tawe. Wele Omunyali Owa Bioosi andangiriire khukhwola khunju eye balebe bo mwami wase.”
Nio Omukhaana atima acha aboolela be munju eya maayi wewe bibiindu bino bioosi.
Rabeka aaba ne wandaaye niye batiuukha bali Labani, Labani arura atima acha niio omundu oyo aaba, a sebele.
Labani aboona embete ne chipangili khu makhono ko mukooko wewe lundi aulila kamakhuwa niko omundu chana aboolela Rabeka. Acha niio omukholi owa Aburahamu aaba ne emile siimbi ne chingamia a sebele.
Amuboolela ali, “yiicha, mungo, omubiite owa Wele Omunyali Owa Bioosi, siina sikila ne wima enje? Nakhung'ooneele lusiro ne abuundu e chingamia.”
Omundu oyo engila munju. Labani akangulula bibiaba khu ngamia mala achielesia chikhanja ne biakhulia bie bibiaayo, lundi aelesia omundu oyo ne babaandu nibo aba nabo kameechi basaabe bikele.
Nga siakhulia ne siareerwa ebweeni wewe aloma ali, “Se ndalia nekhaboola sisindeerire tawe.”
Labani amuboolela ali, “Loma.”
Aloma ali, “Ese ndi omukholi owa Aburahamu.
Wele Omunyali Owa Bioosi abiita omwami wase chikhabi chingali, mala abeele omukali lukali, amua kamatuuli ne kiminyele, efwesa ne esahabu, banasioobi be siseecha nende be siikhasi, chingamia ne chipunda.
Ne Sara, mukho omwami wase, aamusaalila omwana mu buloosi bwewe. Ne omwami wase aelesia omusoleeli oyo buli siindu nisio ali nasio.
Omwami wase anjechubia ne aloma ali, ‘Yichuba oli se olibukulila omwana wase omukhasi khukhwama mu bakhaana be Bakanaani nibo namenyamo tawe.
Ne kakhali olicha munju eya paapa, mu balebe base, mala obukulileyo omwana wase omukhasi.’
Nakobosia omwami wase ndi, ‘Wakana omukhaana se akhafukiilile khukhwicha nase tawe!’
Omwami angobosia ali, ‘Wele Omunyali Owa Bioosi niye naria, akharume malaika wewe ache ne nawe mala akhole lukeendo lwowo lube ne bukhili, mala olibukulila omwana wase omukhasi khukhwama mu balebe base lundi munju eya paapa.
Ne olaba omulekhuule khukhwama mu khwichubia khwase, waaba ne woola khu balebe base mala baloba khukhua omukhaana.’
“Nga ne nolile asebele luno, sabile ndi, ‘Ee, Wele Omunyali Owa Bioosi, Wele owo mwami wase Aburahamu, mbe bukhili mu niko endikho ekhola.
Lola nemile asebele, ne omukhaana olarura eche khutaa kameechi ndamusaba ambeekho kameechi ke khunywa.
Ne olamba lundi anywesie chingamia chase choosi lekha abe omukhasi niye Wele Omunyali Owa Bioosi aroboreere omwana owo mwami wase.’
Ne khamala lisaba liase mu mwoyo tawe, Rabeka echa ne soongo yewe khu mabeka, mala ekha mu sebele ataa kameechi. Namusaba ndi, ‘Nosiima mbeekho kameechi nywe.’
Aruura esoongo khangu khukhwama khwibeka mala aloma ali, ‘Khonywe, mala nase ndanyweesia aakhaba ne chingamia chowo choosi.’ Nio ese nanywa mala aanyweesia ne chingamia choosi.
Nio namureeba ndi, ‘Ewe omukhaana owa naanu?’ Aloma ali, ‘Ese omukhaana owa Betueli, omwana owa Milika ne Naori.’ Nio namura embete khu lioolu ne chipangili khu makhono kewe.
Mala nasikama asi, nesaaya Wele Omunyali Owa Bioosi. Nafumia Wele Omunyali Owa Bioosi owo Mwami wase Aburahamu, oundangiriire mbukule omukhaana owe balebe bo mwami wase, abe omukhasi owo mwana wewe.
Nono luno, mwaba ne mulakholela omwami wase bubweikinwa ne bung'ali, mumboolele, ne kakhali kario tawe, mboolele, nio manye nilio nyala nakhola.”
Nio Labani ne Betueli bakobosia bali, “Likhuwa lino liamile khu Wele Omunyali Owa Bioosi, se khunyala khwalomaloma khwiwe liosi liosi tawe.
Rabeka ali ebweeni wowo, mubukule oche, mala abe omukhasi owo mwana owo mwami wowo, nga Wele Omunyali Owa Bioosi omwene ne alomile.”
Nga omukholi owa Aburahamu ne aulila niko baloma enama asi ebweeni wa Wele Omunyali Owa Bioosi.
Arusia bibiindu bie efwesa, esahabu ne chingubo mala abiia Rabeka. Lundi aelesia wandaaye owa Rabeka ne maawe, bibiindu bie bukusi bukali.
Nio niye ne babaandu nibo aaba nabo balia ne khunywa mala bakonayo siilo esio. Nga bwasia benyokha, omukholi aloma ali, “Ndekhuule ngobole wo mwami wase.”
Mala wandaaye owa Rabeka ne maawe baloma bali, “Lekha omukhaana amenyekho nafwe khu siise, chindaalo ekhumi, nechiwele anyala arekukha.”
Omukholi abakobosia ali, “Mukhanjikhasia tawe, Wele Omunyali Owa Bioosi akholile lukeendo lwase lwabeele ne bukhili. Khemundekhuule ngobole wo mwami wase.”
Bakobosia bali, “Lekha khulaange omukhaana omwene mala khumureebe.”
Balaanga Rabeka mala bamureeba bali, “Wenya oche ne omundu yuno?”
Abakobosia ali, “Yee, ndacha ne naye.”
Nio balekhuula Rabeka ne omukeesia wewe, ne omukholi owa Aburahamu ne babaandu bewe.
Mala babiita Rabeka chikhabi ne baloma bali,
“Mukooko wefwe, obe maayi owe chielefu,
owe chielefu kamakhumi.
Lisaaye liowo liule chingoba che basiku balio!”
Nio Rabeka ne bakholi bewe benyokha mala baniina khu ngamia, bacha ne omukholi owa Aburahamu.
Isaaka aaba echile mu sichiimi sisialaangwa Beeri-lahai-roi mala amenyanga siafubo owa Kanaani.
Nono Isaaka arura acha mu lukoongo ekolooba, khukhwibaasia kakeewe. Alola, mala abona chingamia chilikho chiicha.
Rabeka nga abona Isaaka, ekha arura khu ngamia,
mala areeba omukholi owa Aburahamu ali, “Naanu olikho okeenda mu lukoongo ne eecha oyo?” Omukholi amukobosia ali, “Omwami wase niye.” Nio Rabeka abukula eneti mala efuuma mumoni.
Nio omukholi oyo aboolela Isaaka bibiindu bioosi nibio aaba ne akholile.
Nio, Isaaka engisia Rabeka mu liiema nimwo Sara, maayi wewe amenyanga, amubukula aaba omukhasi wewe mala amusiima. Nio Isaaka aolelesibwa enyuma we lifwa lia maawe.

Aburahamu areera omukhasi okundi lisina liewe bali Ketura.
Amusaalila Simurani, Yokisiani, Metani, Midiani, Isibaki ne Siua.
Yokisiani aaba raraawe owa Sheba ne Dedani. Babaana ba Dedani baaba Asiurimu, Letusimu ne Leumimu.
Ba okhwa Midiani baaba Efa, Eferi, Hanoki, Abida, ne Elida. Bano boosi baaba babaana ba Ketura.
Aburahamu aelesia Isaaka bioosi nibio aaba nabio.
Ne babaana be bakhasi bewe babaandi nibo aamenyia busa nga basaale, abaelesia biianwa, mala ne asiili omulamu abarusia niio omwana wewe Isaaka aaba bache mu sibala sie bukwe.
Chino nicho chindaalo che kimiiko kie bukhulu bwa Aburahamu, emia ndala kamakhumi saba ne kiraano.
Aburahamu akwiisia kumwoyo, mala afwa bulayi ne akofuule. Afwa acha khu baandu bewe.
Basoleeli bewe, Isaaka ne Ishimaeli bamusiikha mu libina lia Makipela ebukwe we Mamure, mu maloba ka Efuroni okhwa Soari Omuhiti.
Ako niko ka kaaba kamaloba niko Aburahamu akula khukhwama khu Bahiti. Aburahamu no mukhasi wewe Sara basiikhwa abwenao.
Enyuma we lifwa lia Aburahamu, Wele aelesia chikhabi Isaaka omwana wewe. Mala Isaaka amenya e Beeri-lahai-roi.
Lino nilio lisaaye lia Ishimaeli okhwa Aburahamu, niye Hakari omukhaana Mumisiri, nasioobi owa Sara, asaala khu Aburahamu,
khuloondekhana ne lisaalwa liabwe: Naboati, omubele owa Ishimaeli, Kedari, Atibeeli, Mibusamu,
Mishima, Tuma, Masa,
Hatati, Tema, Yeturi, Nafisi ne Ketema.
Abo nibo ba okhwa Ishimaeli, ne ako niko kamasina kaabwe khuloondekhana ne birekere ne abuundu niio bamenyanga. Babaana ekhumi na babili be bubwami khuloondekhana ne chikholo chabwe.
Kino nikio kimiiko kie bulamu bwa Ishimaeli, kimiiko emia ndala, ne kamakhumi kataru ne saba mala akwiisia kumwoyo, afwa mala acha khu baandu bewe.
Lisaaye lia Ishimaeli liamenya mu sibala siili akari owa Habila ne Suri, sibala sisialolelelalana ne Misiri lubeka lwe Ashuru. Baba be busiku bukali khu bawandaaye.
Lino lili lisaaye lia Isaaka okhwa Aburahamu: Aburahamu aaba raraawe owa Isaaka.
Isaaka ne ali bukhulu bwe kimiiko kamakhumi kane, areera Rabeka nga omukhasi wewe, omukhaana owa Betueli Omusiami owe Padani-aramu, omukooko owa Labani Omusiami.
Ne Isaaka asaabila omukhasi wewe khu Wele Omunyali Owa Bioosi sikila aaba omukuumba. Wele Omunyali Owa Bioosi aulila lisaba liewe mala Rabeka omukhasi wewe aesia.
Babaana barekanila munda mwewe. Rabeka aloma ali, “Siina sikila ne menya?” Nio acha areeba Wele Omunyali Owa Bioosi.
“Bibala bibili bili munda mwowo,
okhasaale babaandu babili mala bakhabiilane,
mulala akhabe owe kamaani khukhilakho okundi,
omukhulu akhakholele omukeekhe.”
Nga siise sie khusaala siola, asaala bukhwana.
Mukhwana asaalwa omubesemu pe. Aaba ne kamaswa kumubili kwosi nga engubo eye bufuumbo, khwako, bamutiuukha bali Esau.
Enyuma wewe, Mulongo asaalwa ne atiilile ekhukunyu eya Esau nio lisina liewe liaba Yakobo. Nga Rabeka ne abasaala, Isaaka aaba ne bukhulu bwe kimiiko kamakhumi sita.
Nga basoleeli bano bachoa, Esau aaba omuaayi owamanya lukali buaayi, omundu owasiima limenya lienje, ne Yakobo aaba omundu owasila mala ekhalanga mungo.
Isaaka asiima Esau, sikila alichanga chinyama che mu buaayi bwewe, ne Rabeka asiima Yakobo.
Endaalo ndala Yakobo aba afuluke sifuluko sie kamakaanda, Esau aloota khukhwama mu lukoongo, mala enjala yaba yamukhayile.
Esau asaba Yakobo ali, “Nosiima lekha ekhombekho sifuluko sibesemu sino sikila enjala yakhayile lukali!” (Khwako bamutiuukha lisina bali Edomu.)
Yakobo amukobosia ali, “Nyoa ungusie kumukabwa kwe bubele bwowo nio.”
Esau aloma ali, “Ese ndi siimbi khufwa, kumukabwa kwe khuba omubele kuli na bukhala siina khwise?”
Yakobo amua kumukaati ne sifuluko sibesemu alia, mala enyokha arekukha. Esau alekelesia ario kumukabwa kwewe kwe khuba omubele.

Enjala ekiindi yabao mu sibala nga eyabao mu ndaalo cha Aburahamu. Isaaka acha e Kerari owa Abimeleki, omwami owe Bafilisiti.
Wele Omunyali Owa Bioosi amubonekhela mala amuboolela ali, “Okhekha wacha e Misiri tawe, menya mu sibala nisio kane khuboolele.
Menya mu sibala sino, ne ndaba ne nawe mala ndakhubiita chikhabi. Ndakhuelesia ewe ne lisaaye liowo kamaloba kano koosi. Ndakhola nga nechubila Aburahamu, paapa wowo.
Ndakucha lisaaye liowo libe likali nga ching'enieesi mala ndilielesia kamaloba kano koosi. Ne khubirira mu lisaaye liowo bibala bioosi bie khu sibala bilibiitwa chikhabi.
Ndakhuelesia chikhabi sikila Aburahamu aria kumumilo kwase ne kamalaka kase.”
Nio Isaaka amenya e Kerari.
Nga babaandu be abuundu ao bamureeba ko mukhasi wewe, abakobosia ali, “Yuno ali omukooko wase,” sikila aria khuloma ali, “Yuno ali omukhasi wase.” Ebaasia ali, “Babaandu be abuundu ano bakhola bario banjira sikila Rabeka,” Rabeka aaba omukhasi owe lukoondo lulayi.
Nga Isaaka amenya siise sileeyi, Abimeleki omwami owe Bafilisiti alolela mu numa mala abona Isaaka enyaa ne atiila tiila Rabeka, omukhasi wewe.
Abimeleki alaanga Isaaka mala amureeba ali, “Yuno ali omukhasi wowo, sina sikila ne oloma oli, ‘Ali omukooko wase?’ ”
Isaaka amukobosia ali, “Sikila nebaasia ndi bakhola bario banjira.”
Abimeleki amureeba ali, “Sina nisio okhukholeele sino? Mulala khu baandu base wakana andi akonile no mukhasi wowo, mala andi akhurereere efwe kumusaango.”
Nio Abimeleki akaambila babaandu bewe boosi ne aloma ali, “Omundu yesi yesi otiila khu mundu yuno namwe khu mukhasi wewe, aleerwa.”
Isaaka amiicha mu sibala esio biakhulia, mala kumwiiko okwo akesa khukhwola emia khukhila nga amiicha. Wele Omunyali Owa Bioosi amubiita chikhabi,
Mala Isaaka aba omuiinda. Achiililila khunyoola kimiaandu khukhwola nga aba omuiinda lukali.
Aba ne kiminyele ne kamatuuli kamakali, lundi aba ne banasioobi bakali, mala liakila Bafilisiti bamukhendekhela.
(Nono Bafilisiti baba bechusie ne liloba ne khukhwililisia chisebele choosi nicho bakholi ba raraawe bayaba mundaalo cha Aburahamu, ne asiili omulamu.)
Abimeleki aboolela Isaaka ali, “Rekukha okhururemo, sikila ewe oli omukali lukali khukhukhila efwe.”
Nio Isaaka arekukha arura ebweeneyo acha mu Litooma lia Kerari mala amenyayo.
Isaaka akoota lundi chisebele chichaba ne chayabwa mu ndaalo cha raraawe Aburahamu, sikila Bafilisiti baba bachililisia enyuma we lifwa lia Aburahamu, mala achitiuukha kamasina niko yaba raraawe achitiuukha.
Bakholi ba Isaaka bayaba mu Litooma banyoola emoni eye kameechi.
Babaayi ba Kerari balomana ne babaayi ba Isaaka ne baloma bali, “Kameechi kano kali kakeefwe.” Nio Isaaka atiuukha esebele lisina ali, “Eseki” sikila baingana ne naye.
Bayaba esebele ekiindi lundi balomana khu ng'eneyo yosi. Mala akitiuukha lisina ali, “Sitina.”
Arura abwenao mala ayaba esebele ekiindi. Khwiyo se balomanilakho tawe, nio akitiuukha lisina ali, “Reoboti.” Aloma ali, “Sikila luno Wele Omunyali Owa Bioosi akhukholeele bubweyaangu mala khulakucha mu sibala sino.”
Khukhwama abwenao Isaaka acha e Beerisheba.
Wele Omunyali Owa Bioosi amubonekhela siilo esio amuboolela ali, “Ese ndi Wele owa Aburahamu paapa wowo. Okharia tawe, sikila Ese ndi ne nawe mala ndakhubiita chikhabi, ne khukucha lisaaye liowo sikila omukholi wase Aburahamu.”
Nio Isaaka ombakha alutare abwenao mala esaaya Wele Omunyali Owa Bioosi. Asimikhao liiema liewe. Ne abwenao bakholi ba Isaaka bayabao esebele.
Isaaka abareeba ali, “Enywe mwambiyila, mwamboona mururemo, ne luno mwichile khukhumbona sikila siina?”
Bamukobosia bali, “Khwaboone abuwaanga khuli Wele Omunyali Owa Bioosi ali ne nawe, khwako khuloma khuli, khukhole endakaano ne nawe.
Khwenya khuli se olakhukholela efwe kamabi tawe, mungila ng'ene nga efwe fwesi ne khukhakhutilakho tawe ne se khwakhukholakho siindu sibi tawe, ne kakhali kamalayi kong'ene, mala khwakhuoona mu muleembe. Ewe luno oli omubiite chikhabi owa Wele Omunyali Owa Bioosi.”
Nio Isaaka abakholela naikara, balia mala banywa.
Oli makhelebeende benyokha bechubanila, mala Isaaka abaroongia barekukha mu muleembe.
Khu ndaalo eyo ne ng'ene bakholi ba Isaaka becha bamuboolela ke esebele niyo baaba ne bayabile bali, “Khwanyoolile kameechi.”
Atiuukha esebele ali Shiba, khwako lisina lie lukoba lili Beerisheba khukhwola endaalo yino.
Oli Esau ali bukhulu bwe kimiiko kamakhumi kane areera bakhasi babili, Yutiisi omukhaana owa Beeri Omuhiti, ne Basemati omukhaana owa Eloni, Omuhiti.
Bakhasi abo bakhola limenya lia Isaaka ne Rabeka liaba lie bubeeleli bukali.

Nga Isaaka akofula, aabofula chimoni. Nio alaanga Esau, omwana wewe omubele, mala aloma ali, “Mwana wase!”
Esau afukiilila ali, “Paapa.”
Amuboolela ali, “Ese nakofuule, se manya endaalo eye lifwa liase tawe.
Nono banula bulwaani bwowo, situukhu sie buembo ne buyiingo oche mu lukoongo oaaye esaang'i wire,
mala wiche undeekhele siakhulia silayi nisio nasiima undeerere ndie nio khubiite chikhabi ne ekhafwa tawe.”
Nga Isaaka ne aboolelanga Esau, Rabeka aaba arekeeresie. Nio oli Esau arekukha acha mu lukoongo khuaaya chisaang'i,
Rabeka aboolela Yakobo ali, “Nama khuulila raraao aboolela wandaayo Esau ali,
‘Cha oaye esaang'i mala undeekhele siakhulia nisio nasiima, ndie, khubiite chikhabi mumoni cha Wele Omunyali Owa Bioosi ne ekhafwa tawe.’
Nono khwako, mwana wase, ndekeeresie mala okhole nga khulaka.
Cha mu munyele mala undeerere chimbusi chimeeme chibili ndekhele raraao siakhulia silayi nisio asiima.
Mala omuyilile alie, nio akhubiite chikhabi ne akhafwa tawe.”
Ne kakhali Yakobo aboolela maawe ali, “Wandaayase Esau ali omundu owe kamaswa ne ese ndi omumiuufu.
Wakana paapa akhola ario ambabaasia mala nabonekhana omubeeyi, mala nireerere silaamo, chilekhe khuba chikhabi tawe.”
Maawe amuboolela ali, “Mwana wase silaamo siowo sibe khwise, ne kakhali nenya orie likhuwa liase mala oche undeerere chimeeme.”
Nio acha achireerera maawe mala ang'oona siakhulia silayi nisio raraawe asiima.
Rabeka abukula chingubo cha Esau chindayi nicho aaba nacho munju mwewe mala achifwara Yakobo, omwana wewe omukeekhe.
Nio amufuuma bisieelo bie chimeeme khu makhono ne mwikosi mwewe.
Arusia siakhulia silayi ne kumukaati nikwo aaba ne ang'oonile mala aelesia omwana wewe Yakobo.
Nio Yakobo acha munju nimwo raraawe aaba mala alaanga ali, “Paapa!”
Akobosia ali, “Ee, ewe naanu mwana wase?”
Yakobo akobosia raraawe ali, “Ese ndi Esau omwana wowo omubele. Nakholile nga umbooleele. Nosiima yinyokha wikhale, olie enyama eye esaang'i niyo embaayile mala umbiite chikhabi.”
Ne kakhali Isaaka amureeba ali, “Mwana wase, okinyoolile khangu oriena?”
Amukobosia ali, “Sikila Wele Omunyali Owa Bioosi Wele wowo ambelesie bukhili.”
Isaaka aloma Yakobo ali, “yiicha siimbi ano, khuabaasie, manye ng'ali ne oli omwana wase Esau namwe tawe.”
Yakobo eseenda siimbi niio Isaaka raraawe aaba, amuabaasia mala aloma ali, “Kumumilo kuli kwa Yakobo ne kamakhono kali ka Esau.”
Mala khumumanyilisia tawe, sikila kamakhono kewe kaba ne kamaswa nga ka wandaaye Esau, nio amubiita chikhabi.
Amureeba ali, “Ng'ali ewe oli omwana wase Esau?”
Amukobosia ali, “Ee, ese niye.”
Nio Isaaka amuboolela ali, “Ndeerere, ndie enyama niyo omwana wase aayile mala mubiite chikhabi.” Yakobo amureerera siakhulia mala alia, lundi amureerera endali anywa.
Nio raraawe amuboolela ali, “Mwana wase khowiche siimbi unjikwayile.”
Echa siimbi amukwayila. Isaaka aunyila kumuuya kwe chingubo chewe mala amubiita chikhabi ne aloma ali,
“Lola, khuunya khwo mwana wase,
khuli busa nga khuunya khwe kumukuunda,
nikwo Wele Omunyali Owa Bioosi abiitile!
Wele akhoya akhua luume lwe mwikulu,
ne engakha eye khu liloba,
ne bikeswa bikali ne endali.
ne bibala bikhwinamile.
Ba omwami khu bawandaayo,
ne babaana ba maao bakhwinamile.
Alaamwe yesi yesi okhulaama,
ne abiitwe chikhabi buli mundu okhubiita chikhabi!”
Oli Isaaka amalile khubiita Yakobo, nga Yakobo arura busa ari ebweeni wa Isaaka raraawe, Esau aulukha khukhwama mu khuaya khwewe.
Yesi ateekha siakhulia silayi mala asireerera raraawe. Aboolela raraawe ali, “Nosiima paapa yinyokha olie khu nyama niyo omwana wowo aayile mala umbiite chikhabi.”
Isaaka raraawe amureeba ali, “Ewe naanu?”
Amukobosia ali, “Ese Esau omwana wowo omubele.”
Isaaka areenga lukali mala areeba ali, “Ne, naanu oayile esaang'i mala andeerera nalia ne okhecha ta mala namubiitile chikhabi? Ne alarama owe chikhabi.”
Nga Esau aulila kamakhuwa ka raraawe, alila lukali ne burafu ne aloma ali, “Paapa nosiima, mbiite aakhaba sesi!”
Isaaka aamuboolela ali, “Wandaayo echile aambea mala aabukuule ekhabi yowo.”
Isaaka aakobosia Esau ali, “Namukholile abe omwami khwiwe, lundi namuele bawandaaye bewe boosi babe bakholi bewe. Namuele bikeswa ne ndali. Nono ewe mwana wase khukholela siina?”
“Olamenya mu sibala siikhali sie ngakha tawe
se olanyoola luume lulwama mwikulu tawe.
ne olikholela wandaayo,
ne kakhali ne olimwaukhakho,
olifunaka lichooki liewe khukhwama khwikosi khwowo.”
Esau abiyila Yakobo sikila chikhabi nicho raraawe aaba ne abiitile Yakobo, mala Esau elomela ali, “Chindaalo che khulila paapa chilikho chimbiia mala khere Yakobo.”
Ne kakhali Rabeka aulila kamakhuwa ka Esau, omwana wewe omukhulu. Arumania alaanga Yakobo, omwana wewe omuro, mala amuboolela ali, “Wandaayo Esau alikho eoleelesia ne lilibaasia lie khukhwiira ewe.
Nono khwako, mwana wase, mbulile, yinyokha, wilukhile wa wandaayase Labani mu Harani.
Omenye naye khulwe siise khukhwola nga burafu ne
lirima lia wandaayo ne biliwa, mala ebilile niko wamukholeele. Nio ekharume omundu akhukobosie. Siina sikila efwiisie enywe mwembi endaalo ndala?”
Nono Rabeka aboolela Isaaka ali, “Naluiiliile ne limenya liase sikila bakhaana Bahiti ba mukha Esau. Kaaba bali Yakobo yesi acha khureera mulala khu bakhaana Bahiti, aba limenya liase lili na bulayi siina?”

Isaaka alaanga Yakobo mala amubiita chikhabi ne amulaka ali, “Okhayila mulala khu bakhaana Bakanaani tawe.
Yinyokha oche e Padani-aramu munju eya Betueli kukaao mala oyile omukhasi khukhwama ebweeneyo, mulala khu bakhaana ba Labani khochao, wandaaye owa maao.
Wele Owe Bunyali Bwoosi akhubiite chikhabi mala akhue babaana bakali lundi akhukuche mala obe paapa owe babaandu bakali.
Akhoya akhuua chikhabi nga cha Aburahamu, ewe ne lisaaye liowo nio obukule sibala nisio olimo omukwa nisio Wele aelesia Aburahamu!”
Isaaka aruma Yakobo ario, mala acha Padani-aramu owa Labani, okhwa Betueli Omuarameani, wandaaye owa Rabeka, maayi owa Yakobo ne Esau.
Esau amanya ali Isaaka aaba abiitile Yakobo chikhabi ne khumuruma e Padani-aramu ayileyo omukhasi. Lundi amanya ali amulaka ali, “Okhayila mulala khu bakhaana Bakanaani tawe.”
Yakobo aba ariire raraawe ne maawe mala acha e Padani-aramu.
Nio nga Esau ne abona ali bakhaana Bakanaani se basiimisia Isaaka tawe,
acha owa Ishimaeli okhwa Aburahamu, mala ayila omukhaana wewe lisina bali Mahalati, omukooko owa Nabaiothi.
Yakobo arura Beerisheba acha lubeka lwa Harani.
Ne ola abuundu nabulebe mala enyanga yakwa, akonao siilo esio. Abukula libaale abuundu ao, etikiya emurwe mala akona.
Aroora ali engaasi yemisiibwe khu sibala abuundu ao ne emurwe wayo yolile mwikulu, ne malaika ba Wele baba balikho baniinilakho ne khukhwikhilakho!
Ne Wele Omunyali Owa Bioosi aaba emile khu ngaaki, emurwe wayo mala aloma ali, “Ese ndi Wele Omunyali Owa Bioosi, Wele owa paapa wowo Aburahamu lundi Wele owa Isaaka,” sibala nisio okonilekho sino, ndikhua ewe ne lisaaye liowo.
Lisaaye liowo lilaba likali nga lipukhuulu mala olibalaa khu sibala lubeka lwe mumbo, ebukwe, ebunaswa, ne siafubo. Khubirira mwiwe ne mu lisaaye liowo, chikholo choosi chilibiitwa chikhabi.
“Ese ndi ne nawe mala ndakhuliinda buli abuundu osi osi niio ocha, mala ndikhukobosia mu sibala sino sikila se ndikhulekha tawe, khukhwola nga ndikhola niko khuboolele kano.”
Nio Yakobo asisimukha khukhwama mu lilo liewe, mala aloma ali, “Ng'ali Wele Omunyali Owa Bioosi ali abuundu ano, ne ese abeele se namanyilekho tawe!”
Mala aria lukali ne aloma ali, Abuundu ano ariisia lukali! Ano se ali abuundu aandi busa tawe ne kakhali ali enju eya Wele, mala ano sili silibwa sie mwikulu.
Nio Yakobo enyokha makhelebeende abukula libaale nilio aaba ne eetikiiye emurwe mala alisimikha nga enjeko mala achukha kamafura khungaaki khwalio.
Atiuukha abuundu ao ali Beteli (ne lisina lie lukoba lwe abuundu ao mu khunyoa liaba bali Lusi).
Yakobo echuba ne aloma ali, “Kaaba bali Wele alaba ne nase, mala alaniinda khu lukeendo nilwo ndikho nja luno ne alamba siakhulia ne chingubo,
mala noole munju eya paapa mu muleembe, aba nono Wele Omunyali Owa Bioosi alaba Wele wase.
Libaale lino nilio simiikhe nga enjeko lilaba enju eya Wele. Ne khu bioosi nibio umba ndaamua sie ekhumi.”

Yakobo achiililila ne lukeendo lwewe, mala ola mu sibala sie babaandu be bukwe.
Nga alola, abona esebele mu lukoongo olwo, mala kiminyele kitaru kie kamakheese kiaba kiakonile andulo wayo. Kiminyele ekio kianywechanga mu sebele yino. Libaale libalaayi liaba emunwa we sebele.
Yabechanga oli kiminyele kioosi kiechile alala, ne babaayi bapiringisia libaale lirura emunwa we sebele, banyweesia kamakheese, oli bamala ne bakobosia libaale emunwa we sebele.
Yakobo areeba babaayi ali, “Bawandaayase, enywe mwama waena?”
Bamukobosia bali, “Efwe khwama Harani.”
Abareeba ali, “Mumanyile Labani okhwa Naori?” Bamukobosia bali, “Yee, khumumanyile.”
Abareeba ali, “Ali omulamu?”
Bamukobosia bali, “Ali omulamu, ne lola, omukhaana wewe Raeli niye olikho wicha ne kamakheese oyo!”
Yakobo aloma ali, “Enje esiili kumuusi busa ne siise sikhola nisio bibiaayo bibusilamo alala tawe. Nywesia kamakheese mala muche mukaaye?”
Bamukobosia bali, “Se khunyala khwakhola khurio tawe, khukhwola nga kiminyele kioosi kiebuusie alala, mala khupiringisie libaale ne khunywesia kamakheese.”
Nga aba asilomaloma Raeli ola ne kamakheese ka raraawe, sikila aaba omwaayi wako.
Nga Yakobo abona Raeli, omukhaana owa khocha wewe Labani, ne kamakheese, Yakobo acha apiringisia libaale lirure emunwa we esebele, mala anyweesia kumunyele kwa khochaawe Labani.
Nio Yakobo ekwayila Raeli, mala alila lukali mu busangaafu.
Yakobo aboolela Raeli ali, “Ndi omulebe owa paapa wowo, omwana owa Rabeka.”
Raeli atima acha khuboolela raraawe.
Nga Labani aulila kamakhuwa ko mwiwana wewe, atima aacha amwakaanana mala amukwakho amwekhoyela mala amureera munju mwewe. Yakobo aboolela Labani buli sisiindu,
Mala Labani amuboolela ali, “Yee, ng'ali ewe oli sikuumba siase ne, kamafuki kase.” Yakobo amenya naye kumwesi mulala.
Labani aboolela Yakobo ali, “Ukholele busa bali sikila oli omulebe wase ku? Mboolele. Kumuruungo kwowo kulaba siina?”
Nono Labani aaba ne bakhaana babili, lisina lio omukhulu bali Lea ne omuro bali Raeli.
Lea aaba ne chimoni chindekhele ne kakhali Raeli aaba omukhaana owe lukoondo lulayi lundi osiimisia.
Yakobo asiima Raeli mala aloma ali, “Ndakhukholela kimiiko saba nio mbile Raeli.”
Labani amukobosia ali, “Buli bulayi khue ewe khukhila ne mba omundu okundi. Menya ne nase.”
Yakobo akhola kimiiko saba khulwe khuyila Raeli. Khu niye siise siabonekha sie chindaalo ngekhe busa chiri, sikila busiime nibwo aaba nabwo khu Raeli.
Nio Yakobo aboolela Labani ali, “Namalile siise siase, mbe omukhasi wase mala mbe naye.”
Nio Labani abuusia babaandu be abwenao boosi alala mala abakholela naikara eye siselelo.
Ne kakhali ekolooba ao, Labani abukula omukhaana wewe Lea mala amuyilila Yakobo, Yakobo aaba naye.
(Labani abukula omukhaana, nasioobi wewe bali Silipa aelesia Lea ache amukholelenge.)
Ne nga bwasia, Yakobo amanya ali, Lea niye. Areeba Labani ali, “Siina nisio ukholeele sino? Se nakhukholeele sikila Raeli ta ku? Siina sikila nono ne umbea?”
Labani amukobosia ali, se khukholanga khurio mu sibala siefwe tawe. Omukhaana omuro se achichanga munju, omukhulu ne asiili tawe.
Liinda lichuuma lie kumuyimo kwe khukhwana kwa yuno liwe, mala khulakhua okundi yesi, khulwe kumuruungo kwe bukholi bwe kimiiko kikiindi saba.
Yakobo akhola ario. Amala lichuuma lie kumuyimo kwe khukhwana ne Lea, nio Labani amua omukhaana wewe Raeli abe omukhasi wewe.
(Labani aelesia Raeli omukhaana wewe omukholi bali Biliia nga omukholi wewe.)
Nio Yakobo aba ne Raeli yesi mala amusiima lukali khukhila Lea. Yakobo akholela Labani kimiiko kikiindi saba.
Nga Wele Omunyali Owa Bioosi abona ali Lea aaba nabulobe, amwikula enda, ne Raeli aba omukuumba.
Lea aesia mala asaala omwana owe sisoleeli amutiuukha ali, Rubeni
Aesia lundi mala asaala omwana owe sisoleeli, aloma ali, “Sikila Wele Omunyali Owa Bioosi aulila ali nabiilwa, ambeele omwana owe sisoleeli yuno lundi,” ne amutiuukha ali, Simioni
Lundi aesia asaala omwana owe sisoleeli mala aloma ali, “Luno omuseecha wase alaambana ne nase, sikila namusaaliile basoleeli bataru,” khwako lisina liewe lialaangwa bali Lawi.
Ne aesia lundi mala asaala omwana owe sisoleeli mala aloma ali, “Siise sino ndafumia Wele Omunyali Owa Bioosi,” khwako amutiuukha lisina ali, Yuda,

Nga Raeli ne abona ali se asaalila Yakobo omwana tawe, abubila wandaaye mala aboolela Yakobo ali, “Mbe babaana, namwe ese ndafwa!”
Yakobo akhalalila Raeli mala aloma ali, “Ese ndi mu bubweyaangu bwa Wele owakhukhiingilila khusaala babaana?”
Raeli amuboolela ali, “Nasioobi wase Biliia ali ano mubukule mala okone naye, asaalile, nio nyoole babaana khubirira mu niye.”
Nio amua Bilia abe nga omukhasi wewe mala Yakobo akona ne Biliia.
Biliia aesia mala asaalila Yakobo omwana owe sisoleeli.
Ne Raeli aloma ali, “Wele akhalakile bulayi, lundi aulile lisaba liase mala ambeele omwana owe sisoleeli.” Khwako amutiuukha lisina ali Dani
Biliia, omukholi owa Raeli, aesia lundi mala asaalila Yakobo omwana owe sisoleeli okhola khabili.
Raeli aloma ali, “Narekaane chimbasi burafu ne wandaayase mala nauliile”, nio amutiuukha lisina ali Nafutali
Nga Lea amanya ali ayakama khusaala babaana, abukula Silipa, omukholi wewe, amua Yakobo nga omukhasi wewe.
Silipa asaalila Yakobo omwana owe sisoleeli.
Mala Lea aloma ali, “Ekhabi endayi.” Nio amutiuukha lisina ali Kati
Silipa asaalila Yakobo omwana okhola khabili.
Mala Lea aloma ali, “Ndi ne busangaafu sikila bakhasi baliindanga bali musangaafu,” nio amutiuukha lisina ali Asieri
Mu ndaalo che khukesa engaanu Rubeni acha emukuunda anyoolayo chimbuunwe mala achireerera Lea maayi wewe. Raeli asaba Lea ali, “Nosiima mbeekho chimbuunwe
Lea aamureeba ali, “Okhanyalikha ne khukhumbukula omuseecha tawe? Luno wenya khubukula aakhaba chimbuunwe cho mwana wase chosi?”
Raeli aaloma ali, “Silo sia luno kane abe ne nawe khulwe chimbuunwe cho omwana wowo.”
Oli ekolooba, Yakobo akobola khukhwama emukuunda, Lea arura acha amwakaanila mala amuboolela ali, “Luno ocha khukona mu mwase sikila nakhukulile khulwe chimbuunwe cho omwana wase.” Nio siilo aaba ne Lea.
Wele aulila lisaba lia Lea mala aesia, asaalila Yakobo omwana owe sisoleeli okhola kharaano.
Lea aloma ali, “Wele ambeele kumuruuru kwase, sikila naelesia omuseecha wase omukholi wase.” Nio amutiuukha lisina ali Isakari
Lea aesia lundi, mala asaalila Yakobo omwana owe sisoleeli okhola sita.
Lea aloma ali, “Wele ambeele siaanwa silayi. Luno omuseecha wase alangoosia, sikila namusaaliile babaana be sisoleeli sita” Nio amutiuukha lisina ali Sebuluni
Enyuma wa kano Lea asaala omwana owe siikhaana mala amutiuukha ali Tina.
Wele akhebulila Raeli, mala auulila lisaba liewe, amwikula enda.
Aesia mala asaala omwana owe sisoleeli. Aloma ali, “Wele andusiisiekho chisoni chase”
Amutiuukha lisina ali Yosefu
Oli Raeli asaalile Yosefu, Yakobo aboolela Labani ali, “Ndekhuule nje, ngobole engo mu sibala siase.
Mbe bakhasi base ne babaana base nibo nanyoola khulwe khukhukholela ewe, mala undekhe nje, sikila ewe omanyile bukholi nibwo nakhukholeele.”
Ne Labani amukobosia ali, “Waaba ne ufukiilila, ndaloma ndi, namanyile khubirira mu bulakusi bwase ndi Wele Omunyali Owa Bioosi ambiitile ese chikhabi sikila ewe.
Boola kumuruungo kwowo, mala ndakhua.”
Yakobo amukobosia ali, “Ewe wamwene omanyile nga nakhukholeele, lundi nga chikhaafu chowo ne chakuchile mu bwaayi bwase.
Ese ne ekhecha tawe, waba nacho ngekhe busa chiri, ne luno chakuchile lukali. Wele Omunyali Owa Bioosi akhubiitile ewe chikhabi buli abuundu niio ese nacha
Labani amureeba ali, “Khuruunge siina?”
Yakobo amukobosia ali, “Se nenya kumuruungo kwosi kwosi tawe. Waaba ne ukholela nga nja khuloma, aba nja khukhwayila kamatuuli kowo lundi.
Ndekhe mbire mwituuli liowo endaalo yino ndusiemo buli likheese ling'enda nende lie kamapala nende buli limeeme limali,
Nio mu ndaalo chichiicha bubwiyikinwa bwase bubweene bulibonekha, nga ne oliicha khukhunduunga. Ne olinyoola embusi ekhali eng'enda namwe eye kamapala tawe namwe limeeme liosi liosi likhali limali tawe, lilibalikha nga lie bubwifwi.
Labani akobosia ali, “Bulayi! Lekha kabe nga ne olomile.”
Ne endaalo eyo Labani arusia mu munyele chindurume ching'enda nende che kamapala ne bisoonga bing'enda nende bie kamapala. Buli eyabakho lipala liwaanga ne buli limeeme limali, mala arakho babaana bewe basoleeli khubiliinda,
mala abiaula khukhwama khu nibio niye ali nabio biaba nga lukeendo lwe chindaalo chitaru khukhwama ao. Mala Yakobo aya kumunyele kukwarama.
Yakobo abukula chisaala chindeeyi che kumwilima kumubisi, ne alumondi lwe kumwarakuumba achoobula kamoola akhola kimitiindi kimiwaanga kibonekhele mu sakia ng'ene echo.
Abukula chisakia nicho aaba ne obuule, mala achira amafubukho niio bibiaayo biechanga ne binywelao kameechi. Ne nga bibiaayo bielukhanga ne bichile khunywa,
kiminyele kielukhila ebweeni we chisakia echo, nio kiasaala chimelamela, ching'enda nende che kamapala.
Yakobo aula kamameeme mala akobosia ematuuli ke chinjululusi ne kamamali koosi mu lituuli lia Labani. Mala aula lituuli liewe aliira alubeka, se alitubasia ne lia Labani tawe.
Ne nga bibiaayo binefu bie mu lituuli bielukha, Yakobo abukula lusaala olwo arura mu mafubukho ebweeni we lituuli.
Ne ebiaayo bing'au mu lituuli se arechangayo lusaala chana tawe, mala bing'au biaba bia Labani, ne binefu bia Yakobo.
Mungila yino Yakobo aaba omuiinda lukali. Aaba ne kamatuuli kamakali ne nasioobi be siikhasi nende be siseecha bakali, ne chingamia ne chipunda.

Yakobo aulila ali ba okhwa Labani baaba baloma bali, “Yakobo abukule bia paapa bioosi, ne khukhwama khu bia paapa anyooleelekho kimiaandu kino kioosi.”
Lundi Yakobo abona ali Labani se alamulolanga bulayi nga ne aaba mu khurakikha tawe.
Nio Wele Omunyali Owa Bioosi aboolela Yakobo ali, “Kobola mu sibala sie bapaapa bowo ne balebe bowo, mala ndaba ne nawe.”
Yakobo arumania mala alaanga Raeli ne Lea mu lukoongo nimwo kiminyele kiewe kiaba.
Ababoolela ali, “Naboone ndi paapa wenywe se alandolanga bulayi nga mu khurakikha tawe. Ne kakhali Wele owa paapa wase abeele ne nase.
Enywe mumanyile muli nakholela paapa wenywe ne kamaani kase koosi.
Ne paapa wenywe ambeyile ne khukaluukhasia kumuruungo kwase kamakhabi ekhumi, ne kakhali Wele se amuelesia kumunwa khukhumbumisia tawe.
Kaaba bali aaloma ali, ‘bibiaayo bie kamapala bilaba kumuruungo kwowo,’ kumunyele kwosi kwasaala bie kamapala. Ne aloma ali, ‘Bibiaayo bie chinjululusi bilaba kumuruungo kwowo,’ kumunyele kwosi kwasaala bie chinjululusi.
Mungila yino Wele abukula bibiaayo bia paapa wenywe mala amba ese.
“Mu ndaalo nicho kumunyele kwelukhilamo nabona mu marooro chindurume chichaoona kiminyele chaba ching'enda, che kamapala ne chimelamela.
Nio malaika owa Wele anaanga mu marooro ali, ‘Yakobo’, mala nakobosia ndi, ‘Yee!’
Mala aloma ali, ‘Suta chimoni mala obone, chindurume choosi chilikho ne chioona kiminyele chili ching'enda, che kamapala, ne chimelamela, sikila naboone koosi niko Labani alakhukholelanga.
Ese ndi Wele owa Beteli, niio wachukha kamafura khu njeko mala wanjichubila. Nono yinyokha, orure mu sibala sino okobole mu sibala nisio wasaalwamo.’ ”
Nio Raeli ne Lea bakobosia Yakobo bali, “Sisiindu siosi siosi namwe kumukabwa kwaramiile khwifwe mu nju eya paapa ku?
Se akhubalaanga efwe nga baakwa busa? Sikila akhukusia, mala aarumikhira chirupia nicho bamua khwifwe.
Kimiaandu kiosi nikio Wele abukula paapa wefwe kili kikiefwe ne babaana befwe, nono, khola niko Wele akhubooleele.”
Nio Yakobo enyokha, mala aniinia babaana bewe ne bakhasi bewe khu ngamia,
mala aloonda bibiaayo biewe bioosi ne buli siindu nisio anyoola mu sibala sia Padani-aramu. Arekukha akobole mu sibala sia Kanaani khu raraawe Isaaka.
Labani aaba achiile khukhala bufuumbo bwe kamakheese kewe, mala Raeli eba bifwaani bie bawele be munju mwa raraawe.
Yakobo abacha Labani Omusiami sikila se amuboolelakho ali, enya khukhwilukha tawe.
Elukha ne bibiindu bioosi nibio aaba nabio, akhola khangu ambukha luluuchi lwa Efurati mala acha e sibala sie bikulu sia Kileati.
Khu ndaalo ekhola khataru Labani aboolelwa ali Yakobo elukhe.
Abukula balebe bewe mala amutimakho khulwe chindaalo saba, amuloondakho enyuma khukhwola nga amunyoolela mu bikulu bia Kileati.
Ne kakhali Wele echa khu Labani Omusiami, mu marooro, mu siilo, mala amuboolela ali, “Yiyaya okhakhola orio waloma Yakobo likhuwa lilayi namwe libi tawe.”
Labani ola khu Yakobo. Yakobo aaba asimiikhe liiema liewe mu sibala sie bikulu, ne Labani ne balebe bewe bombakha mu sibala sie bikulu sia Kileati.
Labani aboolela Yakobo ali, “Siina nisio ukholeele, wambeyile, mala wabukula bakhaana base nga baambe be mwiie?
Siina sikila ne wilukha mu bwikisi, ne umbea, mala se umboolela tawe, andi nakhulekhuulile ne liliekhoya ne kimienya kie chitamburini ne kamatuungu?
Ne siina sikila ne okhandekhile nekwayila babechukhulu base ne babaana base nio? Nono wakholile ke busilu.
Ndi ne bunyali khu khukholakho libi. Ne kakhali Wele owa raraao alomalome khwise siilo ali, ‘Yiyaya okhakhola orio waloma Yakobo likhuwa libi namwe lilayi tawe.’
Nono warekuukhe sikila wekoombile lukali enju eya raraao. Ne siina sikila ne webile bifwaani bie bawele base?”
Yakobo akobosia Labani ali, “Sikila naba ne buuri, ndi onyala wanuula bakhaana bowo.
Yesi yesi niye olanyoola ne ali ne bifwaani bie bawele bowo, aleerwa. Ebweeni we balebe befwe yekesia nisio ese ndi nasio sili sisiowo mala osibukule.” Ne Yakobo se amanya ali Raeli aaba ebile bifwaani bie bawele ba Labani tawe.
Nio Labani engila mu liiema lia Yakobo ne mu liiema lia Lea, ne mumaeema ka nasioobi babili, ne se abinyoolamo tawe. Arura mu liiema lia Lea mala engila mu lia Raeli.
Raeli aaba abukule bifwaani bie bawele be munju mwa raraawe abireere mu masisinwe ke engamia mala abiikhalekho. Labani apula mu liiema mwoosi, mala khubinyoola tawe.
Raeli aboolela raraawe ali, “omwami okhaambwa lirima, sikila se enyala nakhwinyokhela tawe, ndi mu ndaalo chase chimbi.” Nio apula mala khunyoola bifwaani bie bawele be munju mwewe tawe.
Nio Yakobo naye aambwa lirima mala akhalalila Labani. Yakobo amureeba ali, “Bubi bwase buli siina? Bubwonaki bwase buli siina bukilile wandimakakho?
Wakhaba ne opulile mu biindu biase bioosi, wanyoolilemo siina khu bioosi bie munju mwowo? Sire ebweeni we balebe base ne babowo, mala bakhalake akari wowo ne nase.
Kimiiko kamakhumi kabili nikio nabele ne nawe, kamakheese kowo ne chimbusi se chauusiakho tawe, ne se naliakho kamamiiku ke muminyele kiowo tawe.
Sisiaayo nisio esolo yeera, se nakhurereranga tawe samwene nakhuruunganga. Wandeebanga khuruunge siakhaba ne siebwa kumuusi namwe siilo.
Naba ndio, kumuumu kwanjosia kumuusi, ne siilo embeo yambwelakho mala liilo liimbwa.
Kimiiko kamakhumi kabili kano naba munju yowo. Nakhukholela kimiiko ekhumi na kine khulwe khuyila bakhaana bowo babili ne kimiiko sita khulwe kumuruungo kwe lituuli liowo. Mala wakaluukhasia kumuruungo kwase khukhwola ekhumi.
Abanga bali Wele owa paapa wase, Wele owa Aburahamu ne buuri bwa Isaaka khu Wele, se bwabeele lubeka lwase tawe, ng'ali ewe andi umboonile busa makhono mataaka. Ne Wele abone kumunaanio kwase ne kimilimo kiase mala siilo sia luno ekhurafwiriire.”
Labani akobosia Yakobo ne aloma ali, “Bakhaana bali bakhaana base ne babaana bali babaana base, ne kiminyele kili kiminyele kiase, ne bioosi nibio obona bino bili bibiase. Ne kakhali endaalo yino nyala nakhola siina khu bakhaana base bano namwe khu baana babwe nibo basaala?
Yiicha, ese ne nawe khukhole endakaano mala ebe buloli akari wowo ne nase.”
Nio Yakobo abukula libaale mala alisimikha nga enjeko.
Mala aboolela balebe bewe ali, “Buusia kamabaale.” Babuusia kumweeka kumuboofu kwe kamabaale mala balia siakhulia amweeka ao.
Labani atiuukhao lisina ali, Yakari-saatuta
Labani aboolela Yakobo ali, “Kumweeka kwe kamabaale kuno kuli buloli akari wowo ne nase endaalo eya luno.” Khwako akutiuukha ali Kaleeti
ne enjeko akilaanga ali Misipa
Waaba ne upia siibi bakhaana base namwe waaba ne oyila bakhasi babaandi otube khu bakhaana base, aakhaba bali omundu se ali ne nafwe tawe, khebulila oli Wele ali omuloli akari wowo ne nase.”
Labani atasakho ali, “Lola kumweeka kwe kamabaale ne enjeko nibio simiikhe akari wowo ne nase.
Kumweeka kuno ne enjeko yino bili buloli: ese se endibira kumweeka niche khwiwe khurangane tawe, ne ewe wesi se olibira kumweeka kuno ne njeko yino wiche khwise undangane tawe.
Wele owa Aburahamu ne Wele owa Naori Wele owe bapaapa babwe, abe omukhalaki akari wefwe.” Nio Yakobo echuba ne Buuri bwa raraawe Isaaka.
Ne Yakobo aana embosio khu sikulu, mala alaanga balebe bewe balie siakhulia. Balia mala bekhala khu sikulu siilo sioosi.
Oli bwasia, makhelebeende, endaalo eloondakho, Labani enyokha, ekwayila babechukhulu ne bakhaana bewe, ababiita chikhabi, mala arekukha akobola engo.

Nga Yakobo aba ne achiililila ne lukeendo lwewe, malaika ba Wele bamwakaanana.
Ne nga ababona aloma ali, “Abano bali banamae ba Wele!” Nio atiuukha abuundu ao lisina ali Mahanaimu
Yakobo aruma barumwa ebweeni wewe khu Esau wandaaye, e Seiri, mu sibala sia Edomu.
Abalaka ali, “Mulaboolela omwami wase Esau muli: Omukholi wowo Yakobo aloma ali, ‘Nacha wa Labani mala namenyayo khukhwola luno.
Ndi ne chikhaafu, chipunda, kiminyele, nasioobi be siseecha nende be siikhasi. Narumanie khu mwami wase nio nyoole kumwalaalo ebweeni wowo.’ ”
Barumwa nga bakobola khu Yakobo baloma bali, “Khwolile khu wandaayo Esau mala alikho echa ne babaandu chimia chine khukhwakaanana ewe.”
Nio Yakobo aria lukali ne khukhwiembeelela. Akabamo babaandu ba baba ne naye, ne kiminyele ne kamatuuli ne chingamia, mu bipupu bibili.
Ebaasia ali, “Esau aba ne ebwaakala sipupu silala, siramire sinyala sielukha.”
Yakobo asaba ali, “Ee, Wele owa kuuka Aburahamu ne Wele owa paapa wase Isaaka, Ee, Wele Omunyali Owa Bioosi, ewe wamboolela oli, ‘Kobola mu sibala siowo ne khu balebe bowo, mala ndakhukholela kamalayi.’
Se nolaana ne butiiti khu busiime bwowo bwa busiele ne bubweyikinwa nibwo wekeesie khu mukholi wowo tawe. Ese nambukha luluuchi lwa Yoritani luno ne esiimbo yase yong'ene, ne luno ndi ne bipupu bibili.
Mbonie khukhwama mu mukhono kwa wandaayase Esau, sikila namuriire. Akhakhola ario echa akhwiira fweesi, bamaayi ne babaana babwe tawe.
Ewe wamboolela oli, ‘Khakhukholele kamalayi mala khole lisaaye liowo libe likali nga kumuyekhe kukhabalikha tawe’ ”
Yakobo akona abwenao siilo esio. Abukula khu nibio aba nabio mala abiaana nga siaanwa khu wandaaye Esau,
chimbusi chikhasi chimia chibili ne chindurume kamakhumi kabili, kamakheese kamakhasi chimia chibili ne kamamiiku kamakhumi kabili,
chingamia kamakhumi kataru che chimoosi, chikhaafu chikhasi kamakhumi kane ne chiuunwa ekhumi, chipunda chikhasi kamakhumi kabili ne chiuunwa ekhumi.
Akabamo bibiaayo bino mu matuuli mala buli lituuli liaba liong'ene ne omwaayi walio. Aboolela bakholi ali, “Rangira ebweeni wase mala mulekhe bubweyaangu akari khukhwama khu lituuli khukhwola khu liindi.”
Alaka owe bweeni ali, “Nga wandaayase Esau ne akhwakaanana, mala akhureebe ali, ‘Ewe owa naanu ne olikho ocha waena? Ne bibiaayo biili ebweeni wowo bino, bia naanu?’
Loma oli, ‘Bili bio omukholi wowo Yakobo, mala bili siaanwa khu mwami wase Esau, ne Yakobo alikho echa enyuma wefwe eyi.’ ”
Alaka ario aakhaba owa khabili nende owa khataru ne babaandi boosi babaloonda khu matuuli ali, “Kane muboolele Esau murio, ne mwakaanana naye.
Lundi mumuboolele muli, ‘Ne alala ne kameenako omukholi owowo Yakobo ali enyuma wefwe eyi.’ ” Ebaasia ali, “Wakana khola ndio namuoosia kumwoyo ne siaanwa sirangiire ebweeni wase mala enyuma wako samwene mubone moni na moni. Wakana anyala afukiilila ese.”
Nio siaanwa siarangira ebweeni wa Yakobo ne niye omwene siilo esio akona mu lukoba.
Mu siilo esio ne sisiene Yakobo enyokha abukula bakhasi bewe babili, nasioobi bewe babili ne babaana bewe ekhumi na mulala mala ambukha lifubukho lia Yaboki.
Abambusia luluuchi ne buli sisiindu nisio aba nasio.
Niye omwene arama enyuma yeng'ene, mala omundu amurekania khukhwola nga enje ne bwasia.
Nga omundu oyo ne abona ali se akhayile Yakobo tawe, amutiila khu ndeelwa, mala endelwa eya Yakobo yamutekukha ne ali mukhurekana naye.
Mala omundu oyo aboolela Yakobo ali, “Ndekhuule nje sikila bulikho busia.”
Ne kakhali Yakobo amuboolela ali, “Se ndakhulekhuula oche ne okhambiitile chikhabi tawe.”
Areeba Yakobo ali, “Lisina liowo bali naanu?” Mala amukobosia ali, “Yakobo.”
Amukobosia ali, “Siina sikila ne undeeba lisina liase?” Mala abwenao abiita Yakobo chikhabi.
Nio Yakobo atiuukha abuundu ao lisina ali Penieli
Enyanga yasoa Yakobo ne alikho arekukha a Penieli ne ayikila sikila endeelwa yatekukha.
Khwako, khukhwola endaalo eya luno lisaaye lia Isiraeli se lilichanga enyama eye ndeelwa tawe. Sikila amutiila khu ndeelwa.

Yakobo alola, abona Esau alikho echa ne babaandu chimia chine. Nio aukhasiamo babaana ba Lea, Raeli nende be bakholi babwe babili.
Ara nasioobi ne babaana babwe ebweeni, Lea ne babaana bewe baloondakho, ne Raeli ne Yosefu baba bamaliilisi khu boosi.
Niye omwene arangira ebweeni wabwe mala enama asi khukhwola saba nabwila nga ne embiya khu wandaaye.
Ne kakhali Esau atima khumwakaanila, amukwa mwikosi amwikwayila mala boombi balila.
Ne nga Esau abona bakhasi ne babaana, areeba ali, “Naanu bali ne nawe bano?”
Yakobo akobosia ali, “Babaana nibo Wele mu mwalaalo kwewe aelesia omukholi wowo.”
Nasioobi ne babaana babwe becha siimbi mala benama ebweeni wa Esau.
Lea yesi ne babaana bewe becha mala benama. Ne ekhumaliilikha Yosefu ne Raeli becha siimbi, benama asi.
Esau areeba ali, “Ne bipupu bibiindi nibio nakaanane bili ne sifuno sina?”
Yakobo akobosia ali, “Bie khunyoola kumwalaalo mumoni mwo omwami wase.”
Esau akobosia ali, “Wandaayase, ndi ne bibinjola. Ba busa nende nibio oli nabio.”
Yakobo aloma ali, “Tawe, khusaba, naaba ne nyoolile kumwalaalo mumoni chowo, fukiilila siaanwa siase, sikila khubona bubweeni bwowo khuli nga khubona bubweeni bwa Wele, ne kumwalaalo nikwo unjakaanilemo kuno.
Khusaba ofukiilile siaanwa siase nisio khurereere sikila Wele ayikholela ke kumwalaalo mala ndi nabio bibinjola.” Yakobo amwikoonjelela, abukula.
Nio Esau aloma ali, “Lekha khuchiililile ne lukeendo lwefwe, mala ese ndarangira.”
Ne kakhali Yakobo amukobosia ali, “omwami wase, omanyile oli babaana bali batekhele, ne bibiaayo binuunia bienya buliindi bwase, bialoondwa khangu khangu khulwe ndaalo ndala, binyala biafwa bioosi.
Nosiima omwami rangira, omukholi wowo alakhuloondakho kalaa khuloondekhana ne likeenda lie bibiaayo ne lie babaana, nabwila nga nola wo mwami wase mu Seiri.”
Nio Esau amukobosia ali, “Lekha ese khulekhele balala khu baandu nibo ndi nabo.”
Ne Yakobo akobosia ali, “Mbaao sifuno tawe. Nosiima lekha nyoole
Nio Esau ayuukha endaalo ng'eneyo akobola e Seiri.
Ne kakhali Yakobo akeenda acha e Sukoti, mala ombakha enju yewe ne kamataala ke bibiaayo biewe, khwako lisina lia abuundu ao lialaangwa bali Sukoti
Khukhwama Padani-aramu, Yakobo ola mu muleembe mu lukoba lwa Shekemu, luuli mu sibala sia Kanaani, mala ombakha ekambi siimbi ne lukoba.
Akula kamaloba khukhwama khu ba okhwa Hamori, raraawe owa Shekemu, khu bitonyi emia ndala bie efwesa.
Abwenao ombakha alutare mala akitiuukha ali, El elohe Isiraeli (Wele owa Isiraeli).

Endaalo ndala, Tina, omukhaana niye Lea asaalila Yakobo, arura acha khukeniia bakhaana be mu sibala sia Kanaani.
Ne nga Shekemu, okhwa Hamori Omuhiti, omwana owe bubwami bwe mu sibala esio, amubona, amukwakho ne kamaani mala akona ne naye amufwolobia.
Kumwoyo kwewe kwaba khu Tina, omukhaana owa Yakobo. Amusiima, mala amulomalomakho bulayi
Nio Shekemu aboolela raraawe Hamori, ali, “Mbukulile omukhaana yuno abe omukhasi wase.”
Yakobo aulila ali Shekemu aba afwolobie Tina omukhaana wewe. Basoleeli bewe baba basamuusie chikhaafu mu lukoongo. Nio Yakobo asila busa nabwila baloota.
Hamori, raraawe owa Shekemu arura acha alomaloma ne Yakobo.
Nga ba okhwa Yakobo baloota khukhwama mu lukoongo, bakaulila. Mala babiililwa ne khuambwa lirima lukali, sikila Shekemu areera ekifocholi mu Isiraeli khulwe khukona ne omukhaana owa Yakobo. Sisiindu nga esio sirio se sienyekhana khukholwa tawe.
Hamori alomaloma nabo ali, “kumwoyo kwo omusoleeli wase kwasiimile omukhaana wenywe. Musaba mufukiilile bayilane.
Khuuliilisiane khukhwaane. Khuelesie bakhaana benywe khukhwe, ne enywe mukhwe babefwe.
Mulamenya ne nafwe ne sibala sili nga sisienywe, mumenye ne khukhola bubwofuli, mala munyoolemo kimiaandu.”
Lundi Shekemu yesi aboolela raraawe owa Tina ne bawandaaye ali, “Kholele kumwalaalo kuno, mala ndamuua siosi siosi nisio mwenya.
Reeba bukhwe ne biaanwa biakhaba bie angaaki mala ndamuua khuloondekhana nga muloma. Ne kakhali musaaya mumbe omukhaana abe omukhasi wase.”
Ba okhwa Yakobo babea Shekemu ne raraawe Hamori, sikila aba afwolobie omukooko wabwe Tina.
Babaloma bali, “Se khunyala khukhola likhuwa lino tawe. Lili lie chisoni khwifwe khua omusiinde omukhaana wefwe.
Khunyala khwauliilisiana nanywe khu likhuwa lilala lino liong'ene: khuli enywe mulaba nga efwe khulwe khukheba buli yesi yesi owe siseecha.
Nio khumue bakhaana befwe muyile babe bakhasi benywe ne fwesi khuyile bakhaana benywe babe bakhasi befwe ne khulamenya ne nanywe mala khulaba siindu silala.
Ne mwaba baali se mufukiilila likhuwa liefwe mala mwakhebwa tawe aba khulabukula omukooko wefwe mala khurekukhe.”
Kamakhuwa kabwe kasiimisia Hamori no musaani wewe Shekemu.
Ne Shekemu se alindiilila khukhola nisio baloma tawe, sikila omukhaana owa Yakobo amusiimisia lukali. Shekemu aba owakoosibwa lukali mu luuya lwabwe.
Nio Hamori no musaani wewe, Shekemu, bacha a silibwa sie lukoba, mala balomaloma khu baandu be siseecha be mu lukoba lwabwe, baboola bali,
“Babaandu bano bali basaale befwe. Khe bamenye mu sibala mala bakholemo bubwofuli, sikila lola sibala sili sibalaayi siboola bulayi. Khe khuyile bakhaana babwe babe bakhasi befwe, ne fwesi khubae bakhaana befwe bayile babe bakhasi babwe.
Khu likhuwa lino liong'ene babaandu bano balafukiilila khumenya nafwe khube siindu silala: bali buli yesi yesi owe siseecha mwifwe akhebwe nga nibo.
Chikhaafu chabwe, kimiaandu kiabwe ne bibiaayo biabwe bioosi se bilaba bibiefwe ta ku? Lekha efwe khuuliilisiane busa ne nabo mala balamenya ne nafwe.”
Ne babaandu be lukoba olwo boosi bafukiilila kamakhuwa ka Hamori no musaani wewe, mala buli owe siseecha owacha mu silibwa sie lukoba akhebwa.
Khu ndaalo ekhola khataru, oli babiimbile, ba okhwa Yakobo, Simioni ne Lawi, bawandaaye ba Tina, babukula chimbalu chabwe mala bengila mu lukoba olwo babaandu ne bakhamanya tawe mala beera be siseecha boosi.
Beera Hamori no musaani wewe Shekemu, babukula Tina khukhwama munju eya Shekemu barekukha ne naye.
Ba okhwa Yakobo bayaaya bibiindu enyuma we khukhwira babaandu sikila omukooko wabwe aaba afwolobisiibwe.
Babukula kiminyele ne kamatuuli kabwe chipunda ne buli sisiindu siosi siosi sisiaba mu lukoba ne mu lukoongo.
Babukula kimiaandu kiabwe kioosi ne bakhasi babwe ne babaana, ne buli sisiindu sisiaba mu chinju.
Yakobo aboolela Simioni ne Lawi ali, “Mwandereere sibi, luno Bakanaani ne Baperisi ne buli mundu owe mu sibala sino alambiila. Babaandu base bali batiiti, ne baaba bali bebuusia alala banjibwaakala nderwa alala ne be nju yase yoosi.”
Ne kakhali Simioni ne Lawi baloma bali, “Khumulekhe akhole omukooko wefwe khuuba omutaamba?”

Nio Yakobo aboolela be munju mwewe ne naabo ba baba ne naye boosi ali, “Mwaata bifwaani bie bawele bakeni boosi nibio muli nabio mwikwalaasie mala mufware chingubo chimiiliu.
Mala khwinyokhe khuche e Beteli, nio nombakheyo alutare khu Wele owanjeeta mu ndaalo eye sibi siase, lundi owabeele ne nase buli abuundu osi osi niio nacha.”
Nio baelesia Yakobo bifwaani bie bawele bakeni bioosi nibio baba nabio, ne chimbete chichaba khu maru khwabwe, mala Yakobo abisiikha asi we kumurongooro kukwaba siimbi e Shekemu.
Mala nga Yakobo ne babaana bewe bachiililila ne lukeendo, Wele akhola babaandu be chingoba chichaba siimbi baaba ne buuri bukali bwaakila khutima khu ba okhwa Yakobo tawe.
Yakobo ne babaandu bewe boosi boola Lusi, (Lukoba lulwamanyikhana nga Beteli) luli mu sibala sia Kanaani.
Abwenao ombakhao alutare mala atiuukhao ali “El-Beteli,” sikila Wele amubonekhela abwenao nga ne aba ne elukha khukhwama khu wandaaye.
Debora, omulesi owa Rabeka afwa mala asiikhwa asi we kumurongooro amwalo owa Beteli. Nio lisina liao lialaangwa bali Aloni-bakuti (kumurongooro kwe khulila).
Nga Yakobo ne ama e Padani-aramu, Wele amubonekhela lundi mala amubiita chikhabi.
Wele amuboolela ali, “Lisina liowo lili Yakobo, ne khukhwama luno se lilaba Yakobo tawe ne kakhali lilaba Isiraeli.” Nio Wele amutiuukha lisina ali Isiraeli.
Wele achiililila khumuboolela ali, “Ese ndi Wele Owe Bunyali Bwoosi. Saala babaana bakali mala okuche, ekholo ne bipupu bie chikholo biliama mwiwe ne babaami baliama mu lisaaye liowo.
Ndakhua ewe sibala nisio naelesia Aburahamu ne Isaaka, mala ndiaa lisaaye liowo enyuma wowo.”
Nio Wele arekukha khukhwama abuundu niio alomaloma ne naye.
Yakobo asimikha enjeko eye kamabale abuundu niio Wele alomalomelao ne naye ao mala achukhakho siaanwa sie endali ne kamafura.
Nio atiuukha abuundu niio Wele akachula naye ali Beteli.
Barekukha khukhwama e Beteli mala nga ne baba ne basilikho sinao khukhwama Efurati, Raeli alumwa burafu bwe khusaala omwana.
Oli alikho asaala, owamusaasia amuboolela ali, “Okharia tawe sikila luno olasaala omwana owe sisoleeli okundi.”
Ne nga Raeli aba ne akwiisia kumwoyo (sikila afwa) amutiuukha lisina ali Benoni
Nio Raeli afwa mala asiikhwa angila echa Efurati (olwo nilwo lukoba lwa Betelehemu).
Yakobo ara enjeko khu siliindwa siewe, enjeko eyo yekesia siliindwa sia Raeli khukhwola khu ndaalo yino.
Isiraeli achiililila ne lukeendo acha ombakha liiema liewe ebweeni we endeleelwa eya Eteri.
Ba okhwa Yakobo baba ekhumi ne babili.
Babaana ba Lea baba Rubeni (omubele owa Yakobo), Simioni, Lawi, Yuda, Isakari ne Sebuluni.
Babaana ba Raeli baba, Yosefu ne Benjamini.
Babaana ba Biliia, omukholi owa Raeli baba Dani ne Nafutali.
Babaana ba Silipa, omukholi owa Lea baba Kati ne Asieri. Bano nibo babaana ba Yakobo nibo asaalila mu Padani-aramu.
Isaaka amenya osia kimiiko emia ndala ne kamakhumi munaane.
Nio Isaaka akwiisia kumwoyo, acha khu baandu bewe. Aaba akofuule mala babaana bewe, Esau ne Yakobo, bamusiikha.

Lino nilio lisaaye lia Esau (niye Edomu).
Esau ayila bakhaana Bakanaani babe bakhasi bewe. Ada, omukhaana owa Eloni, Omuhiti, Oholibama, omukhaana owa Ana, okhwa
ne Basemati, omukhaana owa Ishimaeli, omukooko owa Nabayoti.
Ada asaalila Esau Elifasi, Basemati asaala Reueli,
ne Oholibama asaala Yeushi, Yalamu ne Kora. Bano nibo ba okhwa Esau nibo asaalila mu sibala sia Kanaani.
Esau abukula bakhasi bewe, babaana bewe be sisoleeli ne siikhaana nende be munju mwewe boosi, chikhaafu ne bibiaayo, bibiindu nibio aba ne anyoolile mu sibala sia Kanaani, mala auuya acha mu sibala sisiindi, aleeyi khukhwama khu Yakobo wandaaye.
Auuya sikila niye ne wandaaye baba ne kimiaandu kimikali mala kamaayilwe kaboomba mu sibala nisio bamenyangamo nga baakwa.
Nio Esau amenya Seiri, mu sibala sie bikulu (Esau niye Edomu).
Lino lili lisaaye lia Esau kuuka owe Baedomu mu Seiri, sibala sie bikulu.
Kano kali kamasina ke babaana ba Esau: Elifasi, omwana owa Ada, mukha Esau, Reueli omwana owa Basemati mukha Esau.
Ba okhwa Elifasi baba Temani, Omari, Sefo, Katamu ne Kenasi.
(Timuna aaba omukhasi niye Elifasi okhwa Esau aamenyia busa nga omusaale. Timuna asaala Amaleki khu Elifasi). Bano nibo babaana ba Ada mukha Esau.
Bano nibo ba okhwa Reueli: Nahati, Sera, Siama ne Misa. Bano nibo babaana ba Basemati mukha Esau.
Bano nibo babaana ba Oholibama omukhaana owa Ana, okhwa Sibeoni mukha Esau: Yeushi, Yalamu ne Kora.
Bano nibo bakasa be babaana ba Esau. Babaana ba Elifasi, omubele owa Esau, baaba Temani, Omari, Sefo, Kenasi,
Kora, Katamu ne Amaleki, abano nibo bakasa babaama khu Elifasi mu sibala sia Edomu, babaana ba Ada.
Bano nibo ba okhwa Reueli, okhwa Esau: omukasa Nahati, Sera, Siama ne Misa. Bano nibo bakasa babaakukha khu Reueli mu sibala sie Edomu, baba babaana ba Basemati mukha Esau.
Bano nibo bakasa babaama khu Oholibama mukha Esau, omukhaana owa Ana, Yeushi, Yalamu, ne Kora,
Bano nibo ba okhwa Esau (niye Edomu) ne bano nibo bakasa babwe.
Bano nibo ba okhwa Seiri Omuhori, babamenya mu sibala sia Edomu: Lotani, Siobali, Sibeoni, Ana,
Dishoni, Eseri ne Tishani, bano bali bakasa be Bahori, ba okhwa Seiri mu sibala sie Edomu.
Ba okhwa Lotani baba Hori ne Hemani, ne Timuna aba omukooko owa Lotani.
Bano nibo ba okhwa Siobali: Alibani, Manahati, Ebali, Shefo ne Onamu.
Bano nibo ba okhwa Sibeoni: Aya ne Ana. Ana yuno niye owanyoola chisebele che kameechi kamabile mu sichiimi nga aba ne aaya chipunda cha Sibeoni, raraawe.
Bano nibo babaana ba Ana: Dishoni, ne omukhaana bali Oholibama.
Bano nibo ba okhwa Dishoni: Hemutani, Esibani, Itirani ne Kerani.
Bano nibo ba okhwa Eseri: Biliani, Saabani ne Akani.
Bano nibo ba okhwa Tishani: Usi ne Arani.
Bano nibo bakasa babaakukha khu Bahori: Lotani, Siobali, Sibeoni, Ana,
Dishoni, Eseri ne Tishani, bano nibo bakasa babaama khu Bahori khuloondekhana ne kimiliango kiabwe mu sibala sia Seiri.
Bano nibo babaami babamia mu sibala sia Edomu, ebweeni, omwami yesi yesi ne akhamiiakho khu Baisiraeli tawe.
Bela okhwa Beori, amiia mu Edomu. Lukoba lwewe lwaba Tinihaba.
Bela afwa, mala Yobabu, okhwa Sera owa Bosira amiia mu bweyaangu bwewe.
Yobabu afwa, mala Husiamu owe mu sibala sia Batemani, amiia mu bweyaangu bwewe.
Husiamu afwa, mala Hatati okhwa Betati, owaula Midiani mu sibala sia Moabu, amiia mu bweyaangu bwewe. Lisina lie lukoba lwewe lwaba Abiti.
Hatati afwa, mala Samula owe Masireka amiia mu bweyaangu bwewe.
Samula afwa mala Shauli, owe Rehoboti, khu luuchi lwa Efurati, amiia mu bweyaangu bwewe.
Shauli afwa mala Baali-hanani, okhwa Akibori amiia mu bweyaangu bwewe.
Baali-hanani, okhwa Akibori afwa, mala Hatari amiia mu bweyaangu bwewe. Lisina lie lukoba lwewe liaba Pau ne lisina lio omukhasi wewe liaba Meotabeli, omukhaana owa Matureti, omukhaana owa Mesahabu.
Akano kali kamasina ke bakasa ba Esau khuloondekhana ne kimiliango kiabwe ne abuundu niio bamenya, ne kamasina kabwe: Bakasa Timuna, Aliba, Yateti,
Oholibama, Ela, Pinoni,
Kenasi, Temani, Mibisari,
Makitieli ne Iramu. Abano nibo bakasa ba Edomu (niye Esau raraawe owa Edomu) khuloondekhana ne abuundu niio bamenya mu sibala siabwe.

Yakobo amenya mu sibala nisio raraawe auyilamo, sibala sia Kanaani.
Luno nilwo lukano lwe luuya lwa Yakobo.
Yosefu ne ali ne bukhulu bwe kimiiko ekhumi na saba ayaanga kumunyele ne bawandaaye, babaana ba Biliia ne Silipa, bakhasi ba raraawe. Yosefu aboolela raraawe kamabi niko bawandaaye bakholanga.
Isiraeli aaba asiima Yosefu khukhila babaana bewe boosi, sikila aaba omwana niye asaala ne asaakhulue. Mala amunabila engubo endeeyi eye kamakhono kamaleeyi
Ne nga bawandaaye babona bali paapa wabwe asiima Yosefu khukhilakho nibo boosi, bamubiila mala khulomaloma naye mu muleembe tawe.
Siilo silala, Yosefu aroora, ne nga aboolela bawandaaye kamarooro kewe batasa khumubiila.
Ababoolela ali, “Rekeeresia muboolele kamarooro niko ndoorire kano.
Khubeele khulikho khuboa binywa mu mukuunda mala nabona sinywa siase sienyokha siema bukololofu, ne binywa bienywe biebuusia biabotookhelela sisiase, mala biasisikamila.”
Bawandaaye bamureeba bali, “Ng'ali ewe olaba omwami mala okhwamiie efwe?” Nio batasa khumubiila lukali sikila kamarooro ne kamakhuwa kewe.
Yosefu aroora kamarooro kakaandi mala aboolela bawandaaye ali, “Lola, ndoorire kamarooro kakaandi, mala mboone, enyanga, kumwesi ne ching'enieesi ekhumi ne ndala abele bilikho bisikamila ese.”
Ne nga akaboolela raraawe ne bawandaaye, raraawe amuyibila mala amureeba ali, “Kamarooro lukano siina niko oroorire kano? Ewe wibaasia oli ese, ne maao ne bawandaayo khukheche khwiname asi ebweeni wowo?”
Mala bawandaaye bamukhendekhela, ne kakhali raraawe amenya ne liboola lino mu mebaasio kewe.
Endaalo ndala bawandaaye ba Yosefu basamusia bibiaayo bia paapa wabwe mumayilwe siimbi ne Shekemu.
Nio Isiraeli aboolela Yosefu ali, “Bawandaayo se basamuusie bibiaayo e Shekemu ta ku? Yiicha khurume khu nibo.”
Yosefu akobosia ali, “Yee, ese ndi ano.”
Nio raraawe amuboolela ali, “Khoche, mala obone bawandaayo ne bali bulayi lundi obone bibiaayo undeerere likhuwa.” Nio raraawe amuruma khukhwama mu litooma lia Heburoni acha ola e Shekemu.
Omundu okundi amunyoola mundaa ne alikho acha eyi ne neeyi mala amureeba ali, “Olikho oenja siina?”
Amukobosia ali, “Ndikho mbenja bawandaayase, khusaba umboolele niio balikho baaya bibiaayo.”
Omundu oyo aloma ali, “Barekuukhe, sikila mbuliile ne baloma bali khekhuche e Dotani.” Nio, Yosefu aloonda khu bawandaaye abanyoola e Dotani.
Bamubona ne asiili ataayi ne akhaboolakho tawe mala bamwikuta bali bamwire.
Baboolana babeene ne babeene bali, “Namarooro oyosi alikho echa.
Yiicha khumwire mala khumumwaate mu lilala khu maloo kano mala khuche khuboole khuli esolo eye mundaa emuliile, nio khubone nga kamarooro kewe kacha khuba.”
Ne nga Rubeni aulila lino, akhaka khumuonia, ababoolela ali, “Khukhamwiira tawe.”
“Mukhachukha sifuki tawe, mumwaate busa mwiloo lie mu sichiimi lino, ne kakhali mukhamutilakho tawe.” Rubeni enya khumuonia, nio amukobosie khu raraawe.
Nga Yosefu ne ola khu bawandaaye, bamufuula engubo eye kamakhono kamaleeyi ne kamapala esiimisia, niyo aaba ne afwarire eyo.
Bamuaamba bamumwaata mwiloo. Liloo se liabamo kameechi tawe.
Nga ne bekhala asi, baaba ne balia, babona Baisimaeli balikho bama Kileati ne chingamia chabwe bekha e Misiri. Baba basutile ekamu, kamafura ne manemane.
Yuda aboolela bawandaaye ali, “Lili na bukhala sina khwire wandaayefwe mala khukise sifuki siewe?
Khekhumukusie khu Baisimaeli. Khukhamuyilakho kamakhono kiefwe tawe sikila ali wandaayefwe, lundi ali kamafuki kefwe ne enyama eye kumubili kwefwe.” Mala bawandaaye bafukiilila kakeewe.
Ne nga Bamidiani baboofuli baba ne balikho babira siimbi, bawandaaye
Nga Rubeni akobola sie loo mala alola khubonamo Yosefu tawe, atabula chingubo chewe
mala akobola khu bawandaaye abareeba ali, “Omusoleeli se ali mwiloo tawe, aba ese ndacha waena?”
Beera embusi, mala babukula engubo eya Yosefu basiikha mu malasile.
Baayila engubo eye kamapala kasiimisia khu paapa wabwe, baloma bali, “Khunyoolile engubo yino, kilole ne eli eyo omwana wowo namwe tawe.”
Akimanya mala aloma ali, “Eli engubo eyo omwana wase! Esolo eye mundaa yamuliile, ndi nang'ali ndi esolo yatabulaake Yosefu mu bitonyi.”
Yakobo atabula chingubo mala afwara likunia munda mala alila omwana wewe khulwe chindaalo chingali.
Babaana bewe basoleeli ne bakhaana benyokha bacha khumuoleelesia, ne kakhali aloba khuolelesibwa mala aloma ali, “Tawe ndekhe enje emakoombe khu mwana wase ne siliila busa ndi,” raraawe achiililila khumulila ario.
Ne Bamidiani baba bamukusiisie mu Misiri khu Potifa, omukhulu owe kamae ka Farao kakamuliindanga.

Mu biise ebio Yuda ekha arura mu bawandaaye acha amenya wo omundu okundi Omuatulami owalaangwa bali Hira.
Ebweeneyo Yuda abonayo omukhaana owo Omukanaani okundi, lisina liewe liaba bali Siua. Amuyila,
mala amusaalila omwana owe sisoleeli. Yuda atiuukha omwana lisina ali Eri.
Aesia lundi mala amusaalila omwana owe sisoleeli okundi mala mukha Yuda amutiuukha lisina ali Onani.
Lundi asaala omwana okundi owe sisoleeli amutiuukha lisina ali Shela. Yuda aba e Kesibu nga omwana yuno ne asaalwa.
Nio Yuda abukulila omwana wewe omubele Eri, omukhasi. Lisina lio mukhasi liaba bali Tamari.
Ne kakhali Eri, omubele owa Yuda, aba omumayaanu ebweeni wa Wele Omunyali Owa Bioosi mala Wele Omunyali Owa Bioosi amwiira.
Yuda aboolela Onani ali, “Kobosia mukha wandaayo okone naye mala osaalile wandaayo babaana.”
Ne kakhali Onani amanya ali babaana se balaba babewe tawe. Khwako amalilaanga anje kamaani kewe ko museecha nga ne aakonaanga nende ngwa wandaaye, sikila akhakhola ario asaalila wandaaye babaana tawe.
Ne nilio akhola, se liasiimisia Wele Omunyali Owa Bioosi tawe mala Wele Omunyali Owa Bioosi amwiira yesi.
Nio Yuda aboolela omukhaana wewe Tamari ali, “Khoche ewenywe, omenye busa nga namulekhwa khukhwola nga omwana wase Shela ne achoa.” Yuda aria ali Shiela yesi akhola ario afwa nga bawandaaye. Tamari acha amenya munju mwa raraawe.
Enyuma we biise, mukha Yuda, omukhaana owa Siua afwa. Oli kamasika kaweele, Yuda ne omusaale wewe Hira, Omuatulami baniina bacha Timuna niio kamakheese ka Yuda kabekelwa bufuumbo.
Ne nga Tamari aboolelwa ali, “Masalaao alikho aniina Timuna khubeka bufuumbo bwe kamakheese kewe,”
efuula chingubo chewe che bunamulekhwa mala ebiimba eneti mumoni mala ekhala asilibwa sia Enaimu lukoba luli amuyila kuucha Timuna, sikila abona ali Shela achoyile mala se aelesibwa amuyile nga omukhasi tawe.
Nga Yuda ne amubona ebaasia ali ali omulaaya, niye sikila aaba efumile mumoni.
Acha niio aaba amuyila ao mala amureeba ali, “Nenya ngone ne nawe,” sikila se amanya ali ali omukhaana wewe niye tawe. Amureeba ali, “Ne okona ne nase olambelesia siina?”
Amukobosia ali, “Kane khurumire emeeme khukhwama mwituuli liase.” Tamari amukobosia ali, “Okhupa sina kumusiingo khukhwola nga ne oreera?”
Yuda amureeba ali, “Khupila musiingo sina?” Amukobosia ali, “embete eye simanyisio siowo, ne lukoye ne esiimbo yowo.” Nio amua, akona naye mala aesia.
Tamari enyokha acha engo, afuula lububi mala afwara chingubo chewe che bunamulekhwa.
Nga Yuda aruma omusaale wewe, Omutulami ne emeeme asikule bibiindu biewe khukhwama khu mukhasi oyo, se amunyoola tawe.
Mala areeba babaandu be Enaimu ali, “Omulaaya owaba Enaimu amuyila ali waena?”
Bamukobosia bali, “Ano omulaaya se alikhoo tawe.”
Akobola khu Yuda mala amuboolela ali, “Se namunyoolile tawe lundi babaandu be abwenao balomile bali, ‘Omulaaya se alikhoo ano tawe.’ ”
Nio Yuda akobosia ali, “Lekha abe ne bibiindu ebio, babaandu bakhola bario bakhuchekha efwe. Bona, murumiile emeeme mala ewe khumunyoola tawe.”
Oli embi kimieesi kitaru Yuda aboolelwa ali, “Omukhaana wowo Tamari akholile bueeyani ne khutasa khwako anyoolile enda.” Yuda aloma ali, “Khemumurusie mala osibwe.”
Nga nilwo aba ne alikho arusibwa arumania likhuwa khu masalaawe ali, “Ndi ne enda eyo omundu omwene biindu bino, Khusaba ololeelesie omanye bili bia naanu, embete eye simanyisio, lukoye ne esiimbo.”
Yuda abimanya mala aloma ali, “Tamari ali owa ng'ali khukhukhila ese, sikila nga ne khamuua omusoleeli wase Shela.” Mala Yuda khukona naye lundi tawe.
Nga siise sie khusaala ne siola aba ne bukhwana munda.
Ne nga aba ne alikho asaala, omwana mulala arusia kumukhono mala osaasia akutila aboakho lukoye lubesemu ne aloma ali, oyuno anyoile echa.
Ne kakhali nga akobosiayo kumukhono kwewe, wandaaye asaalwa. Osaasia aloma ali, “Oata ebweeni busa oriena!” Khwako bamutiuukha bali Peresi
Wandaaye amaliilikha asaalwa ne lukoye lubesemu khu mukhono kwewe mala bamutiuukha bali Sera.

Nono Yosefu ayilwa e Misiri, mala Potifa, omukhulu owe banamae babaliindanga Farao, amukula khukhwama khu Baisimaeli ba baaba ne bamuyilile emwalo eyo.
Wele Omunyali Owa Bioosi aba ne Yosefu, ne aba omundu owe bukhili mala amenya munju eyo omwami wewe Omumisiri.
Omwami wewe abona ali Wele Omunyali Owa Bioosi aaba ne Yosefu. Wele Omunyali Owa Bioosi akhola koosi niko Yosefu akhola khuba kamalayi.
Nio Potifa asiima Yosefu mala amukhola abe omukholela, amukhola abe owimeelela enju yewe mala amua bunyali khu buli sisiindu nisio aba nasio.
Khukhwama khu siise nisio amukhola omwimeelesi we enju yewe, ne khumua bunyali khu buli siindu nisio aba nasio, Wele Omunyali Owa Bioosi abiita enju eyo Omumisiri sikila Yosefu. Chikhabi cha Wele Omunyali Owa Bioosi chaba khu bioosi nibio aba nabio munju ne emukuunda.
Nio alekha bioosi nibio aba nabio mu bwimeelesi bwa Yosefu. Ne nga aba naye se ebaasiakho sisiindu siosi siosi tawe, ne kakhali siakhulia nisio alichanga siong'ene.
Yosefu aba ne kamaani lundi aaba owe lukoondo lulayi,
Enyuma we siise, omukhasi wo mwami wewe amwikoomba mala amuboolela ali, “Kona ne nase.”
Ne kakhali Yosefu aloba mala amuboolela ali, “Lola, omwami wase se enaniangakho khu siindu siosi siosi munju yewe tawe, mala ara buli siindu mu bunyali bwase,
se aliio omukhulu munju yino khukhukhila ese tawe, namwe se ayinyima sisiindu siosi siosi tawe, ne okhali ewe wamwene, sikila oli omukhasi wewe. Nono ese nyala nakhola ndiena sifwaabi siboofu sino, mala khole bubwoni khu Wele?”
Ne akhaba ne areebanga Yosefu buli busiele, Yosefu se arekeeresianga kakeewe tawe mala se afukiilila khukona ne naye tawe.
Ne kakhali endaalo ndala, nga Yosefu ne engila munju khukhola kimilimo kiewe, omundu okundi khu bakholi be munju se abamo tawe,
mukha Potifa amukwakho atiila engubo yewe aloma ali, “Kona ne nase.” Ne kakhali Yosefu afwarukha mungubo akilekha mu makhono kewe, elukha mala arura munju.
Ne nga abona ali efubarure alekhile engubo yewe mu makhono kewe, mala elukhe arurire munju,
alaanga bakholi be munju mwewe, mala ababoolela ali, “Lola, omuseecha wase areera Omueburania yuno muno khukhufwolobia efwe, ama khwicha mu lusiro nilwo ndi bali angwekho, mala nakukuula lukali,
ne nga ne aulile ne ngukuula, elukhe arura munju alekha engubo yewe.”
Omukhasi abiikha engubo eya Yosefu nabwila omwami owa Yosefu nga ne aloota.
Nio omukhasi amuboolela kamakhuwa mene ako ali, “Nasioobi mueburania niye ewe wakhureerera echile mu lusiro niio ndi bali afwoloobie ese,
ne nga ngukuulile elukhe arura munju alekha engubo yewe niio ndi.”
Nga omuseecha wewe ne aulila kamakhuwa niko omukhasi wewe amuboolela ali, “Kano niko omukholi wowo akholele ese,” Aambwa lirima lukali.
Abukula Yosefu amuyila mu siboe, abuundu niio baboe bo mwami baboangwa mala amenya mubwenomwo.
Ne kakhali Wele Omunyali Owa Bioosi aaba ne Yosefu mala amwekesia busiime bukhawao tawe, ne khumua kumwalaalo mumoni mwo muliindi we mu siboe.
Omuliindi we mu siboe akhola Yosefu khuba omwimeelesi owe baboe boosi. Ne siosi siosi sisiekholekhanga mu siboe, Yosefu niye owakholanga.
Omuliindi we mu siboe se enaana mu siindu siosi siosi sisiaba mu bwimeelesi bwa Yosefu tawe sikila Wele Omunyali Owa Bioosi aaba ne Yosefu, ne buli siindu nisio akhola Wele Omunyali Owa Bioosi asikhola khuba silayi.

Enyuma we siise, Omukhulu owe bakholi ba bang'oonelanga Farao we Misiri endali ne khumuelesia, no mukhulu owe babaandu ba bapaanga kimikaati kia Farao, bakhola kamabi khu Farao.
Nio Farao akhalalila bakhulu bewe babili abo, omukhulu owe bakholi ba bamung'oonelanga endali no mukhulu owe bakholi ba bapaanga kimikaati kiewe,
mala abekalila munju eyo mukhulu owe kamae, munju nimwo Yosefu aaba ne abowa.
Bamenya mu siboe omwo khu siise mala omukhulu owe kamae akhola Yosefu khuba omwimeelesi, lundi omuliindi wabwe.
Nio siilo silala, omukhulu owe bakholi bang'oonanga endali oyo no mukhulu owe khu khuupa kimikaati kia Farao owa Misiri, ba baba mu siboe, baroora, buli mulala kamarooro kewe, ne buli kamarooro ne sifuno siako.
Nga Yosefu ne abachaakho kumutikhinyi abona balikho baayaaya,
abareeba ali, “Siina sikila luno ne mwiembeleele?”
Bamukobosia bali, “Khuroorire kamarooro, ne se aliio omundu onyala akhuboolela sifuno siako tawe.”
Yosefu abakobosia ali, “Wele niye oanaanga bunyali bwe khubuula bifuno. Ese musaba, mumboolele kamarooro kenywe.”
Nio, omukhulu owe khung'oona endali, aboolela Yosefu kamarooro kewe ali, “Mu marooro kase mboone kumusabibu ebweeni wase,
kulikho chisakia chitaru. Khangu busa, nga kwasisina kamasaafu, kwamulikha mala kwaama chisabibu, mala charoba.
Sikoombe sia Farao siaba mukhono mwase, nabuta chisabibu nakhamululilamo mala naelesia Farao sikoombe esio.”
Yosefu amukobosia ali, “Sino nisio sifuno siako: chisakia chitaru chili chindaalo chitaru.
Mu ndaalo chitaru Farao alakhubeela, mala akhukobosie khu milimo kiowo, ne olamwakaanisia sikoombe nga wakholanga khale ne oli omukhulu owe khung'oona endali yewe.
Ne nosiima khebulile, nga buli siindu ne silikhubeela silayi, mala ukholele kamalayi, undomalomekho khu Farao mala unjeete ndure munju yino.
Ese nebwa busa khukhwama mu sibala sie Baeburania ne akhaba eno yosi se nakhola sisiindu nisio khoyela khureerwa mu siboe tawe.”
Nga omukhulu owe khung'oona kimikaati ne abona ali sifuno sie kamarooro sili silayi, aboolela Yosefu ali, “Ese, sesi ndoorire kamarooro, abele netiuukhile khu murwe bikono bie kimikaati bitaru
ne sikono sie khungaaki khu bioosi sibelemo chingano choosi che biakhulia bia Farao, ne kakhali chinyuni chibibochilenge khukhwama mu sikono khu murwe kwase.”
Ne Yosefu amukobosia ali, “Sifuno siako nisio sino: bikono bitaru bili chindaalo chitaru.
Mu ndaalo chitaru Farao akhakhurusiekho kumurwe! Ne akhasuunge kumubili kwowo khu murongooro mala chinyuni chikhakhubooche.”
Khu ndaalo ekhola khataru, yaba eye khukhebulila khusaalwa khwa Farao, Farao akholela bakholi bewe naikara emboofu. Arusia omukhulu owe khumung'oonela endali no mukhulu owe khung'oona kimikaati mu siboe, mala abareera ebweeni we bakholi bewe.
Akobosia omukhulu owe khumung'oonela endali khu milimo kiewe mala akaanisia Farao sikoombe mu makhono.
Ne kakhali asunga omukhulu owe khung'oona kimikaati khu murongooro, khuloondekhana nga Yosefu ne ababoolela.
Ne kakhali, omukhulu owe khung'oonela Farao endali se akhebulila Yosefu tawe amwibilila.

Enyuma we kimiiko kibili kimimufu, Farao aroora ali, aaba emile a luuchi lwa Naili.
Nio chikhaafu saba chindayi lundi chikhomefu charura mu Naili mala chaaya bunyaasi.
Chikhaafu chichiindi saba chifutuufu lundi ching'au charura mu Naili chachiloondakho enyuma, mala checha chema siimbi achiindi echo khu sikiingi sia Naili.
Mala chikhaafu chifutuufu lundi ching'au echo chalia chikhaafu chimiufu lundi chikhomefu. Mala Farao asisimukha.
Akona mala aroora lukhola khabili. Abona bikala saba bie engaanu, biboofu lundi bitukunyafu ne bilikho bichoela khu sisina silala.
Ne enyuma wabio bikala saba biamela, bie kamatere busa, ne luucho lwe mu sichiimi lwaba lwabiomia.
Nio bikala bie kamatere busa, biamila bikala saba biboofu lundi bitukunyafu ebio. Mala Farao asisimukha, mala amanya ali kamarooro niko.
Nio kumutikhinyi eembeelela, mala arumania alaanga be kamaya ne bakesi boosi be mu Misiri mala ababoolela kamarooro kewe ne se abao onyala khumuboolela sifuno siako tawe.
Nio omukhulu owang'oonelanga Farao endali amuboolela ali, “Endaalo yino nakhebuliile kamakhiikha kase.
Nga Farao ne akhalalila bakholi bewe mala anda ese ne omung'ooni owe kimikaati mu siboe, munju eyo omukhulu owe kamae kakaliindanga Farao,
khwaroora silo silala, niye ne nase. Buli mulala aaba ne kamarooro ne sifuno siako.
Omusoleeli Mueburania abayo ne nafwe, aba omukholi owo mukhulu owe kamae kakaliinda omwami. Aakhuboolela bifuno bie kamarooro kefwe, buli sia mulala khuloondekhana ne kamarooro kewe.
Ne nga akhuboolela, kecha kaba kario, ese nakalusibwa khu milimo kiase, ne omung'ooni we kimikaati asungwa.”
Farao arumania, alaanga Yosefu, mala bamureera khangu khukhwama mu siboe. Ne nga ne abeka akaluukhasia chingubo, echa ebweeni wa Farao.
Nio Farao aboolela Yosefu ali, “Ndoorire kamarooro mala se aliio omundu onyala amboolela namanya sifuno siako tawe, ne nauliile ne baloma khwiwe bali ne oulila kamarooro onyala waboola sifuno siako.”
Yosefu akobosia Farao ali, “Ese senyala tawe, ne kakhali Wele alaelesia Farao sifuno sisienyekhana.”
Farao aboolela Yosefu ali, “Mu marooro kase mbele nemile khu sikiingi sie luluuchi lwa Naili,
mala chikhaafu saba chikhomefu lundi chimiufu miu, charura mu Naili mala charakikha khukhwaaya bunyaasi.
Ne chikhaafu chichiindi saba charura enyuma wacho, chimbi, chifutuufu lundi ching'au lukali nicho khaabonakho mu sibala sia Misiri sioosi tawe.
Nio chikhaafu ching'au lundi chifutuufu echo chalia chikhaafu che khunyoa chikhomefu echo.
Ne nga chaba ne chichiliile, mbao abele omundu onyala amanya ali chachiliile tawe, sikila charama busa chifutuufu nga mu khurakikha. Mala nasisimukha.
Lundi naroora, nabona mu marooro kase bikala saba bie engaanu bili khu sisina silala. Biaba biboofu lundi bibiafumbara bulayi.
Ne bikala bibiindi bibianiaala, bitiiti bibiomisibwa ne luucho lwe bukwe biamela enyuma we ebio.
Nio bikala bitiiti biamila bikala saba bilayi. Mboleele bakhola kamaya, ne se abeleo onyala amboolela sifuno tawe.”
Nio, Yosefu aboolela Farao ali, “Kamarooro ka Farao kali busa malala, Wele afunuliile Farao nisio ali siimbi khukhola.
Chikhaafu saba chindayi chili kimiiko saba ne bikala saba bilayi bili kimiiko saba, kamarooro kali busa malala.
Chikhaafu saba ching'au lundi chifutuufu chicharura enyuma we echo chili kimiiko saba ne bikala saba biikhalimo sindu tawe bibiomisibwa ne luucho lwe bukwe bioosi bili kimiiko saba kie enjala.
Kali busa nga mboleele Farao, Wele ekeesie Farao niko ali siimbi khukhola.
Kileecha kimiiko saba kie enjikura engali lukali mu sibala sia Misiri siosi.
Ne kakhali enyuma wakio kileechao kimiiko saba kie enjala, mala enjikura yoosi ekhebililwe mu sibala sia Misiri sioosi.
Enjikura se elimanyikha mu sibala tawe, sikila enjala elikiloondakho, sikila eliba endafu lukali.
Ne khukalukhilamo khwe kamarooro ka Farao khwekesia khuli Wele arereo likhuwa lino mala alalikhola likholekhe mu ndaalo ngekhe chichiicha.
“Nono, khwako Farao kharobore omundu oli owe limanya lundi omukesi, mala amure mu bwimeelesi bwe sibala sia Misiri sioosi.
Lekha Farao arobore baloleelesi khu sibala siosi, mala babukule silala khu biraano bie biakhulia bie sibala sia Misiri mu siise sie kimiiko saba kie enjikura.
Mala babuusie biakhulia bioosi bie kimiiko kimilayi kilikho kikiicha kino babibuunge asi we bunyali bwa Farao, mu ngoba, mala babiliinde.
Biakhulia ebio biliba libiikhilo khulwe sibala mu miiko saba kie enjala elikho yiicha mu sibala sia Misiri. Nio babaandu bakhafwa mu njala tawe.”
Likhuwa lino liaba lilayi khu Farao ne bakasa bewe.
Mala Farao areeba bakasa bewe ali, “Khunyala khwanyoola omundu nga Yosefu yuno niye Roho owa Wele alimo ku?”
Nio Farao aboolela Yosefu ali, “Sikila Wele akhwekeesie ewe kano koosi, se aliio yesi yesi owe limanya lundi omukesi nga ewe tawe.
Ndakhura khu bwimeelesi bwe enju yase, ne khu baandu base boosi balaria kamalaka kowo, ne kakhali khuloondekhana ne bubwami bwong'ene ese ndaba angaaki wowo.”
Mala Farao aboolela Yosefu ali, “Nakhuroboore ewe obe omwami khu sibala sia Misiri sioosi.”
Farao afuula embete eye simanyisio khukhwama khu mukhono kwewe akifwara khu mukhono khwa Yosefu. Amufwara chingubo chimiufu cha katani mala amufwara lunyololo lwe sahabu mwikosi.
Nio amwikhasia mu likaari liewe lia khabili mala babaandu batima ebweeni wewe ne balaangilila khu baandu bali, “Sikama!” Farao amiisie Yosefu khu sibala sia Misiri sioosi.
Lundi Farao aboolela Yosefu ali, “Ese ndi Farao, mbao omundu mu sibala sia Misiri sioosi, olasuta kumukhono namwe sikele ewe ne okhaanile kumunwa tawe.”
Nio Farao atiuukha Yosefu lisina ali Safenati-panea, mala amua Asenati, omukhaana owa Potifera, omusaayi owa Oni, amuyile abe omukhasi wewe. Nio Yosefu akeenda mu sibala sia Misiri sioosi.
Yosefu aba ne bukhulu bwe kimiiko kamakhumi kataru nga engila mu bukholi bwa Farao omwami owa Misiri. Mala Yosefu arura ebweeni wa Farao, acha mu sibala sia Misiri sioosi.
Mu miiko saba kie enjikura sibala siama bibiaamo bikali lukali.
Ne Yosefu abuusia biakhulia bioosi bie kimiiko saba nga enjikura yaba mu sibala sia Misiri. Mala abuunga biakhulia mu buli lukoba, khukhwama mu mikuunda kikiaba siimbi.
Mala Yosefu abuunga biakhulia bikali lukali nga kumuyekhe nabwila alekha khubipiima, sikila biatuuma sikelo.
Kimiiko kie enjala ne kisiili khukhwola tawe Yosefu aba asaalile babaana babili mu Asenati, omukhaana owa Potifera, omusaayi owa Oni.
Yosefu atiuukha omubele lisina ali Manase
Lisina lio mwana owa khabili, atiuukha ali Efuraimu
Kimiiko saba kie enjikura kikiaba mu sibala sia Misiri kiawa,
mala kimiiko saba kie enjala kiarakikha nga Yosefu ne aloma. Enjala yabao mu bibala bioosi, ne kakhali mu sibala sia Misiri sioosi, biakhulia biabamo.
Nga enjala ne yakwa mu sibala sia Misiri sioosi, babaandu balilila Farao abae siakhulia. Mala Farao aboolela ba Misiri boosi ali, “Khemuche khu Yosefu. Siosi siosi nisio amuboolela, khola.”
Nio, nga enjala ne yamalatana khu sibala sioosi, Yosefu ekula birara, mala akusia biakhulia khu Bamisiri, sikila enjala yaba endafu lukali mu sibala sia Misiri.
Khutasa khwako, babaandu becha e Misiri khu Yosefu khukula siakhulia, sikila enjala yaba endafu mu sibala mwoosi.

Nga Yakobo ne aulila ali biakhulia biaba bili e Misiri, aboolela babaana bewe ali, “Siina sikila ne mulolelelana busa?
Nauliile bali biakhulia bili e Misiri, yiikha muche mukuleyo biakhulia enjala ekhakhwira tawe.”
Nio bawandaaye ba Yosefu ekhumi, bekha bacha e Misiri khukula biakhulia.
Ne Yakobo se aruma Benjamini, wandaaye owa Yosefu, alala ne bawandaaye tawe, sikila aria ali busiku bukhola burio bwamunyoolayo.
Ba okhwa Yakobo bacha bario, ne babaandi, khukula biakhulia sikila enjala yaba mu sibala sia Kanaani.
Nono, Yosefu aaba omuruki owe mu sibala sia Misiri, niye owakusianga biakhulia khu baandu boosi khukhwama mu sibala sioosi. Nio bawandaaye ba Yosefu bacha mala basikama ebweeni wewe benama bubweeni bwabwe asi.
Yosefu abona bawandaaye abamanya, ne kakhali ababukula busa nga bareende, mala abayiibila. Abareeba ali, “Enywe mwama waena?”
Bamukobosia bali, “Efwe khwama mu sibala sia Kanaani khwichile khukula biakhulia.”
Akhaba Yosefu ne amanya ali bawandaaye, nibo se bamumanya tawe.
Akhebulila kamarooro niko aroora khu nibo, mala ababoolela ali, “Enywe muli bayooti, mwechile mubone butekhele bwe sibala sino.”
Bamukobosia bali, “Tawe omwami, ne kakhali bakholi bowo bechile khukula biakhulia.
Efwe khuli babaana bo omundu mulala, ne khuli babaandu babeyikinwa, se khuli bayooti tawe.”
Yosefu abakobosia ali, “Tawe mwichile mubone niio butekhele buli mu sibala siefwe.”
Nio bamukobosia bali, “Efwe nasioobi bowo khwaba babaana ekhumi ne babili bo omundu mulala mu sibala sia Kanaani. Omutua ali engo ne paapa wefwe, ne mulala se aliio tawe.”
Yosefu abakobosia ali, “Kali busa nga ne ndomile ndi enywe muli bayooti.
Mulakelekwa khu lino: mwichubila enywe mu lisina lia Farao ndi, se mularura ano tawe khukhwola nga wandaayenywe omutua ne echa ano.
Ruma mulala khwinywe ache areere wandaayenywe. Babaandi balarama mu siboe nabwila kamakhuwa kenywe ne kakelwa, kekesie bung'ali ne bumulimo. Ne kakhali kario tawe, ese mwechubila mu lisina lia Farao ndi, enywe muli bayooti.”
Mala abekalila boosi alala mu siboe khulwe chindaalo chitaru.
Khu ndaalo ekhola khataru Yosefu ababoolela ali, “Khola muri mala mulamenya, sikila ese ndi omundu owaria Wele:
Mwaba ne muli babaandu babeyikinwa, lekha mulala khwinywe abe mu siboe, ne babaandi basute biakhulia bayilile babaandu benywe engo, sikila enjala.
Mala mureere wandaayenywe omutua khwise, nio kamakhuwa kenywe kekesie kali mwalomile bung'ali ne se mulafwa tawe.” Mala bakhola bario.
Nio balomaloma babene ne babene bali, “Mu bung'ali khuli ne bubi khulwa wandaayefwe, khwabona bubeeleli bwe kumwoyo kwewe, nga ne akhwikoonjelela mala se khwarekeeresia tawe, nisio sikila butinyu buno ne bukhwichilekho.”
Se bamanya bali Yosefu aulile niko baloma tawe, sikila abao omukaluukhasi akari wabwe ne Yosefu.
Yosefu abarurao mala arakikha khulila. Akelao echa alomaloma ne nabo lundi. Ne abukula Simioni amuboa kimikoye ebweeni wabwe.
Nio Yosefu arusia lilaka bechusie kimifuko kie bawandaaye ne biakhulia mala babakoboseleyo chirupia cha buli mundu mu mufuko kwewe mala babae siakhulia sie khu lukeendo. Kano kakholwa kario.
Bawandaaye ba Yosefu baboa biakhulia biabwe khu punda mala barekukha.
Oli bali abuundu niio bakona siilo, mulala khu nibo akangulula kumufuko kwewe, aelesie epunda siakhulia, mala abona chirupia chewe emunwa we kumufuko.
Mala aboolela bawandaaye ali, “Bakobosiemo chirupia chase, nicheechi emunwa we kumufuko!” Lino liabakhola besiindukha kumwoyo, baterema ne baloma bali, “Wele akhukholeele siina sino?”
Nga bola khu Yakobo paapa wabwe, mu sibala sia Kanaani, bamuboolela koosi kakabekholekhakho, bali,
“Omundu, Omwami we sibala esio, akhulomalomela mu bukhalafu mala akhuraakho ali khuli bayooti mu sibala esio.
Ne kakhali khwamukobosia khuli, ‘Efwe se khuli bayooti tawe, khuli babeyikinwa.
Khwaba babaandu ekhumi ne babili babaana bo omundu mulala, ne mulala khwifwe se aliio tawe ne omutua ali ne paapa wefwe mu sibala sia Kanaani.’
Omundu chana, omwami we mu sibala esio, akhukobosia ali, ‘Ndamanyila khu lino ndi muli babeyikinwa: lekha mulala khu bawandaayenywe bano ne nase mala mubukule biakhulia muyilile babaandu benywe engo sikila enjala.
Mureere wandaayenywe omutua khwise, nio ndamanya ndi se muli bayooti tawe, muli babeyikinwa, ne ndamulekhuulila wandaayenywe, mala mulakhola bubwofuli mu sibala sino.’ ”
Nga barusia biakhulia khukhwama mu mifuko kiabwe, liboo lie chirupia cha buli mundu chaba mu mufuko kwewe. Ne nga nibo ne paapa wabwe babona kamaboo ke chirupia ako, baba ne buuri.
Nio Yakobo paapa wabwe aloma ali, “Enywe mulerisianga babaana base: Yosefu se aliio tawe, Simioni se aliio tawe, ne luno mwenya mubukule Benjamini yesi. Bumiinikhi buno bwoosi bwechile khwise!”
Nio Rubeni aboolela raraawe ali, “Mbe ese omwana muliinde, mala khamukobosie, ne naaba ne khamukobosia tawe, yiira babaana base be sisoleeli boombi.”
Ne kakhali Yakobo aloma ali, “Omwana wase se kane ache ne nanywe tawe, sikila wandaaye afwa mala arama yeng'ene. Yaaba bali kamabi kamukwakho ne muli khulukeendo nilwo mwenya khucha, bubeeleli nibwo ndiba nabwo bulinjira busa omusaakhulu nga ne ndii ndi.”

Enjala yaba endafu lukali mu sibala sia Kanaani.
Ne nga balia biakhulia nibio bakula khukhwama e Misiri biawa, paapa wabwe ababoolela ali, “Cha lundi mukhukulilekho biakhulia bikeekhe biri.”
Yuda amukobosia ali, “Omundu oyo akhukaania lukali ali, ‘Wandaayenywe ne akhali ne nanywe mukhambonekhelakho tawe.’
Waaba ne olikho okhuruma ne wandaayefwe, khuleekha khuche mala khukhukulile biakhulia
ne waaba ne okhamuruma ne nafwe tawe se khuleekha khuche tawe, sikila omundu oyo akhuboolela ali, ‘Wandaayenywe ne akhali ne nanywe tawe mukhambonekhela tawe.’ ”
Isiraeli aloma ali, “Siina sisiakila ne mwakholela bubi murio ne muboolela omundu oyo muli muli ne wandaayenywe okundi?”
Bamukobosia bali, “Omundu oyo akhureeberesia ka kefwe ne ke balebe befwe lukali, ali, ‘Paapa wenywe asilio ku? Muli ne wandaayenywe okundi ku?’ Khwakobosia nga ne akhureeba. Khwaba khunyala khwamanya khuriena khuli kane alome ali, ‘Reera wandaayenywe?’ ”
Yuda aboolela raraawe Isiraeli ali, “Ndume ese ne omwana, ne khulenyokha khuche, mala khuone enjala ekhakhwira efwe ne nawe ne bakeekhe boosi tawe.
Ese naanile bulamu bwase khubela niye. Olindeeba ese omwana yuno, naaba ne khamukobosia namura ebweeni wowo tawe, lekha nikiichwe mindali na mindali.
Sikila abanga se khwakhiinda tawe, andi luno khwakoboole khabili.”
Nio Isiraeli Paapa wabwe ababoolela ali, “Kaaba bali khukhwola kabe kario, aba khola muri; bukula bibiaamo bili bilayi bie mu sibala muno kamafura makeekhe kari, bubuukhi bukeekhe buuri, ekamu, manemane, chimaito ne chimbande mala mure mu mufuko muyilile omundu oyo nga siaanwa.
Bukula chirupia khukhwola khabili, mukobosieyo chirupia chichakobolela mu mifuko kienywe. Wakana likoyana liabao.
Bukula akhaba wandaayenywe mala mwinyokhe muche khu mundu oyo lundi.
Wele Owe Bunyali Bwoosi akhoya amukholela siisa ebweeni wo omundu oyo, mala amulekhuulile wandaayenywe okundi oyo ne Benjamini. Naaba ne fwisiisie babaana base aba nafwisiisie.”
Nio basoleeli ba Yakobo babukula biaanwa ne chirupia khukhwola khabili ne Benjamini mala benyokha bacha e Misiri, bema ebweeni wa Yosefu.
Nga Yosefu ne abona Benjamini ne nabo, aboolela omukholi omukhulu owe munju yewe ali, “Yila babaandu bano munju. Yiira sisiaayo mala muteekhe siakhulia, sikila balalia siakhulia sie kumuusi ne nase.”
Omukholi oyo akhola nga ne alakwa, ayila babaandu abo munju mwa Yosefu.
Nio babaandu abo baria, sikila bareerwa munju mwa Yosefu mala baloma bali, “Chirupia chichakalusibwa mu mifuko kiefwe mu siise sie khunyoa nicho chikilile ne khureerwa muno, nio akhwaangalisiekho bubweyaangu akhuambe khube nasioobi bewe, mala akhunuule chipunda chefwe.”
Nio nga boola amuliango kwe enju eya Yosefu baboolela omukholi omukhulu owe munju mwa Yosefu,
bali, “Nosiima omwami, khwecha eno lulala khukula biakhulia,
ne nga khwola niio khwakona siilo, khwakangulula kimifuko kiefwe mala chirupia cha buli mulala chaba emunwa we kumufuko kwewe, chirupia chefwe busa choosi. Khwako, khwechile nacho lundi.
Ne khwechile ne chirupia chichiindi mu makhono kefwe khukule biakhulia. Se khumanya owakobosia chirupia chefwe mu mifuko kiefwe tawe.”
Omukholi abakobosia ali, “Mukheembeelela namwe mukharia tawe, Wele wenywe ne Wele owa paapa wenywe amureera chirupia mu mifuko. Ese nanyoola nicho mwandunga.” Nio arusia Simioni amureera khu nibo.
Nga omukholi ne aba abareerire munju mwa Yosefu, ne khubaa kameechi basiinge bikele, aelesia chipunda siakhulia.
Berekekha ne biaanwa sikila Yosefu aaba alikho echa engo khu siakhulia sie kumuusi, sikila baba baulile bali balaliayo siakhulia.
Nga Yosefu ne echa engo bamureerera munju biaanwa nibio baba ne nabio, mala benama ebweeni wewe bola asi.
Nio abareeba kamakhuwa kabwe, mala aloma ali, “Paapa wenywe, omusaakhulu niye mwaboola ali omulamu? Asiilio omulamu?”
Bamukobosia bali, “Omukholi wowo, paapa wefwe ali omulamu, asiilio.” Mala benama ebweeni wewe, mu liria.
Ne nga Yosefu abona wandaaye Benjamini, omwana owa maawe, aloma ali, “Oyuno niye wandaayenywe omutua niye mwamboolela? Wele akhuue kumwalaalo mwana wase!”
Yosefu arekukha khangu, sikila kumwoyo kwewe kwekoomba wandaaye mala ayiima abuundu niio alililao. Engila mu lusiro mwewe mala alililamo.
Mala esaaba mumoni arura ekhaliilikha aloma ali, “Reera siakhulia.”
Bamuua siakhulia yeng'ene, ne bawandaaye bong'ene, ne Bamisiri babalichanga ne naye bong'ene, sikila Bamisiri abeele se banyala balia ne Baeburania tawe, sikila lilienelio lili lie sibiilisio khu Bamisiri.
Nio bekhala ebweeni wewe khuloondekhana ne bukhulu bwabwe, khukhwama khu mubele khukhwola khu mutua, mala baloleelelana mu liuka busa.
Babaelesia sikelo sie biakhulia khukhwaama khu siaalwa sia Yosefu, ne kakhali Benjamini anyoola sikelo siboofu khukhwola kharaano khukhila bawandaaye. Nio banywa basangaala alala ne naye.

Yosefu alaka omukholi omukhulu owe munju mwewe ali, “Yichusia biakhulia mu mifuko kie babaandu bano, nga kimifuko kiabwe ne kinyala kiasuta mala okobosie chirupia cha buli mundu emunwa we kumufuko kwewe.
Ne ra sikoombe siase sie efwesa emunwa we kumufuko kwo omukeekhe khu boosi, ne chirupia chewe che biakhulia.” Mala akhola nga Yosefu ne amuboolela.
Nga bwasia busa buri, babaandu abo balekhuulwa bacha ne chipunda chabwe.
Nga baba bachiile lukeendo lulwimbi busa khukhwama mu lukoba, Yosefu aboolela omukholi wewe omukhulu ali, “Yinyokha oloonde khu baandu abo, mala ne obanyoola obaboolele oli, ‘Siina sikila ne muruungire bubi khu malayi? Siina sikila ne mwibile sikoombe sie efwesa sio mwami wase?
Se sili nisio omwami wase anyweelangamo lundi nisio alakulilangamo ku? Mwakholile bubi bukali.’ ”
Nga omukholi owa Yosefu abolakho alomaloma kamakhuwa kano.
Bamukobosia bali, “Siina sikila omwami wase ne alomaloma kamakhuwa nga kano. Bakholi bowo se banyala bakhola sisiindu nga sino tawe!
Chirupia nicho khwanyoola emunwa we kimifuko kiefwe, khwachikobosia khukhwama mu sibala sia Kanaani. Nono khunyala khweba khuriena efwesa namwe esahabu khukhwama munju mwo omwami wowo?
Omukholi wowo yesi yesi, niye silanyoolekhakho, lekha erwe ne akhaba efwe khulaba nasioobi bo mwami wefwe.”
Abakobosia ali, “Nafukiiliile nga mulomile, ne niye sikoombe silanyoolekhakho, niye yeng'ene olaba nasioobi wase, ne babaandi se balaba ne lie khubekiicha tawe.”
Khangu busa, buli omundu aruura kumufuko kwewe asi, mala buli mundu akaangulula kumufuko kwewe.
Arakikha khupula, khukhwamila khu mukhulu mala amaliilisia ne omukeekhe khu boosi. Mala sikoombe sianyoolekhana mu mufuko kwa Benjamini.
Nio, bawandaaye batabula chingubo chabwe, ne buli omundu akobosia kumufuko kwewe khu punda bakobola mu lukoba.
Nga Yuda ne bawandaaye bakobola munju mwa Yosefu, aaba asilimo. Baakwa asi ebweeni wewe.
Yosefu abareeba ali, “Sikholwa siina nisio mukholile sino? Se mumanyile muli omundu nga ese nyala nalakula ta ku?”
Yuda amukobosia ali, “Omwami, khukhubolele khuli sina? Khulome siina? Khunyala khwekaana khuriena? Wele afunuule bubi bwe bakholi bowo, nono, efwe khuli nasioobi bo mwami wase, efwe ne noyo niye sikoombe sinyoolekhe mukhono mwewe.”
Ne kakhali Yosefu aloma ali, “Se enyala nakhola ndio tawe! Ne kakhali omundu niye sikoombe sinyoolekhane mukhono mwewe yeng'ene niye olaba nasioobi wase, ne enywe, khe murekukhe muche engo mu muleembe khu paapa wenywe.”
Yuda eseenda siimbi khu Yosefu mala amuboolela ali, “Nosiima, omwami, mbe kumunwa, khusaba, mboolele omwami wase likhuwa. Okhaambwa lirima khu mukholi wowo tawe, sikila ewe oli nga Farao omwene.
Omwami, ewe wareeba bakholi bowo oli, ‘Muli ne paapa wenywe namwe wandaayenywe okundi?’
Mala khwakobosia omwami wase khuli, ‘Khuli ne paapa mala ali omusaakhulu ne wandaayefwe omukeekhe, niye paapa asaala ne ali omusaakhulu. Ne wandaaye aafwa arama yeng'ene khu baana ba maawe, ne paapa wefwe amusiima lukali.’
Ewe waloma bakholi bowo oli, ‘Cha, mumureere nenya khumubona.’
Khwaboolela omwami wase khuli, ‘Omwana oyo se anyala alekha raraawe tawe, ne aaba bali amulekha anyala afwa.’
Ne ewe, omwami wakhuboolela efwe, bakholi bowo oli, ‘Mukhambonekhela ne mukheechile ne wandaayenywe omukeekhe tawe.’
“Nga khwakobola engo khu mukholi wowo, paapa wefwe khwamuboolela kamakhuwa ko mwami wase.
Ne nga paapa ne akhubooleele ali, ‘Khemuche lundi e Misiri, mukuleyo biakhulia bitiiti,’
Khwamukobosia khuli, ‘Se khunyala khwekha lundi e Misiri, kaaba bali wandaayefwe omukeekhe se alikho acha ne nafwe tawe. Aba khuleekha khucha, sikila se khufukiililwa khubona omundu oyo wandaayefwe omukeekhe, ne akhali ne nafwe tawe.’
Ne omukholi wowo, paapa wase akhuboolela ali, ‘Enywe mumanyile muli omukhasi wase Raeli asaalila ese babaana babili,
mulala afwa ayindekha, mala naloma ndi, ng'ali atabulakwa mu bitonyi ne solo eye mundaa, ne khamubonakho khukhwama ao tawe.
Mwaba ne mumbukula yuno yesi mala kamabi kamukwakho, bubeeleli nibwo khabe nabwo bulinjira busa omusaakhulu nga ne ndii ndi.’
“Khwako, omwami, nga ne ngobola khu mukholi wowo, paapa wase, mala omwana se ali ne nafwe tawe, mala bulamu bwewe bwabowa mu bulamu bwo omwana yuno,
nga ne alabona ali omwana se ali ne nafwe tawe alafwa, mala aba bakholi bowo, khulafwiisia omusaakhulu paapa mu bubeeleli.
Ese, omukholi wowo naana bulamu bwase khulwo mwana yuno khu paapa ne ndoma ndi, ‘Naaba ne khamukobosia khwiwe tawe, lekha mbe ne liliekicha mumoni cha paapa wase mu bulamu bwase bwoosi.’
Nono, khwako ekhusaba, ese ndame mu bweyaangu bwo omwana yuno, nga nasioobi wo mwami wase, mala olekhe omwana yuno akoboleyo ne bawandaaye,
sikila ese nyala nakobola ndiena khu paapa wase omwana yuno aaba ne akhali ne nase tawe? Ndi ne buuri khubona kamabi kaacha khuba khu paapa.”

Mala alila lukali Bamisiri nende be munju mwa Farao boosi baulila.
Nio Yosefu aboolela bawandaaye ali, “Ese ndi Yosefu, paapa asiili omulamu ku?” Ne kakhali bawandaaye se bamukobosia tawe, sikila baria lukali ebweeni wewe.
Yosefu aboolela bawandaaye ali, “Musaba mwisende siimbi.” Mala beseenda siimbi. Ababoolela ali, “Ese ndi wandaayenywe, Yosefu, niye mwakusia mu Misiri.
Nono mukheembeelela namwe mukhebiiya khukhungusia muno tawe, sikila Wele anduma ese ebweeni wenywe embonie bulamu.
Sikila enjala yabeleo mu sibala kimiiko kibili kino, mala kiaramire kimiiko kiraano nikio khulima namwe khukesa se khulabao tawe.
Wele anduma ese ebweeni wenywe khumuonia enywe ne khukhola lisaaye lienywe lirame khu sibala.
Se muli enywe mumwandeera eno tawe ne kakhali Wele niye wandeera, lundi akholile mbe raraawe owa Farao, no mwami owe enju yewe yoosi ne khu sibala sia Misiri sioosi.
Olamenya mu sibala sie Kosieni ne olaba siimbi ne nase, ewe ne babaana bowo ne babechukhulu bowo ne kiminyele ne kamatuuli ne bibiindu bioosi nibio oli nabio.
Ne oli Kosieni, ndakhuliinda, sikila kiaramire kimiiko kiraano kie enjala kilikho kikiicha, busa ewe ne be nju yowo, ne bibiaayo biowo mukhafwe enjala.’ ”
Yosefu achiililila khuloma ali, “Luno enywe mweesi, ne akhaba ewe Benjamini, mwabone muli ese ng'ali Yosefu.
Kenyekhana muboolele paapa wase luyali lwase mu Misiri, ne niko mubone koosi. Mukhole khangu mureere paapa wase emwalo eno.”
Nio akwa mwikosi mwa wandaaye Benjamini mala alila, akhaba Benjamini yesi alila.
Ekwayila ne buli sia mulala khu bawandaaye boosi mala abalililakho. Enyuma wako bawandaaye bakachula ne naye.
Nga kamakhuwa ne kola munju mwa Farao bali bawandaaye ba Yosefu bechile, liasiimisia Farao alala ne bakholi bewe.
Farao aboolela Yosefu ali, “Boolela bawandaayo oli, ‘Khola muri: boa kimifuko kienywe khu punda chenywe mala muche mu sibala sia Kanaani,
mubukule paapa wenywe nende be munju yenywe boosi mwiche khwise. Ndamua kamaloba kamalayi mu Misiri khukhila abuundu aandi oosi, mala mulalia bilayi bie sibala sino.’
Lundi baboolele oli, ‘Khola muri; bukula kamakaari khukhwama mu sibala sia Misiri khulwe babaana bakeekhe ne bakhasi benywe, mureemo paapa wenywe mala mwiche.
Mukhebaasia khu biindu bienywe tawe, sikila kamaloba kamalayi khukhila koosi, ka Misiri kali kakenywe.’ ”
Ba okhwa Isiraeli bakhola bario mala Yosefu abaelesia kamakaari, khuloondekhana ne lilaka lia Farao, lundi abaelesia biakhulia bie khu lukeendo.
Aelesia buli mulala chingubo che khukhwekaluukhasia ne Benjamini amua bitonyi chimia chitaru bie efwesa, ne chingubo chiraano che khukhwekaluukhasia.
Arumira raraawe chipunda ekhumi, nicho baboakho bibiindu bilayi bia Misiri chipunda chikhasi ekhumi chichasuta biakhulia, kimikaati ne biakhulia bibiindi bie khu lukeendo lwa raraawe.
Akheesia bawandaaye ne nga baba ne balikho barekukha aloma ali, “Mukhalomanila khungila tawe.”
Nio baniina, barura mu Misiri, mala bola mu sibala sia Kanaani, khu paapa wabwe Yakobo.
Bamuboolela bali, “Yosefu asilio omulamu mala ali omwami owe sibala sia Misiri sioosi!” Mala Yakobo esiindukha kumwoyo sikila se abasuubila tawe.
Ne kakhali nga ne bamuboolela kamakhuwa ka Yosefu koosi, niko aba ne ababoolele, lundi nga ne abona kamakaari niko Yosefu aaba ne arumire kamumeeme, kumwoyo kwa paapa wabwe Yakobo kwanyoola kamaani.
Mala Isiraeli aloma ali, “Kanyalile kario, omwana wase Yosefu asiili omulamu, ndacha mubone ne ekhafwa tawe.”

Nio Isiraeli arakikha lukeendo nende nibio aaba nabio bioosi ola e Beerisheba mala aana embosio khu Wele owa raraawe Isaaka.
Mala Wele alaanga Isiraeli mu malola ke siilo ali, “Yakobo, Yakobo.” Ne Yakobo akobosia ali, “Ndi ano.”
Wele aloma ali, “Ese ndi Wele, Wele owa paapa wowo, okharia khukhwiikha oche e Misiri tawe, sikila ebweeneyo ndakhukhola obe sibala siboofu.
Ndacha e Misiri ne nawe mala lundi ndiniinia lisaaye liowo likobole mu sibala sino. Ne Yosefu niye olikhumiina chimoni ne olikho ofwa.”
Yakobo arekukha khukhwama e Beerisheba. Babaana ba Isiraeli bameemela paapa wabwe, babaana babwe bakeekhe, ne bakhasi babwe, mu makaari niko Farao aruma kabameeme.
Babukula akhaba chikhaafu chabwe ne bibiindu biabwe nibio baba ne banyoola mu sibala sia Kanaani, mala bacha e Misiri. Yakobo ne lisaaye liewe lwoosi,
babaana bewe, babechukhulu bewe, bakhaana bewe ne babechukhulu bewe bakhaana bacha e Misiri.
Kano niko kamasina ke lisaaye lia Isiraeli babacha mu Misiri, Yakobo ne babaana bewe Rubeni, omwana wewe omubele.
Ne ba okhwa Rubeni, Anoki, Palu, Hesironi ne Karimu.
Ba okhwa Simioni baba: Yemueli, Yamini, Ohati, Yakini, Soari ne Shauli, babaana bo omukhaana omukanaani.
Ba okhwa Lawi baba: Kerishoni, Koati ne Merari.
Ba okhwa Yuda baba: Eri, Onani, Shela, Peresi, Sera (ne kakhali Eri ne Onani bafwila mu sibala sia Kanaani). Ba okhwa Peresi baba: Hesironi ne Hamuli.
Ba okhwa Isakari baba: Dola, Puba, Yobu ne Simuroni.
Ba okhwa Sebuluni baba: Sereti, Eloni ne Yaeleeli.
Bano bali babaana ba Lea nibo asaalila Yakobo mu Padani-aramu alala ne omukhaana wewe Tina. Boosi alala babaana bewe basoleeli ne bakhaana baba kamakhumi kataru ne bataru.
Ba okhwa Kati baba: Sifioni, Hagi, Siuni, Esiboni, Eri, Aroti ne Areli.
Babaana ba Asieri baba Imuna, Isiba, Isibi, Beria ne Sera omukooko wabwe. Babaana ba Beria baba: Heberi ne Malikieli.
(Bano baba babaana ba Silipa, niye Labani aelesia omukhaana wewe Lea, mala asaalila Yakobo babaandu ekhumi na sita.)
Babaana ba Raeli, mukha Yakobo baba: Yosefu ne Benjamini.
Ne Yosefu asaalila mu sibala sia Misiri: Manase ne Efuraimu nibo Asenati, omukhaana owa Potifera, omusaayi owa Oni, amusaalila.
Ne ba okhwa Benjamini baba: Bela, Bekeri, Asibeli, Kera, Naamani, Ehi, Roshi, Mupimu, Hupimu ne Ariti.
(Babaandu ekhumi na bane bano lili lisaaye nilio Raeli asaalila Yakobo.)
Ba okhwa Dani baba: Hushimu.
Ba okhwa Nafutali baba: Yaiseeli, Kuni, Yeseri ne Silemu.
(Babaandu saba bano bali lisaaye nilio Bilia, nasioobi niye Labani aelesia omukhaana wewe Raeli, asaalila Yakobo).
Babaandu ba Yakobo boosi babeecha mu Misiri, ba baba lisaaye liewe, ne okhatubilekho bakhasi be babaana bewe tawe, baba kamakhumi sita na sita boosi alala.
Ne babaana ba Yosefu babasaalwa mu Misiri baba babili: Babaandu be enju eya Yakobo boosi babeecha mu Misiri baba kamakhumi saba.
Yakobo aruma Yuda arangire ache areebe Yosefu akaanile paapa wabwe e Kosieni, mala boola mu sibala sia Kosieni.
Yosefu arekekha kamakaari kewe, mala acha khukhwakaanila Isiraeli raraawe mu Kosieni. Amwakaanila mala amukwa mwikosi alililamo khulwe siise.
Isiraeli aboolela Yosefu ali, “Luno nakhafwa khefwe, sikila nakhuboone, mala namanyile ndi ewe osiliio omulamu.”
Yosefu aboolela bawandaaye nende be munju eya raraawe ali, “Ndaniina nje mboolele Farao, ndi ‘Bawandaayase ne be nju eya paapa wase bababeele mu sibala sia Kanaani, bechile khwise.
Ne babaandu bano bali babaayi be chikhaafu, mala bechile ne kiminyele kiabwe ne kamatuuli kabwe, ne bibiindu bioosi nibio bali nabio.’
Farao ne amulaanga mala ne amureeba ali, ‘Kimilimo kienywe kili siina?’
Mumukobosia muli, ‘Bakholi bowo bali babaayi be chikhaafu khukhwama mu buele khukhwola luno luri, efwe ne bapaapa befwe.’ Nio mumenye mu sibala sia Kosieni, sikila buli omwaayi owe chikhaafu ali sibiilisio khu mu Misiri.”

Nio Yosefu acha mwa Farao mala amuboolela ali, “Paapa wase ne bawandaayase, ne kiminyele kiabwe, ne kamatuuli kabwe, ne bibiindu biabwe bioosi, bechile khukhwama mu sibala sia Kanaani, siise sino bali e Kosieni.”
Ne khukhwama mu bawandaaye, abukulamo basaani baraano, mala abekesia khu Farao.
Farao areeba bawandaaye ali, “Kimilimo kienywe kili siina?” Bakobosia bali, “Bakholi bowo bali babaayi be bibiaayo nga bapaapa befwe ne baaba.”
“Khwichile khumenyekho mu sibala sino, sikila bakholi bowo se bali ne kamaayilwe ke bibiaayo tawe, lundi enjala eli endafu lukali mu sibala sia Kanaani. Nono khukhusaba okhue efwe bakholi bowo kumunwa khumenye mu sibala sia Kosieni.”
Nio, Farao aboolela Yosefu ali, “Paapa wowo ne bawandaayo bechile khwiwe.
Sibala sia Misiri sili ebweeni wowo, elesia paapa wowo ne bawandaayo kamaloba kamalayi khukhila koosi mu sibala sino bamenyemo. Lekha bamenye mu maloba ka Kosieni. Ne waaba ne omanyile mu nibo, basaani banyala khukhunjayila chikhaafu chase bareekho banjayile.”
Yosefu areera Yakobo, raraawe, amwekesia khu Farao mala Yakobo abiita Farao chikhabi.
Nio Farao areeba Yakobo ali, “Ewe oli ne bukhulu bwe kimiiko kinga?”
Yakobo akobosia Farao ali, “Bulamu bwase bwe khuuya-uuya buli kimiiko emia ndala ne kamakhumi kataru. Kimiiko ekio kili mikeekhe mala kie butinyu ne se kilekhaana ne kimiiko kimikali kie bulamu bwe khuuya-uuya bwe bakuuka base tawe.”
Nio Yakobo abiita Farao chikhabi mala arura ebweeni wewe.
Yosefu amenyia raraawe ne bawandaaye, abaa kumukabwa mu sibala sia Misiri, mu maloba kamalayi khukhila koosi, mu lukoongo lwe Ramusesi nga Farao ne aaba ne alaka.
Nio Yosefu aelesia raraawe, bawandaaye ne babaandu boosi be munju mwa raraawe siakhulia, khuloondekhana ne babaandu nibo baba ne nabo.
Nono Siakhulia se siabakhoo mu sibala tawe. Enjala yaba endafu lukali, mala babaandu be mu Misiri ne mu Kanaani bang'aa lukali sikila enjala eyo.
Yosefu abuusia chirupia mu sibala sia Misiri ne sia Kanaani nga kumuruungo kwe biakhulia nibio babaandu bakula mala achiyila mwichipi lia Farao.
Ne nga chirupia choosi chaba ne chiweele mu sibala sia Misiri ne mu sibala sia Kanaani, Bamisiri boosi becha khu Yosefu mala baloma bali, “Khue biakhulia! Okhakhulekha khwafwila mumoni chowo tawe, sikila chirupia chefwe choosi chaweele.”
Yosefu abakobosia ali, “Chirupia chenywe chaba ne chiweele, mbe bibiaayo ne ese ndamuua enywe biakhulia.”
Nio bareera bibiaayo khu Yosefu, mala Yosefu abaa biakhulia khulwe khukulasia ne chifarasi, ne kiminyele, kamatuuli, ne chipunda chabwe. Kumwiiko okwo abaelesia biakhulia khulwe khukulasiamo bibiaayo biabwe bioosi.
Nga kumwiiko okwo ne kwawa, becha khu Yosefu mala bamuboolela bali, “Omwami se khulakhukisa tawe, chirupia chefwe choosi chaweele, ne bibiaayo biefwe bioosi, luno bili bibiowo. Se siliio siramire nisio khunyala khwakhua tawe, ne kakhali fwabene ne kamaloba kefwe.
Okhakhulekha khwafwila mumoni chowo tawe. Khukule efwe ne kamaloba kefwe mala efwe ne kimikuunda kiefwe khulaba nasioobi ba Farao, khue biakhulia khulie enjala ekhakhwira tawe, lundi khue bumiicho khumiiche mu mikuunda kikhaba busa tawe.”
Nio Yosefu akulila Farao kimikuunda kie mu sibala sia Misiri kioosi, sikila Bamisiri boosi bakusia kimikuunda kiabwe khulwe enjala eyaba endafu lukali khu nibo.
Mala akhola babaandu mu Misiri mwoosi baba nasioobi ba Farao.
Kimikuunda kie basaayi kiong'ene nikio akhakula tawe, sikila basaayi baba ne sikelo sie biakhulia buli lwoosi khukhwama khu Farao, mala bamenyela khulwe khunyoola biakhulia nibio Farao abaechanga. Khwako se bakusia kimikuunda kiabwe tawe.
Nio Yosefu aboolela babaandu ali, “Lola endaalo yino namukulile enywe ne kimikuunda kienywe mube ba Farao. Nono bumiicho obusiina mumiichemo.
Ne khukhwola mu likesa, mulielesia Farao silala khu biraano sie likesa lienywe ne biramire bibe biakhulia bienywe ne bumiicho.”
Bamukobosia bali, “Wakhuoniisie: Omwami nosiima efwe khulaba nasioobi ba Farao.”
Nio Yosefu alikhola liaba lilaka mu sibala sia Misiri, ali silala khu biraano sie likesa sili sia Farao. Lilaka lino lisiliio khukhwola luno. Kamaloba ke basaayi kong'ene kakhaba ka Farao tawe.
Baisiraeli bamenya mu sibala sia Misiri, mu lukoongo lwa Kosieni mala banyoolamo kimiaandu lundi basaalana baba bakali lukali.
Nio Yakobo amenya mu sibala sia Misiri kimiiko ekhumi ne saba, nio kimiiko kie bulamu bwa Yakobo kiaba emia ndala ne kamakhumi kane ne kimiiko saba.
Ne nga siise siola sie lifwa lia Isiraeli, alaanga omwana wewe Yosefu amuboolela ali, “Naaba luno ne nyoolile kumwalaalo mumoni mwowo, ra kumukhono kwowo akari we kamaraango kase mala unjechubile oli se olisiikha mu sibala sia Misiri sino tawe.
Nenya siikhwe niio bapaapa bali, sute undusie mu Misiri mala musiikhe niio nibo basiikhwa.”
Yosefu akobosia ali, “Ndikhola nga ne olomile.”
Ne Isiraeli amuboolela ali, “Njechubile.” Mala Yosefu amwichubila. Nio Isiraeli enamikha bubweeni bwetiila khu sitanda siewe.

Enyuma wa kano Yosefu aboolelwa ali, “Paapa wowo ali omulwale.” Nio abukula babaana bewe babili, Manase ne Efuraimu acha khumubona.
Nga Yakobo ne aboolelwa ali omwana wewe Yosefu echile khumubona, eandalasia enyokha ekhala khu sitanda siewe.
Aboolela Yosefu ali, “Wele Owe Bunyali Bwoosi ambonekhela e Lusi, mu sibala sia Kanaani mala ambiita chikhabi.
Amboolela ali, ‘Ndikhukhola obe ne lisaaye likali mala ndikhutasa babaana ne ndikhukholamo sipupu sie chikholo chingali mala ndiia lisaaye liowo, enyuma wowo sibala sino. Siliba sisiabwe mindali na mindali.’
“Babaana bowo babili, Efuraimu ne Manase, nibo wasaalila mu Misiri ese ne khecha khwiwe tawe, bali babaase. Balaba babaase, nga Rubeni ne Simioni ne bali.
Ne babaana balisaalwa enyuma wabwe baliba babowo balilaangilwa khu lisina lie bawandaayabwe mu khunyoola kumukabwa kwabwe.
Sikila nga necha khukhwama e Padani-aramu, Raeli, mu bubeeleli bwase, afwila mu sibala sia Kanaani khungila, ne khusilikho aleeyi khukhwola Efurati, mala namusiikha angila echa Efurati.” (Olwo nilwo lukoba lwa Betelehemu.)
Nga Isiraeli ne abona babaana ba Yosefu areeba ali, “Bano naanu nibo?”
Yosefu akobosia raraawe ali, “Bano bali babaana base nibo Wele ambeele mu Misiri muno.”
Yakobo amuboolela ali, “Nosiima bareere ano mbabiite chikhabi.”
Nono chimoni cha Isiraeli chaba chabofula sikila kamakora, aaba se abona bulayi tawe. Yosefu areera basoleeli bewe siimbi mala Isiraeli abekwayila ne khubekhoyela.
Isiraeli aboolela Yosefu ali, “Abele se nebaasia ndi ndikhubona tawe, ne bona Wele akholile naboone akhaba ne babaana bowo bosi.”
Nono Yosefu abarusia khu bikele biewe mala asikama, enama bubweeni bwewe bwetiila asi.
Mala Yosefu ababukula boombi, Efuraimu mu mukhono kwewe kumuseecha, nio abe emukhono kumukhasi kwa Isiraeli ne Manase mu mukhono kwewe kumukhasi, nio abe emukhono kumuseecha kwa Isiraeli, mala abareera siimbi khu Yakobo.
Ne Yakobo aborania kamakhono, ayila kumuseecha atiila khu murwe kwa Efuraimu owaba omukeekhe, ne kumukhasi atiila khu murwe kwa Manase owaba omubele.
Mala abiita Yosefu ne aloma ali,
“Wele niye bapaapa base Aburahamu ne Isaaka bakholela,
Wele oobeele omwaayi wase mu bulamu bwase bwoosi khukhwola endaalo yino,
Malaika owaasikula khukhwama mu busiku bwoosi,
biita babaana bano chikhabi,
ne mu nibo, lekha lisina liase nende lie bapaapa base Aburahamu ne Isaaka litiuukhwe,
mala lisaaye liabwe libe likali khu sibala.”
Nga Yosefu abona raraawe atiilile kumukhono kwewe kumuseecha khu murwe kwa Efuraimu se asiimisibwa tawe, mala abukula kumukhono kwa paapa akurusie khu murwe kwa Efuraimu akure khu murwe kwa Manase.
Nio Yosefu aboolela raraawe ali, “Se kario tawe paapa, sikila yuno ali omubele, tiila kumukhono kwowo kumuseecha khu murwe kwewe.”
Ne kakhali raraawe aloba mala aloma ali, “Namanyile mwana wase, namanyile ndi lisaaye lia Manase liosi likhabe ne babaandu bakali, lundi yesi akhabe omundu omukali. Ne kakhaba kario, wandaaye omukeekhe akhabe omukali khumukhila, ne lisaaye liewe liliba chikholo chingali.”
“Baisiraeli balirumikhira kamasina kenywe ne balikho babiita chikhabi.
Ne bakhalomenge bali,
‘Wele akhukhole nga Efuraimu ne Manase.’ ”
Mu ngila yino ara Efuraimu ebweeni wa Manase.
Isiraeli aboolela Yosefu ali, “Lola ese ndi siimbi khufwa, ne Wele aliba alala ne nanywe. Alimukobosia lundi mu sibala sie bapaapa benywe.
Khutuba khwako nakhuele ewe, ne se bali bawandaayo tawe, lubeka lulala lwe Sikulu, nilwo napana nanuula khukhwama khu Baamori ne embalu yase ne buyiingo bwase.”

Yakobo alaanga babaana bewe mala aloma ali,
“Yibuusia alala mala ese muboolele enywe kacha khumwikholekhakho mu ndaalo chichiicha.
Yibuusia alala murekeeresie enywe baana ba Yakobo,
mala muulile niko paapa wenywe aloma.
Rubeni, ewe oli omubele wase.
Oli kamaani kase, omwana owe khunyoa owe lukoosi lukali khukhila boosi,
owe lukoosi lukali khukhila boosi
lundi owe bunyali bukali khukhila boosi.
Omaasia busa nga kameechi,
ne se olinyoola bukhili khu boosi tawe,
sikila wakona ne mukha raraao.
Waloba khuria sitanda sia paapa wowo!
Simioni ne Lawi bali bawandaaye,
bulwaani bwe sisiayuumba buli chimbalu chabwe.
Ewe mwoyo kwase, okhengila mu muse kwe simoonyo siabwe tawe,
ewe mwoyo kwase, okhaambaana mu libuusiana liabwe tawe.
Sikila mu lirima liabwe beera babaandu,
ne mukhwirania khwabwe, barema chiuunwa kimikotio.
Silaamo sibe khu lirima liabwe, sikila lili lirafu,
ne bukhalafu bwabwe, sikila se bulimo siisa ta!
Ndabaukhasia mu Yakobo,
mala mbasalanisie mu Isiraeli.
Yuda, bawandaayo balikhufumia ewe,
kumukhono kwowo kuliba khwikosi khwe basiku bowo,
babaana ba paapa wowo balikhusikamila.
ebuulilaanga, eera, mala akobola mu libina liewe.
Eema, ekolola, akona asi nga e talang'i,
ne nga e talang'i ekhasi,
naanu onyala amwinyosia?
Endebe eye bubwami se elirura mu Yuda tawe,
namwe esiimbo eye bubwami se elirura mu lisaaye liewe tawe,
khukhwola nga Silo ne echa
mala chikholo choosi chilimuria.
Aliboa epunda yewe eng'ana khu musabibu,
khu musabibu kumurobore.
Asiinga chingubo chewe mu ndali,
ne ekutuusi yewe mu mafuki ke kimisabibu.
Endali elirobia chimoni chewe,
ne kameno kewe kaliwangiisibwa ne kamabeele.
Sebuluni alimenya khu sikiingi sie nyanja,
ne aliba nga ekambi eye chimeeli,
ne lulwakha lwewe luliba e Sidoni.
Isakari ali epunda eye kamaani,
akonaanga akari we bisutwa nibio asuta.
Abona ali abuundu ekhuolela ali alayi,
ne kamaloba kaba kamalayi,
nio enamia kamabeka,
mala akwa nasioobi owe kimilimo kie khuyingiililwa.
Dani alikhalakila babaandu bewe
nga ekholo ndala eya Isiraeli.
Dani aliba endemu khu muyila,
nafwo khu ngila eluma ekhukunyu eye farasi,
nio okitimia akwe enyuma.
Nalindiilila buonia bwowo, ee Wele Omunyali Owa Bioosi.
Banamae banuuli balibwaakala Kati,
ne kakhali alibebwaakala khukhwama enyuma.
Biakhulia bia Asieri biliba bilayi,
ne aliomolela babaami.
Nafutali ali emboongo,
emboongo ekhasi endekhuule,
esaala ching'ana chindayi
Yosefu
lusakia lulwaama a sebele,
chisakia chewe chilea chatuma lisiisi.
Basiku be buyiingo bamwibwaakala,
bamulasa mala bamunaania lukali.
Ne kakhali luyiingo lwarama busa tati,
kamakhono kewe kakholwa ke kamaani
sikila kamaani
(Khulwe lisina lio omwaayi, Lulwanda lwa Isiraeli),
khulwa Wele owa paapa wowo olikhuyeeta,
khulwa Wele Owe Bunyali Bwoosi olikhubiita ewe
ne chikhabi che mwikulu mungaaki,
chikhabi che mu lusiba chichetiila asi,
chikhabi che bibaywa bikali,
ne babaana bakali.
Chikhabi cha paapa wowo,
chili che bunyali khukhila chikhabi che bikulu
bibiindu bilayi bie bikulu bia mindali,
chikhoya chaba khumurwe kwa Yosefu,
ne khu bweeni bwo oyo owaukhasibwa khukhwama khu bawandaaye.
Benjamini ali sisuuche sirafu,
kumutikhinyi alia nibio aayile,
ne ekolooba akaba biaambe.”
Chino choosi chili chikholo ekhumi ne chibili cha Isiraeli. Ne kano kali niko paapa wabwe abaloma nga ne ababiita chikhabi, buli sia mulala khuloondekhana ne chikhabi chikhoyela khu niye.
Nio abalaka ne aloma ali, “Ndikho nja khufwa, siikhe niio bapaapa base bali, mu libina lili mu mukuunda kwa Efuroni Omuhiti.
Mu libina liili mu mukuunda e Makipela lubeka lwe ebukwe owa Mamure, mu sibala sia Kanaani. Elio nilio libina nilio Aburahamu akulila mu mukuunda khukhwama khu Efuroni Omuhiti, nga abuundu e khusiikhao.
Abwenao niio basiikha Aburahamu ne omukhasi wewe Sara. Abwenao niio basiikha Isaaka ne omukhasi wewe Rabeka. Lundi abwenao niio nasiikha Lea.
Kumukuunda ne libina lilimo biakulwa khukhwama khu mu Hiti.”
Nga Yakobo ne amala khulaka babaana bewe, akololosia bikele, abikobosia khu sitanda mala akwiisia kumwoyo, afwa.

Nio Yosefu akwa khu raraawe amulililakho ne amwekwayila.
Mala alaka bakholi bewe basilikhi, baakhe raraawe kamalesi ke khukhwoomia kumubili. Nio basilikhi bomisia Isiraeli.
Chindaalo kamakhumi kane chawa, chichenyekha khukhwoomia omundu. Mala Bamisiri balila Isiraeli khu ndaalo kamakhumi saba.
Nga chindaalo che khumulila ne chawa, Yosefu alomaloma khu be nju eya Farao ali, “Naaba luno ne nyoola kumwalaalo mumoni chenywe, musaba mulomalome khu Farao muli,
paapa wase anjechubia aloma ali, ‘Ese ndi siimbi khufwa, ne mu lisiikha mu siliindwa nisio samwene neyabila sili mu sibala sia Kanaani.’ Khwako khusaba umbe kumunwa nje siikhe paapa mala khakobole.”
Farao amukobosia ali, “Paapa wowo nga akhwechubia, cha omusiikhe.”
Nio Yosefu aniina acha khusiikha raraawe. Bakholi ba Farao boosi ne basaakhulu be munju mwewe, ne basaakhulu be mu sibala sia Misiri,
akhaba be munju mwa Yosefu boosi, ba wandaaye, be munju mwa raraawe bacha ne naye. Ne kakhali babaana bong'ene, kiminyele, ne kamatuuli niko kakarama mu sibala sia Kosieni.
Mala baniina bachayo ne naye, alala ne kamakaari ne batimia chifarasi. Siaba sipupu siboofu lukali.
Nga bola aluyia lwe khuula lwa Atati, luli ebweeni owa Yoritani, baliila ne bubeeleli bukali lukali, mala Yosefu akhola kamasika ka raraawe kaba chindaalo saba.
Nga bamenywa be mu sibala sia Kanaani, babona kamasika khu luuya lwe khuulilakho lwa Atati, baloma bali, “Kano kali kamasika ke bubeeleli bukali khu Bamisiri.” Khwako abuundu ao alaangwa lisina ali Abeli-misiraimu,
Babaana ba Yakobo bamukholela bario nga aba ne abalaka,
sikila babaana bewe bamusuta bamuyila mu sibala sia Kanaani, mala bamusiikha mu libina lie mu mukuunda e Makipela, ebukwe owa Mamure, nilio Aburahamu akula mu mukuunda khukhwama khu Efuroni Omuhiti, abe awewe ekhusiikhao.
Enyuma wa Yosefu khusiikha raraawe, akobola e Misiri ne bawandaaye ne nabo boosi ba baba ne bachile ne naye khusiikha raraawe.
Nga bawandaaye ba Yosefu babona paapa wabwe afwiile baloma bali, “Wakana Yosefu alakhubiila mala akhuruungie khulwe kamabi niko khwamukholela.”
Nio baruma likhuwa khu Yosefu ne baloma bali, “Paapa wowo ne akhafwa tawe akhulaka efwe ali,
Boolela Yosefu muli, ‘Khusaba obeele bawandaayo bubwoni bwabwe ne kamabi kabwe sikila bakhukholela kamamayaanu.’ Ne nono luno khukhusaba obeele bubwonaki bwe bakholi ba Wele owa paapa wowo.” Yosefu alila lukali nga ne bamulomalomakho.
Bawandaaye becha basikama ebweeni wewe mala baloma bali, “Lola, efwe khuli nasioobi bowo.”
Ne kakhali Yosefu abakobosia ali, “Mukharia tawe, ese se nyala nabukula bubweyaangu bwa Wele tawe.
Enywe mwenya khukhukholela kamabi, ne kakhali Wele akakhola khuba kamalayi, khukakhola kabe ke khuonia babaandu bakali nga ne kali luno.
Mukharia tawe, ndamuua biakhulia enywe ne bakeekhe benywe.” Abeyikinia ario mala abaoleelesia kimiooyo.
Nio Yosefu amenya mu Misiri, niye nende be munju eya raraawe. Ne Yosefu amenya kimiiko emia ndala ne ekhumi.
Mala abona babaana ba Efuraimu be eselukho ekhola khataru, akhaba babaana ba Makiri okhwa Manase bosi balelwa ne Yosefu.
Nio Yosefu aboolela bawandaaye ali, “Ese ndi siimbi khufwa, ne Wele alimukhebulila mala amurusie mu sibala sino, amuyile mu sibala nisio echubila Aburahamu, Isaaka ne Yakobo.”
Nio Yosefu echubia babaana Baisiraeli ne aloma ali, “Wele alimukhebulila, mala mulisuta bikuumba biase muche nabio.”
Nio Yosefu afwa ne ali ne bukhulu bwe kimiiko emia ndala ne ekhumi. Bamuakha kamalesi ke khumwomia mala bamura mwisanduku lie bafu mu sibala sia Misiri.

Baaba Rubeni, Simioni, Lawi, ne Yuda.
Isakari, Sebuluni ne Benjamini.
Dani, Nafutali, Kati ne Asieri.
Lisaaye lia Yakobo lioosi alala liaba bukali bwe babaandu kamakhumi saba.
Ekhumaliilikha Yosefu, ne bawandaaye boosi, ne eselukho eyo yoosi bafwa.
Aaboolela babaandu bewe ali, “Lola Baisiraeli bano bali bakali lukali lundi bakhukhila efwe kamaani.
Khe mwiche, khukanakane nisio khukhola. Ne busa balatasa khuba bakali nio oli liie likhukwakho, baambaane ne basiku befwe bakhuule mala belukhe khukhwama
Khwako Bamisiri babaraakho babemeelesi be kimilimo babakhosie kimilimo kimisiro. Baisiraeli bombakhila Farao chingoba che kamabiikhilo cha Pitomu ne Ramusesi.
Ne kakhali nga nilwo bapisibwa siibi lukali, nga bachiililila khukucha ne khusalaanila buli abuundu. Khwako Bamisiri baria Baisiraeli.
Bamisiri bakhosia Baisiraeli kimilimo kimirafu.
Bakhola limenya lie Baisiraeli liaba lilume khubirira mu khubaelesia kimilimo kimiandalafu kie bubwombakhi ne kimilimo chingano choosi mu mikuunda. Se bakholelakho Baisiraeli siisa tawe.
Nio omwami owe Bamisiri alomaloma ne bakhasi Baeburania basaasianga. Mulala aba bali Sifura, ne okundi bali Pua. Aababoolela ali
“Ne mulikho ne musaasia bakhasi Baeburania, loleelesia. Omwana aaba ne ali omusoleeli mu mwiira, ne aaba omukhaana, mulekha amenye.”
Ne kakhali ba basaasianga abo baria Wele. Se bakhola nga omwami aabalaka bakhole tawe. Ne kakhali balekha babaana be sisoleeli bamenya.
Nio omwami owe Bamisiri alaanga basaasianga chana mala abareeba ali, “Siina sikila ne mukholile lino? Siina sikila ne mukheerire babaana basoleeli tawe?”
Bakhasi basaasianga baboolela Farao bali, “Sikila bakhasi Baeburania se bali nga bakhasi Bamisiri tawe. Banyindaafu lundi basaala obasaasia ne asiili khubolakho tawe.”
Khwako Wele aaba omulayi khu bakhasi basaasianga abo mala Baisiraeli baaba bakali lundi be kamaani.
Wele aelesia bakhasi basaasianga abo lisaaye liabwe sikila bamuria niye.
Nio Farao lundi alaka babaandu bewe boosi ali, “Buli mwana Omueburania osaalwa, mucha mu mumwaate mu luuchi lwa Naili. Ne kakhali lekha bakhaana boosi bamenye.”

Mu siise esio omundu mulala khukhwama mu kholo eya Lawi acha aakhwa omukhasi khukhwama mu kholo yewe.
Omukhasi oyo aesia mala asaala omwana owe sisoleeli. Nga omukhasi oyo ne abona ali omusoleeli aba owe lukoondo lulayi, aamukisa kimieesi kitaru.
Ne nga akhilwa khumukisa khukhilakho ao, aabukula sikono sie bisele mala amaala enje wasio embula khukhiingilila kameechi kakhasiingilamo tawe. Nio araamo omwana oyo mala asira mu bisele bisiimbe bileeyi asikiingi sie luluuchi lwa Naili.
Omukooko owo mwana oyo emela sinaao abone siina silamwikholekhakho.
Omukhaana owa Farao eekha acha mu luuchi lwa Naili khukhwisiinga, bateendi bewe bakeendelanga khu sikiingi sie luluuchi. Omukhaana owa Farao aabona sikono mu bisele mala aruma omukholi wewe owe siikhaana khusireera.
Nga ne asifuunula aabona omwana owe sisoleeli. Omwana oyo aba alikho alila, mala omukhaana owa Farao aamukholela siisa. Aaloma ali, “Yuno ali mulala khu baana be Baeburania.”
Nio omukooko owo omwana oyo areeba omukhaana owa Farao ali, “Wenya nje khulangile omukhasi mueburania akhulelele omwana yuno?”
Omukhaana owa Farao aamukobosia ali, “Yee, khoche.” Nio acha areera maawe owo mwana omwene.
Omukhaana owa Farao amuboolela ali, “Bukula omwana yuno mala undelele. Khakhuruunge.” Nio omukhasi oyo aabukula omwana mala amulela.
Omwana nga ne achoa omukhasi oyo amuyilila omukhaana owa Farao. Omukhaana owa Farao amubukula aaba omwana wewe. Aamutiuukha lisina ali Musa
Musa alola eyi neyi. Nga ne akhabonakho omundu yesi yesi omuboone tawe, eera Omumisiri oyo mala aamusiikha mu muyekhe.
Nga ne akobolayo endaalo eya loondakho, aabona Baeburania babili balikho bapana. Aaboolela mulala owaba ne alikho arangana okundi ali, “Siina sikila ne uupa Omueburania wasio?”
Omundu oyo aamukobosia ali, “Naanu owakhurobora ewe khuba omwami lundi omukhalaki wefwe? Wenya khu khunjira nga ne werire Omumisiri oyo?” Nio, Musa aaria mala ebaasia ali, “Khane ng'ali babaandu bamanyile sisiindu nisio nakholile.”
Nga Farao ne aulila kakekholekha, enya khukhwira Musa. Ne kakhali Musa elukha khukhwama khu Farao mala acha amenya mu sibala sia Midiani.
Endaalo ndala, nga Musa aaba ne ekhaale a sebele,
bakhaana saba ba Yetiro, Omusaayi owe Midiani, becha khutaa kameechi bechusie bibiindu bie khunyweseliakho bibiaayo bia paapa wabwe.
Ne kakhali babaayi balala becha mala batimania bakhaana abo. Musa aacha abareesia, mala abanyweselia ne bibiaayo biabwe.
Nga bakobola owa paapa wabwe Yetiro, aabareeba ali, “Siina sikila ne mukoboole khangu luno?”
Bamukobosia bali, “Omumisiri niye okhureesiisie khukhwama khu baayi, lundi akhutayiile kameechi ne khu khunyweselia bibiaayo biefwe.”
Yetiro areeba bakhaana bewe ali, “Ali waena? Siina sikila ne mu mulekhile? Mulaange, eche khulie siakhulia naye.”
Nio Musa afukiilila khumenya eyo, mala Yetiro aamuelesia omukhaana wewe Sipora aaba omukhasi wewe.
Sipora asaala omwana owe sisoleeli mala Musa aaloma ali, “Ese ndi omukwa mu sibala sino, khwako ndamutiuukha lisina ndi, Kerishomu.”
Enyuma we kimiiko kimikali omwami owe Misiri aafwa. Baisiraeli baba balila khulwe kimilimo kiabwe kimisiro. Benya buyeeti mala khulila khwabwe khwolela Wele.
Wele aulila khulila khwabwe mala aakhebulila endakaano yewe ne Aburahamu, Isaaka ne Yakobo.
Wele aabona Baisiraeli mala aamanya niko babaamo.

Endaalo ndala Musa aba alikho aaya bibiaayo bia Yetiro raraawe omukhwe, owaba omusaayi owa Midiani. Musa aayila bibiaayo lubeka lwe mumbo mwe sichiimi mala ola khu sikulu sitakatifu sia Sinai.
Malaika owa Wele Omunyali Owa Bioosi amubonekhela mu lumemu lwe kumulilo akari we sichakha. Musa aalola mala abona sichakha ne siburukha kumulilo. Ne kakhali se siaba silikho siya tawe.
Aaloma ali, “Lekha nisende siimbi mala mbone kamayia kano, siina sikila sichakha ne sikhalikho ne siya tawe!”
Nga Wele Omunyali Owa Bioosi abona Musa ne eseenda siimbi khubona, aamulaanga khukhwama akari we sichakha mala aloma ali, “Musa! Musa!” Musa afukiilila ali, “Yee,”
Wele amuboolela ali, “Okhecha siimbi tawe. Fuula biraaro biowo, sikila abuundu niio wimile ali atakatifu.”
Wele aloma ali, “Ese ndi Wele owe bakuuka bowo, Wele owa Aburahamu, Isaaka, ne Yakobo.” Nio Musa efuuma mumoni mwewe, sikila aria khulola Wele.
Nio Wele Omunyali Owa Bioosi aloma ali, “Naboone linaanisibwa lie babaandu base bali mu Misiri. Lundi nauliile khulila khwabwe nga babemeelesi be kimilimo ne ba bapia siibi. Manyile khunyasiikha khwabwe.
Nekhile asi khubareesia khukhwama khu Bamisiri. Nenya khubarusia mu bunyali bwe Bamisiri. Nenya khubayila mu sibala silayi lundi siili sibalaayi, sibala nisio kamabeele ne bubuukhi biseleetekhanga, sibala sie Bakanaani, Bahiti, Baamori, Baperisi, Bahibi, ne Bayebusi.
Lola nauliile bililo bie babaandu base Baisiraeli, mala naboone nga nilwo Bamisiri ne balikho ba bapia siibi.
Yiicha, khurume khu Farao nio oraangirire babaandu base Baisiraeli barure mu Misiri.”
Ne kakhali Musa akobosia Wele ali, “Ese ndi naanu onyala acha khu Farao mala areera Baisiraeli khukhwama mu Misiri?”
Wele aamukobosia ali, “Nja khuba nawe. Ne sino sicha khuba simanyisio khwiwe sisiekesia sili ese nakhurumire, ne omalile khureera babaandu khukhwama mu Misiri, mukhasaaye ese khu sikulu sino.”
Lundi Wele aboolela Musa ali, “Boolela Baisiraeli oli ‘Wele Omunyali Owa Bioosi, Wele owe bakuuka benywe, Wele owa Aburahamu, Isaaka, ne Yakobo, andumire khwinywe.’ Lino nilio lisina liase lia mindali na mindali. Ndimanyikhana ne lisina lino khu selukho choosi.
Khoche obuusie basaakhulu Baisiraeli alala mala obaboolele oli, ‘Wele Omunyali Owa Bioosi, Wele owe bakuuka benywe, Wele owa Aburahamu, Isaaka ne Yakobo, ambonekheele. Amboleele ali namuloleelesie mala naboone niko Bamisiri balikho bamukhola.
Ne ndikho ndaka ndi enja khumurusia mu butinyu nibwo mulimo mu Misiri, mala emuyile mu sibala nisio kamabeele ne bubuukhi biseleetekhanga, sibala sie Bakanaani, Bahiti, Baamori, Baperisi, Bahibi, ne Bayebusi.’
“Basaakhulu be Baisiraeli bacha khu khurekeeresia. Khwako okhoya oche ne basaakhulu be Baisiraeli khu mwami owe Misiri mala omuboolele oli, ‘Wele Omunyali Owa Bioosi, Wele owe Baeburania, akhubonekhele efwe. Nono khukhusaba okhufukiilile khuche lukeendo lwe chindaalo chitaru mu sichiimi khuaanile Wele Omunyali Owa Bioosi Wele wefwe chimbosio.’
Manyile ndi omwami owa Misiri se acha khumufukiilila muche ne akhayingiliilwe khukhola ario tawe.
Ne kakhali enja khurumikhira bunyali bwase mala ndeere siiuukuumo khu Misiri khubirira mu khukhola bibiindu bie liukia ebweeneyo. Enyuma wako acha khu mulekhuula enywe muche.
Buli mukhasi muisiraeli acha khucha khu wasie Omumisiri nende khu buli mukhasi omukwa omenyile munju mwewe mala amusabe chingubo, esahabu ne efwesa. Bamisiri bacha khumuelesia bibiindu bino mala mubielesie babaana benywe basoleeli ne bakhaana. Mulasuta kimiaandu kie Bamisiri muche nakio.”

Nio Musa akobosia Wele Omunyali Owa Bioosi ali, “Ne kaaba bali Baisiraeli se basuubila namwe bandekeeresia tawe? Ne lundi baaba ne baloma bali, ‘Wele Omunyali Owa Bioosi se aakhubonekhela tawe?’ ”
Wele Omunyali Owa Bioosi amureeba ali, “Waambile siina mukhono mwowo?” Musa akobosia ali, “Esiimbo.”
Wele Omunyali Owa Bioosi aloma ali, “Kimwaate asi.” Aakimwaata asi, yekela endemu, mala Musa akiilukha.
Ne kakhali Wele Omunyali Owa Bioosi aboolela Musa ali, “Yinama mala okitiile kumukhiinga.” Musa enama mala akitiila mukhono, yekela esiimbo lundi.
Wele Omunyali Owa Bioosi aloma ali, “Khola kano khukhwekesia Baisiraeli bamanye bali Wele Omunyali Owa Bioosi, oli Wele owe bakuuka babwe, Wele owa Aburahamu, Isaaka, ne Yakobo, akhubonekheele.”
Wele Omunyali Owa Bioosi aboolela Musa lundi ali, “Ra kumukhono kwowo mu ngubo yowo.” Musa aara kumukhono kwewe mu ngubo yewe. Ne nga akurusia enje, kwaba kwanyoolile bulwaale bwe kamakele. Kwaba kumuwaanga nga kamaarara.
Nio Wele aaloma ali, “Kobosia kumukhono kwowo mu ngubo yowo.” Musa akobosia kumukhono kwewe mu ngubo. Ne nga akurusiamo, siise sino kwaba kumulamu nga kumubili kwewe kwoosi.
Wele aaloma ali, “Baaba ne bakhakhusuubila namwe barekeeresia khu sikholwa sie kamayia sie khunyoa tawe, wakana banyala basuubila sie khabili.
Ne baaba ne bakhasuubila akhaba kamayia kabili kano namwe khu khureekeresia ewe tawe, ocha otae kameechi khukhwama mu luuchi lwa Naili mala okachukhe osi. Kameechi ako kacha khwikela kamafuki.”
Ne kakhali Musa aaboolela Wele Omunyali Owa Bioosi ali, “Wele Omunyali Owa Bioosi, ese se ndi omulomalomi omulayi tawe khukhwama khale. Lundi khukhwama nga orakikhe khulomaloma khwise se ndomaloma bulayi tawe. Ese ndi owikhoyoola mu khulomaloma lundi owe siilimi. Okhanduma ese tawe.”
Nio Wele Omunyali Owa Bioosi amureeba ali, “Naanu owakhola kumunwa kwo omundu? Naanu omuaandia lulimi? Naanu omuminyaasia? Naanu omukhola abona, namwe aamubofusia? Se ndi ese, Wele Omunyali Owa Bioosi tawe ku?
Nono, khoche, ndakhuboolela niko olomaloma.”
Ne kakhali Musa aamukobosia ali, “Tawe, Wele Omunyali Owa Bioosi, nosiima ruma omundu okundi.”
Abweene ao Wele Omunyali Owa Bioosi akhalalila Musa mala aaloma ali, “Ne wandaayo Aruni, Omulawi se aliio? Manyile ndi anyala alomaloma bulayi. Ne lola alikho echa khukhwakaanana nawe. Ne alakhubona ewe alekhoya.
Olamukachulila mala omuboolele niko aloma. Nja khumuyeeta mwembi khulomaloma, lundi nja khumuboolela mwembi niko mulakhola.
Acha khuba omulomalomi wowo mala akhulomalomele khu baandu. Khwako akhabe nga wele khu niye, ne omuboolela niko alomaloma.
Bukula esiimbo yino, mala okirumikhire khukhola kamayia.”
Nio Musa aakobola owa Yetiro, raraawe omukhwe, mala aamuboolela ali, “Nosiima ndekhe ngobole khu balebe base baali e Misiri mbabone baaba ne bali balamu.” Yetiro aamukobosia ali, “Cha mu muleembe.”
Musa ne asiili mu Midiani, Wele Omunyali Owa Bioosi aamuboolela ali, “Kobola e Misiri sikila babaandu boosi babenyanga khukhwira ewe baafwa.”
Musa abukula omukhasi wewe ne babaana bewe mala abara khu punda mala aarakikha lukeendo lwewe lwe khukobola e Misiri. Asuta esiimbo eya Wele mukhono mwewe.
Lundi Wele Omunyali Owa Bioosi aboolela Musa ali, “Ne okobola e Misiri, khaka nga onyala okhole kamayia koosi niko khuelesie bunyali khukhola ebweeni wa Farao owa Misiri. Ne ndakhola kumwoyo kulume nio akhafukiilila babaandu bache tawe.
Boolela Farao oli, Wele Omunyali Owa Bioosi, aloma ali, ‘Isiraeli ali omwana wase omubele.
Ne khuboolela ndi lekha omwana wase ache anjisaaye. Ne oloba khumulekhuula ache, luno enja khwira omwana wowo omubele owe sisoleeli.’ ”
Abuundu niio bakona ne bali khu lukeendo lwe khucha e Misiri, Wele Omunyali Owa Bioosi aakaanana ne Musa mala enya khumwiira.
Nio Sipora aabukula libaale liliooki akhala lifuunga lio mwana wewe, mala alitiisia khu bikele
Sipora aloma ali, “Ng'ali ewe oli omuseecha owe kamafuki khwise.” Aloma ario sikila siikhebo. Ne Wele Omunyali Owa Bioosi alekha khumwiira.
Wele Omunyali Owa Bioosi aboolela Aruni ali, “Khoche mu sichiimi wakaanane ne Musa.” Aruni acha, aamwakaanana a sikulu sitakatifu, mala aamwikwayila.
Nio Musa aboolela Aruni kamakhuwa koosi niko Wele Omunyali Owa Bioosi aamuruma khukhola ne kamayia koosi niko Wele Omunyali Owa Bioosi aamulaka khukhola.
Musa ne Aruni bacha babuusia alala basaakhulu be Baisiraeli boosi e Misiri.
Aruni aaloma kamakhuwa koosi niko Wele Omunyali Owa Bioosi aaboolela Musa. Ne Musa aakhola kamayia ebweeni we babaandu.
Babaandu basuubila. Ne nga baulila bali Wele Omunyali Owa Bioosi abakholeele siisa mala abone butinyu bwabwe, benamia asi kimirwe kiabwe mala besaaya.

Enyuma wako, Musa ne Aruni bacha khu Farao owa Misiri mala bamuboolela bali, “Wele Omunyali Owa Bioosi owe Baisiraeli aloma ali, ‘Lekha babaandu base bache, bakholele ese naikara mu sichiimi.’ ”
Ne kakhali Farao owe Misiri areeba ali, “Wele Omunyali Owa Bioosi niye naanu niye khoyela muulile nio endekhe Baisiraeli bache? Se emanyile Wele Omunyali Owa Bioosi tawe. Ne lundi kakhaba kario se nja khulekhuula Baisiraeli bache tawe.”
Musa ne Aruni bamukobosia bali, “Wele owe Baeburania akhubonekheele efwe. Khu khusaba, khufukiilile khuche lukeendo lwe chindaalo chitaru mu sichiimi mala khuaane embosio khu Wele Omunyali Owa Bioosi, Wele wefwe. Ne khukhakhola khurio tawe, acha khukhwira ne lufu namwe liie.”
Ne kakhali omwami owa Misiri aareeba Musa ne Aruni ali, “Siina sikila ne murusia babaandu khu milimo kiabwe? Kobola khu milimo kienywe!
Lola Baeburania babeele bakali mala luno mwenya khubakhola balekhe khukhola kimilimo!”
Endaalo eyo ne ng'ene Farao arusia lilaka khu ba bakhosianga banasioobi kimilimo ne babemeelesi. Aaloma ali,
“Mukhaelesiakho babaandu bunyaasi bwe khukholela kamatifari nga mwakholilenge tawe. Khukhwama luno babeene bache beyiimile.
Ne kakhali bakhoya baape kamatifari kamakali nga niko bapaanga. Mukhabuboombiakho tawe. Sikila Baisiraeli bali bakara, liakilile balikho balila bali, ‘Khulekhe khuche khuaane chimbosio khu Wele wefwe chimbosio.’
Baelesie kimilimo kimisiro, nio balekhe khurekeeresia kamakhuwa ke bubeeyi.”
Ba bakhosianga banasioobi kimilimo ne babemeelesi barura enje mala baboolela Baisiraeli bali, “Farao alomile ali se acha khumuelesia bunyaasi lundi tawe.
Ali mukhoya mwabeene muche mulole osi osi niio mubunyoola lundi mukhoya murusie kamatifari kamakali nga khale.”
Babaandu basalasala mu sibala sia Misiri sioosi ne bayiima bunyaasi.
Ba bakhosianga banasioobi kimilimo ba bayuyuukhasia ne baloma bali, “Maliila kimilimo kienywe kia buli ndaalo nga mwakholilenge ne muli ne bunyaasi.”
Bamisiri ba bakhosianga banasioobi kimilimo, baapa babemeelesi Baisiraeli, nibo barakho khukhwimeelela Baisiraeli khukhola kimilimo. Babareeba bali, “Siina sikila ne mukhakhola kamatifari kamakali nga niko mwakholilenge anyuma ao tawe?”
Nio babemeelesi Baisiraeli bacha khu Farao mala beloocha bali, “Siina sikila ne okhukholela kano?
Se khulikho khunyoola bunyaasi tawe. Ne kakhaba kario bakhuboolela bali khukhole kamatifari! Ne luno khulikho khupwa, mala babaandu bowo babeene nibo babekhiikhile.”
Farao aabakobosia ali, “Enywe muli bakara lukali, mala liliene elio liakilile mulikho muloma muli ‘Khulekhe khuche khuaane embosio khu Wele Omunyali Owa Bioosi.’
Cha mala mukhole kimilimo! Se mucha khunyoolakho bunyaasi bwosi bwosi tawe. Ne kakhaba kario khola kamatifari kamakali nga niko mukholanga.”
Babemeelesi be babaandu ba Isiraeli bamanya bali bali mu butinyu bukali. Bamanya bario sikila benyekhana bakhole kamatifari kamakali nga buli endaalo.
Nga baba ne balikho barekukha khukhwama wa Farao, bakaanana Musa ne Aruni, ba baliindile.
Baboolela Musa ne Aruni bali, “Wele Omunyali Owa Bioosi aaboone niko mukholile mala alamuukuuma enywe sikila mwakilile Farao owa Misiri ne bakholi bewe bakhubiile efwe. Mwakilile benya khukhwiira efwe.”
Nio Musa aasaba Wele Omunyali Owa Bioosi mala aloma ali, “Wele Omunyali Owa Bioosi, siina sikila nokholela babaandu bowo kamabi? Siina sikila ne wanduma ese?
Sikila khukhwama nga necha khu Farao khumuboolela niko wanduma, Farao aabakholeele bukuluumi ne ewe se wabayeetilekho tawe!”

Ne kakhali Wele Omunyali Owa Bioosi aboolela Musa ali, “Luno olabona niko ndakhola khu Farao. Enja khurumikhira kamaani kaase kamakali khu niye. Lino lilakila atimanie babaandu bano barure mu sibala siewe khangu.”
Nabonekhela Aburahamu, Isaaka, ne Yakobo nga Wele Owe Bunyali Bwoosi. Ne kakhali se nebuula khu nibo ndi lisina liase lili Wele Omunyali Owa Bioosi tawe.
Lundi nakhola endakaano yase nabo khubaelesia sibala sia Kanaani, mu sibala nisio bamenyamo nga bakwa.
Khutasa khwako, nauliile khulila khwe Baisiraeli, nibo Bamisiri bara mu bunasioobi, lundi nakhebuliile endakaano yase.
Nono boolela Baisiraeli oli, ‘Ese ndi Wele Omunyali Owa Bioosi. Nja khumurusia enywe khukhwama khu milimo kimisiro nikio Bamisiri bamurakho. Enja khumuonia khukhwama mu bunasioobi. Lundi enja khumusikula enywe khulwe kamaani kase nende khulwe khukhalakila Bamisiri.
Enja khumubukula nga babaandu base babeene, lundi ndaba Wele wenywe. Nio mulamanya muli ndi Wele Omunyali Owa Bioosi, Wele wenywe owamurusia khukhwama mu bunasioobi mu Misiri.
Nja khumuelesia enywe sibala nisio nelakana khuelesia Aburahamu, Isaaka, ne Yakobo. Ne nja khumusielesia enywe nga kimiaandu kienywe. Ese ndi Wele Omunyali Owa Bioosi.’ ”
Musa aaboolela kano Baisiraeli, ne se bamurekeeresia tawe, sikila kimiooyo kiabwe kiaba kiafuuniikhe khulwe bukuulumi bwe bunasioobi.
Nio Wele Omunyali Owa Bioosi aaboolela Musa ali,
“Cha oboolele Farao omwami owa Misiri alekhuule Baisiraeli barure mu sibala siewe.”
Ne kakhali Musa aaboolela Wele Omunyali Owa Bioosi ali, “Kaaba bali Baisiraeli se bandekeeresia tawe, kalaba kariena nio Farao omwami owa Misiri andekeeresie ese? Ese ndi omundu okhamanyile khulomaloma bulayi tawe.”
Ne kakhali Wele Omunyali Owa Bioosi aalomaloma khu Musa ne Aruni mala abaelesia lilaka khu Baisiraeli ne Farao. Alaka Musa ne Aruni khurusia Baisiraeli khukhwama e Misiri.
Rubeni, okhwa Yakobo omubele aba ne babaana bane basoleeli: Anoki, Palu, Hesironi ne Karimi. Baba bakuuka be chikholo chichalangilwa khu masina kabwe.
Simoni aba ne babaana basoleeli sita: Yemueli, Yamini, Ohati, Yakini, Soari ne Saulo. Saulo aba omwana owo mukhaana mukanaani. Baba bakuuka be chikholo chichalangilwa khu masina kabwe.
Lawi aba ne babaana basoleeli bataru: Kerishoni, Koati, ne Merari. Baba bakuuka be chikholo chichalangilwa khu masina kabwe. Lawi amenya ambi kimiiko emia ndala ne kamakhumi kataru ne saba.
Ba okhwa Kerishoni baba babili: Libini ne Shimei. Baba baakuka be chikholo chabwe.
Ba okhwa Koati baba bane: Amuramu, Ishihari, Heburoni, ne Usieli. Koati amenya embi kimiiko emia ndala ne kamakhumi kataru ne kitaru.
Ba okhwa Merari baba babaana basoleeli babili: Mayili ne Musiyi. Chino nicho chinju cha Lawi khuloondekhana ne lisaaye liabwe.
Amuramu akhwa sengeewe Yakobeti, omukooko owa raraawe. Amusaalamo Aruni ne Musa. Amuramu amenya kimiiko emia ndala ne kamakhumi kataru ne saba.
Ba okhwa Ishihari baba bataru: Kora, Nefeki, ne Sikiri.
Ba okhwa Usieli baba Mishaeli, Elisafani, ne Sitiri.
Aruni akhwa Elisieba, omukhaana owa Aminatabu, lundi omukooko owa Nasioni. Elisieba asaalila Aruni Natabu, Abiiu, Eliesa, ne Itamari.
Ba okhwa Kora baba bataru: Asiri, Elikana, ne Abiasafu. Baba bakuuka be chinju che luuya lwa Kora.
Eliesa okhwa Aruni akhwa omukhaana owa Putieli, mala amusaalila Fineasi. Bano nibo babemeelesi be kholo eya Lawi ne kimiliango kiabwe ne chinju chabwe.
Aruni ne Musa bali nibo Wele Omunyali Owa Bioosi aboolela ali, “Yimeelela chikholo cha Isiraeli chirure mu Misiri.”
Nibo ba baboolela Farao owe Misiri bali alekhuule Baisiraeli.
Wele Omunyali Owa Bioosi aalomaloma ne Musa mu sibala sie Misiri.
Aloma ali, “Ese ndi Wele Omunyali Owa Bioosi. Boolela Farao omwami owa Misiri buli siindu nisio khuboolela.”
Ne kakhali Musa aboolela Wele Omunyali Owa Bioosi ali, “Ewe omanyile oli, ese ndi ne siilimi. Farao kane aambulile ariena?”

Wele Omunyali Owa Bioosi aaboolela Musa ali, “Lola, nakhukholile ewe nga wele khu Farao. Ne wandaayo Aruni acha khuba nga Omung'oosi khwiwe.
Boolela Aruni buli siindu nisio khulaka, mala niye aboolele Farao alekhuule Baisiraeli barure mu sibala siewe.
Ne kakhali enja khulumia kumwoyo kwa Farao. Akhaba ne ndakhola bimanyisio ne bie khuukia bikali mu Misiri,
Farao se acha khumuulila enywe tawe. Nio ndeere siiukuumo sikali khu Misiri mala ndangirire chikholo che babaandu base barure mu sibala.
Ne Bamisiri bacha khumanya bali Ese ndi Wele Omunyali Owa Bioosi, nga ndabaelesia siiukuumo mala ndusie Baisiraeli mu sibala siabwe.”
Musa ne Aruni bakhola nga Wele Omunyali Owa Bioosi aabalaka.
Mu siise nisio baboolelamo Farao, Musa aba ne bukhulu bwe kimiiko kamakhumi munaane. Ne Aruni aba ne bukhulu bwe kimiiko kamakhumi munaane na kitaru.
Wele Omunyali Owa Bioosi aboolela Musa ne Aruni ali,
“Farao ne aloma ali, ‘Yimanyisia mwabeene khulwe khukhola kamayia,’ boolela Aruni abukule esiimbo yewe, mala akimwaate asi ebweeni wa Farao, echa khwikela endemu.”
Nio Musa ne Aruni bacha khu Farao mala bakhola nga nilwo Wele Omunyali Owa Bioosi aabalaka. Aruni amwaata esiimbo yewe asi ebweeni wa Farao ne bakholi bewe mala yekela endemu.
Nio Farao alaanga babaandu bakesi ne balakusi ne bafumu be Misiri, mala bosi bakhola kamayia kaabwe bario.
Bamwaata asi chisiimbo chabwe, mala chekela chindemu. Ne kakhali esiimbo eya Aruni yamila chichaabwe.
Kakhaba kario, kumwoyo kwa Farao kwaluma, ne se aulila Musa ne Aruni tawe, nga Wele Omunyali Owa Bioosi aaba ne alomile.
Nio Wele Omunyali Owa Bioosi aaboolela Musa ali, “Kumwoyo kwa Farao kwalumile. Alobile khulekha babaandu bache.
Cha mutikhinyi omwakaanane ne alikho ekha e luuchi lwa Naili. Bukula esiimbo eyekela endemu, mala omuliindiilile khu sikiingi sie luluuchi.
Olaboolela Farao oli, ‘Wele Omunyali Owa Bioosi, Wele owe Baeburania, aandumire khwiwe khuboolele, olekhuule babaandu bewe bache, nio bamusaayile mu sichiimi. Ne lola khukhwola luno, se wariire tawe.
Luno, Wele Omunyali Owa Bioosi aloma ali, lino lilakila omanye oli ese niye Wele Omunyali Owa Bioosi’, enja khupila esiimbo kameechi ke mu luuchi lwa Naili, mala kameechi kacha khwikela kamafuki.
‘Ching'eeni mu luuchi lwa Naili chiicha khufwa ne luluuchi lucha khuunya bubolo bukali. Bamisiri se bacha khunyala khulunywamo tawe.’ ”
Wele Omunyali Owa Bioosi aaboolela Musa ali, “Boolela Aruni abukule esiimbo yewe mala akiekesielele khu njichi chabwe choosi, ne kameechi ke mumiliinda, ne chisebele chabwe choosi ne kameechi ke mu matiisi nio keekele kamafuki. Ne kamafuki kacha khuba khu sibala sioosi sie Misiri, mu njelo ne mu chinyuungu.”
Nio Musa ne Aruni bakhola nga Wele Omunyali Owa Bioosi abalaka. Ebweeni owa Farao ne bakholi bewe, Aruni aasuta esiimbo yewe aapa khu meechi ka Naili, mala kameechi kamwo koosi keekela kamafuki.
Ching'eeni che mu luuchi chafwa, mala lwaunya bubi lukali. Liakila Bamisiri khulunywamo tawe. Kamafuki kasalaasala buli abuundu mu Misiri.
Ne kakhali be kamaya be mu Misiri bakhola bulayi bwene nga Musa ne Aruni bakhola. Nio Farao alumia kumwoyo kwewe nga nilwo Wele Omunyali Owa Bioosi aaloma.
Farao engila munju yewe, ne se enaana khukanakana likhuwa lino tawe.
Bamisiri boosi bayaba khundulo khwe luluuchi lwa Naili banyoole kameechi ke khunywa, sikila se banyala khunywa kameechi ke mu luuchi tawe.
Chindaalo saba enyuma wa Wele Omunyali Owa Bioosi khukaluukhasia kameechi ka Naili chabira.

Nio Wele Omunyali Owa Bioosi aaboolela Musa ali, “Cha khu Farao mala omuboolele oli, Wele Omunyali Owa Bioosi aloma ali ‘Lekha babaandu base bache, nio basaaye ese.
Ne kakhali waaba ne oloba khubafukiilila bache, nja khu khusindikhila butinyu bwe chikhele mu sibala siowo sioosi.
Luluuchi lwa Naili lucha khwichula chikhele, chiicha khururamo mala chingile munju mwowo ne mu lusiro nimwo okona, khu sitanda siowo, ne munju che bakholi bowo nende che babaandu bowo. Lundi chiicha khwingila mu mayika kowo ne mu bibuumba bie khung'oonelamo kimikaati.
Chiicha khusuna khwiwe, khu baandu bowo, ne khu bakholi bowo boosi.’ ”
Wele Omunyali Owa Bioosi aaboolela Musa ali, “Boolela Aruni abukule esiimbo yewe akiekesielele khu njichi, khu miliinda kie kameechi, ne khu matiisi, nio akhole chikhele chirure chiiche mu sibala sia Misiri.”
Kwako Aruni ekesielelela kumukhono kwewe ne esiimbo yewe khu meechi ka Misiri. Aakhola chikhele charura mala chechula mu sibala.
Ne kakhali bafumu ba Misiri bakhola kamayia kabwe nga ka Musa ne Aruni, mala bosi bakhola chikhele checha khu sibala sia Misiri.
Farao aalaanga Musa ne Aruni mala aloma ali, “Saba Wele Omunyali Owa Bioosi andusieo chikhele ne khu baandu base, mala ndalekhuula babaandu bowo bache, nio baane chimbosio khu Wele Omunyali Owa Bioosi.”
Musa aakobosia Farao ali, “Rekekha siise nisio khusabila ewe, bakholi bowo, ne babaandu bowo. Nio chikhele chirure mwinywe ne munju chenywe mala chirame mu luuchi lwa Naili.”
Farao amukobosia ali, “Sabile muchuli.”
Musa aaloma ali, “Ndakhola nga nilwo osaba. Nio omanye oli se aliio Wele okundi oli nga Wele Omunyali Owa Bioosi, Wele wefwe tawe.
Chikhele chiicha khurusibwa mwinywe ne munju chenywe, khu bakholi benywe, ne babaandu benywe, mala chirame mu luuchi lwa Naili mwong'ene.”
Nio Musa ne Aruni balekha Farao, mala Musa asaba Wele Omunyali Owa Bioosi khurusiao chikhele khuloondekhana nga aaba ne afukiilisiane ne Farao.
Wele Omunyali Owa Bioosi akhola nga Musa ne asaba. Chikhele che mu chinju chafwa, che mu chingo, ne che mumikuunda.
Bamisiri bachibungikha mu bituumi bikali, mala sibala siaunya bubolo.
Ne kakhali Farao nga abona ali banyoolile siiuluukho, alumia kumwoyo kwewe lundi, nga nilwo Wele Omunyali Owa Bioosi ne aloma.
Nio Wele Omunyali Owa Bioosi aaboolela Musa ali, “Boolela Aruni ape lipukhuulu ne esiimbo yewe. Mu sibala sioosi sia Misiri lipukhuulu lilekela chiinda.”
Khwako bakhola bario: Aruni aapa lipukhuulu ne esiimbo yewe. Nio lipukhuulu lioosi mu Misiri liekela chiinda. Mu Misiri mwoosi lipukhuulu liakaluukhana liekela chiinda. Chiinda echo chaniina khu buli mundu ne buli saang'i.
Bafumu bakhaka khurumikhira kamaya kabwe khukhola chiinda chibonekhe, mala bakhilwa. Nio chiinda chaba khu buli mundu nende khu buli saang'i.
Nio be kamaya baboolela Farao bali, “Wele niye okholile kano.” Ne kakhali Farao alumia kumwoyo ne se abaulila tawe, nga Wele Omunyali Owa Bioosi ne aloma.
Nio Wele Omunyali Owa Bioosi aboolela Musa ali, “Yinyokha muchuli mu makhelebeende mala olindiilile Farao, ne alikho arura ne acha eluuchi. Muboolele oli, Wele Omunyali Owa Bioosi aloma ali, ‘Lekha babaandu base bache, nio basaaye ese.
Ne waaba ne oloba khufukiilila babaandu base bache, lola, enja khu khurumira ewe chiisi chingali ne khu bakholi bowo, ne khu baandu bowo, ne munju chenywe. Ne chinju che Bamisiri chiicha khwichula chiisi. Ne sibala sioosi silifuunikhwa nacho.
Ne kakhali mu ndaalo ng'eneyo nja khwaula kamaloba ka Kosieni, niio babaandu base bamenyile, nio chiisi chikhabayo tawe, nio omanye oli Ese ndi Wele Omunyali Owa Bioosi oli khu liloba.
Khwako ndarao lulwaakha
Ne Wele Omunyali Owa Bioosi akhola ario. Chiisi chingali checha munju mwa Farao ne munju che bakholi bewe. Sibala sioosi sia Misiri siabunisibwa sikila chiisi.
Nio Farao alaanga Musa ne Aruni mala aloma ali, “Khemuche muaane chimbosio khu Wele wenywe mu sibala sino.”
Musa aamukobosia ali, “Se khukhoyeele khukhola khurio tawe, sikila khucha khuaana chimbosio khu Wele Omunyali Owa Bioosi, Wele wefwe nicho Bamisiri bakhenyanga tawe. Khwaaba ne khuaana chimbosio chisinyisia Bamisiri, se bacha khu khupa efwe kamabaale bakhwiire?
“Khukhoyeele khuche lukeendo lwe chindaalo chitaru mu sichiimi mala khuaane chimbosio khu Wele Omunyali Owa Bioosi, Wele wefwe khuloondekhana nga ne acha khu khulaka efwe.”
Farao aaloma ali, “Ndamulekhuula muche muaane chimbosio khu Wele Omunyali Owa Bioosi, Wele wenywe mu sichiimi. Ne kakhali mukhacha aleeyi tawe. Khe musabile ese seesi.”
Nio Musa aaloma ali, “Nga ne nja khu khururao ndi, ndasaba Wele Omunyali Owa Bioosi nio chiisi chikhururekho, ne khu bakholi bowo, ne khukhwama mu baandu bowo, muchuli. Ne kakhali lundi okhakhola bubeeyi khulwe khulekha khufukiilila babaandu bache khuaana chimbosio khu Wele Omunyali Owa Bioosi tawe.”
Nio Musa alekha Farao mala acha aasaba Wele Omunyali Owa Bioosi.
Wele Omunyali Owa Bioosi aakhola nga Musa aasaba, mala aarusia chiisi khu Farao, khu bakholi bewe, ne khukhwama mu baandu bewe. Mbao akhaba ndala eya sikala tawe.
Ne kakhali Farao alumia kumwoyo kwewe akhaba mu siise sino siosi. Se aafukiilila babaandu bacha tawe.

Nio Wele Omunyali Owa Bioosi aaboolela Musa ali, “Khoche khu Farao mala omuboolele oli Wele Omunyali Owa Bioosi, Wele owe Baeburania, aloma ali, ‘Lekha babaandu base bache, nio basaaye ese.
Sikila waaba ne oloba khubafukiilila bache mala ochiililile khubakhosia kimilimo,
ndakhureerera kumunaanio kwe lufu lurafu khu bibaywa biowo, chifarasi, chipunda, chingamia, chikhaafu, kamakheese ne chimbusi.
Ne kakhali ndarao lulwaakha akari we bibaywa bie Baisiraeli nende bie Bamisiri. Ne mbao sibaywa akhaba silala sie Baisiraeli siicha khufwa tawe.
Nerekeekhe muchuli siise nga sino siri nisio khakholelekho kano.’ ”
Oli bwasia, endaalo eyaloondakho, Wele Omunyali Owa Bioosi aakhola nga aaloma, mala bibaywa bioosi bie Bamisiri biaafwa. Ne mbao sibaywa akhaba silala sie Baisiraeli sisiafwa tawe.
Farao arumania bareeberesie kakekholeekhe khu bibaywa bie Baisiraeli. Aaboolelwa ali mbao sibaywa akhaba silala sie Baisiraeli sisiaba ne sifwiile tawe. Ne kakhali Farao alumia kumwoyo ne se alekhuula babaandu bacha tawe.
Nio Wele Omunyali Owa Bioosi aaboolela Musa ne Aruni ali, “Bukula chifuusi che likokhe khukhwama mu siooso. Lekha Musa aliiaanye mu ngaaki ebweeni wa Farao.
Licha khwikela lipukhuulu linosie khu sibala sie Misiri sioosi. Lipukhuulu lino lilareera kamabiimba kaakhekhole kamakoonjo khu baandu, khu saang'i ne khu bibaywa mu sibala sia Misiri sioosi.”
Nio babukula likokhe khukhwama mu siooso, mala beema ebweeni wa Farao. Musa aliiaanya mu ngaaki. Liekela kamabiimba kakeekhola kamakoonjo khu baandu, khu saang'i ne khu bibaywa.
Be kamaya se banyala khukhwima ebweeni wa Musa tawe, sikila bosi baba ne kamabiimba nga Bamisiri babaandi boosi.
Ne kakhali Wele Omunyali Owa Bioosi aalumia kumwoyo kwa Farao mala Farao khurekeeresia Musa ne Aruni tawe. Se abarekeeresia tawe bulayi bwene nga Wele Omunyali Owa Bioosi ne aboolela Musa.
Nio Wele Omunyali Owa Bioosi aaboolela Musa ali, “Yinyokha muchuli makhelebeende wime ebweeni wa Farao, mala omuboolele oli, Wele Omunyali Owa Bioosi, Wele owe Baeburania, aloma ali, ‘Lekha babaandu base bache, nio basaaye ese.
Siise sino ndaruma butinyu bukali khwiwe ne khu bakholi ne khu baandu bowo nio omanye oli mbao akhaba mulala oli nga ese mu sibala sioosi tawe.
Khukhwola siise sino andi narumikhira kamaani kaase nakhureerera ewe ne babaandu bowo lufu nakhurusiao khu sibala.
Ne kakhali khulwe sifuno sino nakhulekha omenye nio khwekesie kamaani kaase mala lisina liase lifume mu sibala sioosi.
Osiili ne sileka lundi se wenya olekhuule babaandu base bache tawe.
Lola, muchuli siise nga sino siri ndakhola kamaarara kamasiro kakwe. Kamaarara nga ako kario kakhakwakho mu Misiri, khukhwama endaalo niio sibala sianyoola bubwami khukhwola luno tawe.
Khwako, luno, rumania mala obuusie chikhaafu ne bibiaayo biowo bioosi nibio oli nabio biili mu maayilwe. Biyile abuundu alayi niio bieyikama. Khola orio sikila kamaarara kacha khukwa khu buli mundu ne khu bibaywa biili mu ndaa, mala bicha khufwa bioosi.’ ”
Balala khu bakholi ba Farao baria niko Wele Omunyali Owa Bioosi aaloma. Lino liakila balootia banasioobi babwe ne bibaywa biaabwe.
Ne kakhali abo bakhaulila likhuwa lia Wele Omunyali Owa Bioosi tawe balekha banasioobi babwe ne chikhaafu chabwe mu ndaa.
Wele Omunyali Owa Bioosi aaboolela Musa ali, “Suta kumukhono kwowo mu ngaaki, nio efula eye kamaarara ekwe khu sibala sia Misiri sioosi. Lundi ekwe khu baandu, khu saang'i ne khu bimelwa bioosi biili mu ndaa.”
Khwako Musa aasuta esiimbo mu ngaaki, mala Wele Omunyali Owa Bioosi aaruma likukuma lie efula ne kamaarara. Lueni lwameniuukha sibala sioosi.
Wele Omunyali Owa Bioosi aaruma efula eye kamaarara engali ne lueni lwachiililila khumeniuukha mu fula. Kaba kamaarara kamasiro niko sibala sia Misiri siaba siikhabonakho khukhwama nga sianyoola bubwami tawe.
Efula eye kamaarara yonaka buli sisiindu sisiaba mu ndaa mu sibala sia Misiri sioosi. Lundi yonakaka babaandu boosi ne chisaang'i ne bibiaayo. Yonaka bimelwa bioosi bibiaba mundaa ne khufuniakaka kimirongooro kioosi.
Abuundu niio kamaarara kakhaapa tawe, aba mu maloba ka Kosieni kong'ene, nimwo Baisiraeli bamenyanga.
Farao aarumania balaange Musa ne Aruni mala aababoolela ali, “Mu siise sino nakholile bubwoni, Wele Omunyali Owa Bioosi ali ng'ali, ne kakhali samwene ne babaandu base se khuli ng'ali tawe.
Saba Wele Omunyali Owa Bioosi! Khwanyalikhe ne likukuma lino ne kamaarara! Ndamulekhuula muche. Se muramakho ano lundi tawe.”
Musa aamuboolela ali, “Nga ne ndarura mu lukoba busa ndi, ndasuta mu ngaaki kamakhono kase mala sabe Wele Omunyali Owa Bioosi. Likukuma lie efula licha khwakama, ne kamaarara se kacha khubao lundi tawe. Nio ewe omanye oli sibala sili sia Wele Omunyali Owa Bioosi.
Ne kakhali manyile ndi ewe ne bakholi bowo mukhaba ne liria khu Wele Omunyali Owa Bioosi tawe.”
(Efwamba ne shayiri bionekha, sikila eshayiri yaba yalabile, ne efwamba yaba yanile.)
Ne kakhali mbao engaanu akhaba ndala eyalala tawe, sikila niyo ekhula kalaa.
Nio Musa alekhana ne Farao owa Misiri, arura enje we lukoba, mala asuta kamakhono kewe mu ngaaki aasaba Wele Omunyali Owa Bioosi. Ne libalukhaka, kamaarara, ne efula biawa.
Ne kakhali nga Farao abona ali efula ne kamaarara ne likukuma biaweele, niye ne bakholi bewe bakhola bubwoni. Mala Farao alumia kumwoyo kwewe.
Kumwoyo kwa Farao kwaluma ne se alekhuula Baisiraeli baacha tawe. Se akhola ario tawe, nga Wele Omunyali Owa Bioosi aloma khubirira khu Musa.

Nio Wele Omunyali Owa Bioosi aaboolela Musa ali, “Cha mala obonane ne Farao. Nalumiisie kumwoyo kwewe ne kimiooyo kie bakholi bewe, nio mbekesie nibo kamayia kano.
Nio nyale khuboolela babaana bowo ne babechukhulu bowo nga ne naba omurafu khu Bamisiri lundi nga ne nakhola kamayia. Nio mu manye muli Ese ndi Wele Omunyali Owa Bioosi.”
Nio Musa ne Aruni bacha khu Farao mala bamuboolela bali, “Wele Omunyali Owa Bioosi, Wele owe Baeburania areeba ali, ‘Oliloba khukhwola liina khukhwiboombia ebweeni wase? Lekha babaandu base bache, nio basaaye ese.
Waaba ne oloba khulekhuula babaandu base bache, nja khureera chisike mu sibala siowo muchuli.
Chiicha khufunikhila elala sibala, se aliio okhabone liloba tawe. Chiicha khulia kamasaafu koosi ke kimirongooro kiili mu mikuunda kienywe.
Chiicha khwichula chinju chowo ne chinju che bakholi bowo boosi nende che babaandu bowo boosi. Chiicha khuba chisike chingali khukhilakho nicho paapa benywe ne bakuuka benywe babona khukhwama khu siise nisio barakikha khumenya mu sibala khukhwola luno.’ ” Nio Musa aarura niio Farao ali mala acha.
Bakholi ba Farao baboolela Farao bali, “Omundu yuno acha khu khunaania efwe khukhwola liina? Lekha Baisiraeli bache, nio basaaye Wele Omunyali Owa Bioosi, Wele wabwe. Ewe okhoola omanya oli sibala sia Misiri siabunile tawe?”
Khwako Musa ne Aruni bareerwa lundi owa Farao, mala Farao aloma ali, “Cha mala mukholele Wele Omunyali Owa Bioosi, Wele wenywe.” Ne kakhali Farao aabareeba ali, “Naanu baalacha?”
Musa aamukobosia ali, “Khulacha ne baele befwe ne bakhulu befwe, ne babaana befwe basoleeli ne bakhaana. Lundi khulacha ne bibiaayo biefwe, sikila khwenyekhana khukholele Wele Omunyali Owa Bioosi e naikara.”
Omwami Farao aaloma ali, “Naaba bali mulekhuula muche ne babaana benywe boosi aba ng'ali muli ne Wele Omunyali Owa Bioosi. Enywe muli ne sifuno simayaanu.
Tawe! Babaandu be siseecha bong'ene banyala bacha basaaya Wele Omunyali Owa Bioosi sikila liliene elio nilio mwenya.” Musa ne Aruni baoonwa barura ebweeni wa Farao.
Nio Wele Omunyali Owa Bioosi aaboolela Musa ali, “Kololosia kumukhono kwowo khu sibala sia Misiri nio chisike chiche. Chiicha khwicha mala chilie buli simelwa nende buli siindu nisio kamaarara kakhonakaka tawe.”
Khwako Musa aakololosia esiimbo yewe khu sibala sia Misiri, mala Wele Omunyali Owa Bioosi aakhola luucho lwama e bukwe lwaba khu sibala kumuusi okwo kwoosi ne siilo esio sioosi. Yaba oli busia luucho lwaba lwareerire chisike.
Chisike checha mu bipupu mala chaba khu sibala sioosi sia Misiri. Siaba sipupu sikali sie chisike. Sipupu nga esio sirio siaba siikhabonekhanakho ne se silibonekhakho lundi tawe.
Chisike chafuunikha liloba lioosi mala chalitiimbia tiimbo. Chalia bimelwa bioosi bibiaba khu sibala alala ne bibiaamo bie khu mirongooro bioosi nibio kamaarara kakhonakaka tawe. Mbao sisiindu siosi siosi sibisi sisiarama tawe, sibeele khu murongooro namwe khu bimelwa bie mu mikuunda, mu sibala sioosi sia Misiri.
Nio Farao aalaanga Musa ne Aruni khangu mala aloma ali, “Nakholeele Wele Omunyali Owa Bioosi, Wele wenywe ne nanywe bubwoni.
Khwako, musaba mumbeele bubwoni bwase luno lwong'ene, mala musabile ese khu Wele Omunyali Owa Bioosi, Wele wenywe andusiekho siiukuumo sie lifwa sino.”
Musa alekha Farao mala acha asaba Wele Omunyali Owa Bioosi.
Nio Wele Omunyali Owa Bioosi aayuusia luucho lwe mumbo lwaba lwe kamaani lukali, lwasuta chisike mala lwachiyila chaweela mu nyanja eya Shamu. Mbao esike akhaba ndala eyarama mu sibala sia Misiri tawe.
Ne kakhali Wele Omunyali Owa Bioosi aalumia kumwoyo kwa Farao, se aalekhuula Baisiraeli bache tawe.
Nio Wele Omunyali Owa Bioosi aaboolela Musa ali, “Suta kumukhono kwowo mu ngaaki, sisiilima sibeo mu sibala sia Misiri. Sisiilima sino sicha khuba sikali lukali.”
Khwako Musa asuta kumukhono kwewe mu ngaaki, mala sisiilima sikali siaaba khu sibala sia Misiri sioosi khu ndaalo chitaru.
Bamisiri se babonanakho tawe. Ne mbao akhaba mulala owarurakho munju yewe mu siise esio tawe. Ne kakhali Baisiraeli baba ne buwaanga niio bamenyanga.
Nio Farao alaanga Musa mala amuboolela ali, “Khemuche musaaye Wele Omunyali Owa Bioosi. Munyala mwacha akhaba ne bakhasi ne babaana benywe. Ne kakhali mulekhe bibiaayo bibe ano.”
Ne kakhali Musa amukobosia ali, “Okhoya okhulekhele bibiaayo nibio khunyala khwaanila Wele Omunyali Owa Bioosi, Wele wefwe chimbosio ne biianwa bie khukhwosia.
Khukhoya khwacha ne chikhaafu chefwe. Se khulalekhakho akhaba ndala enyuma tawe. Khukharumikhire bilala khu biaayo bino khusaaya Wele Omunyali Owa Bioosi, Wele wefwe. Ne ne khusiili khwolayo, se khumanya biaayo siina nibio khumurusilia nga embosio tawe.”
Ne kakhali Wele Omunyali Owa Bioosi aalumia Farao kumwoyo mala khubafukiilila bache tawe.
Farao aaboolela Musa ali, “Ndureo! Khaka nga ne onyala khakhubonakho lundi tawe! Endaalo niyo ndikhubonelakho, olifwa!”
Musa aamukobosia ali, “Nga ne oloma! Se olimbonakho lundi tawe.”

Nio Wele Omunyali Owa Bioosi aaboolela Musa ali, Ndaruma butinyu lulala lwong'ene khu Farao ne khu baandu bewe. Ekhumaliilikha acha khumulekhuula murekukhe muche. Nga ne akhamulekhuule, akhamutimanisilie elala.
Nono boolela Baisiraeli oli buli mundu owe siseecha namwe owe siikhasi asabe owasie kamamili ke efwesa, nende ke esahabu.
Wele Omunyali Owa Bioosi aakhola Bamisiri baria Baisiraeli. Khutasa khwako Musa aaba omundu omukali mu sibala sia Misiri. Lundi aaba omukali ebweeni we bakholi ba Farao ne babaandu.
Nio Musa aaboolela Farao ali, “Wele Omunyali Owa Bioosi aloma ali, ‘Kane mbirire mu sibala sia Misiri.
Buli mwana omubele mu sibala sia Misiri alafwa. Balafwa khukhwamila khu mubele owa Farao, owila khu ndebe eye bubwami, khukhwola khu mwana omubele owo omukhasi nasioobi osieela khu lususi. Akhaba chimoosi chimbele choosi chilafwa.
Ne bililo bikali bicha khuba mu sibala sia Misiri. Bililo nga ebio birio bikhabakhoo ne se biliba mu sibala sia Misiri lundi tawe.
Ne kakhali akhaba embwa yong'ene se elisamila Baisiraeli namwe bibiaayo biabwe tawe. Nio omanye oli Wele Omunyali Owa Bioosi akhola bubwaukhani akari we Bamisiri ne Baisiraeli.’ ”
Musa aamaliilisia ali, “Ne bakholi bowo bano boosi bakheche khwise mala banjinaamile. Balimboolela ndekukhe ne babaandu base boosi mala khuche. Enyuma wako ndirekukha.” Nio Musa alekhana ne Farao ne ali ne lirima likali.
Wele Omunyali Owa Bioosi aaboolela Musa ali, “Farao se alakhurekeeresia tawe. Alaloba khu khurekeeresia nio kamayia kaase katasikhe mu sibala sia Misiri.”
Musa ne Aruni bakhola kamayia kano koosi ebweeni wa Farao. Ne kakhali Wele Omunyali Owa Bioosi alumia kumwoyo kwa Farao mala khufukiilila khulekhuula Baisiraeli barure mu sibala siewe tawe.

“Kumwesi kuno kulaba kumwesi kwe khunyoa kwe kumwiiko khwinywe.
Boolela libuusiana lioosi lia Isiraeli muli kumwesi kuno ne kuli ekhumi, buli mundu akhoya arobore limeeme namwe embusi emeeme khulwe enju yewe.
Kaaba bali be enju yewe ne bali batiiti khulia sisiaayo sioosi, niye ne owasie banyala bakabana sisiaayo silala. Bakabane khuloondekhana ne bukali bwe babaandu ne sikelo nisio buli mulala anyala aalia.
Limeeme liseecha namwe embusi emeeme eseecha, bikhoya bibe bie bukhulu bwe kumwiiko mulala bikhalikho ne libi liosi liosi tawe.
Mubibiikhe khukhwola endaalo eye likhumi na chine eye kumwesi kuno. Endaalo ng'ene eyo Baisiraeli boosi bakheere sisiaayo ekolooba, buli mundu munju mwewe.
Nio babukule kamalasile mala bakaanyake khu mitalaachi kibili ne khu ngaaki khwe bisiindi bie kimiliango kie chinju nicho bacha khuliilamo bibiaayo.
Bacha khwosia enyama yayo siilo esio bakilie, mala bakiliila chinyenyi chindulu ne kumukaati kukhalimo limela tawe.
Mukhakilia embisi namwe endeekhe tawe. Ne kakhali kilie ne yosebwe yoosi, kumurwe, bileenge, nende bie munda biayo bioosi.
Ne mukhakilekhakho yakona khukhwola kumutikhinyi tawe. Ne yaaba ne erama mukioosie.
Mucha khukilia muri: Mube baberekeekhe, mwifware biraaro ne chisiimbo mu makhono kenywe, mala mukilie khangu. Eli Epasaka ya Wele Omunyali Owa Bioosi.
“Sikila siilo siene esio, ndabira mu sibala sia Misiri, niire buli babele boosi be babaandu ne chisaang'i. Ne khuukuuma bawele be Bamisiri boosi. Ese endi Wele Omunyali Owa Bioosi.
Kamalasile khu mitalaachi kie kimiliango kalaba simanyilo khukhwekesia chinju nicho mu menyilemo. Ne mbona kamalasile, ndimubirakho ne se nja khumureerera butinyu khumubunia enywe nga ne mbukuuma sibala sia Misiri tawe.
Mukhoya mwakhebulila endaalo yino nga emboofu mala mukilinde nga endaalo eya naikara khu Wele Omunyali Owa Bioosi. Kikhebulile mu selukho choosi nga lilaka lia mindali.”
Wele Omunyali Owa Bioosi aaloma ali, “Khu ndaalo saba mulalia kumukaati kukhalimo limela tawe. Khu ndaalo enyoa mukhoya murusie limela lioosi munju chenywe, sikila omundu yesi yesi aaba ne alia kumukaati kulimo limela mu ndaalo saba echo, acha khurusibwao mu Isiraeli.
Mu ndaalo enyoa nende eya saba, mukhoyeele mwakaanane khulwe libuusiana litakatifu. Kumulimo kwosi kwosi kukhakholwa mu ndaalo ng'enecho tawe. Ne kakhali munyala mwateekha siakhulia.
Khebulila khukhola naikara eye kumukaati kukhalimo limela tawe. Sikila yaba khu ndaalo yino niyo narusiliamo chikholo chenywe charura mu sibala sia Misiri. Mu biise bioosi bibiicha mukhoya mukhebulile endaalo yino nga lilaka lia mindali na mindali.
Khukhwama ekolooba we chindaalo ekhumi na chine che kumwesi kwe kunyoa khukhwola ekolooba we endaalo eye kamakhumi kabili na ndala, mukhalie kumukaati kukhalimo limela tawe.
Limela likhanyolekhanakho munju chenywe khu ndaalo saba tawe, sikila omundu yesi yesi aaba ne alia siilimo limela, omundu oyo acha khurusibwa mu Isiraeli, abeele omukwa namwe Omusaalwa owe mu sibala.
Mukhaliaakho siosi siosi silimo limela tawe. Mu bumenyo bwenywe bwoosi lia kumukaati kukhalimo limela tawe.”
Musa aalaanga basaakhulu be Baisiraeli boosi mala ababoolela ali, “Yeroborera kamameeme ne chimbusi chimeeme khuloondekhana ne chinju chenywe mala mwiire khulwe Epasaka.
Bukula sisiaangu, mala osisiikhe mu malasile ke bibiaayo kaali mu lweelo
Wele Omunyali Owa Bioosi alabira mu Misiri khukhwira Bamisiri. Ne alabona kamalasile khu miliango, se acha khufukiilila Malaika owe lifwa engile mu nju chenywe amwire enywe tawe.
Mukhoya mukhole naikara yino nga lilaka khwinywe ne khu lisaaye lienywe mindali na mindali.
Ne nga mulingila mu sibala nisio Wele Omunyali Owa Bioosi alaka khumuelesia, mukhoya mwakhola sikholwa sino.
Babaana benywe ne bamureeba bali, ‘Sikholwa sino sili ne sifuno siina?’
Mulibakobosia muli, ‘Eli embosio eye Epasaka eya Wele Omunyali Owa Bioosi, sikila abira khunju che Baisiraeli mu Misiri, eera Bamisiri mala alekha chinju chefwe.’ ”
Baisiraeli benamia kimirwe kiabwe mala basaaya.
Nio bacha bakhola nga Wele Omunyali Owa Bioosi ne alaka Musa ne Aruni.
Siilo esio, Farao, bakholi bewe, ne Bamisiri boosi benyokha. Bililo bikali biaba mu Misiri mwoosi sikila mbao akhaba munju ndala nimwo omundu akhafwa tawe.
Siilo esio ne sisieene Farao alaanga Musa ne Aruni mala aaboolela ali, “Yinyokha murure mu baandu base, enywe ne babaandu ba Isiraeli. Khe muche musaaye Wele Omunyali Owa Bioosi nga ne mwalomile.”
Bukula bibiaayo bienywe, nga mwaloma mala murekukhe. Sabile seesi chikhabi.
Bamisiri baba khangu khuoona Baisiraeli barure mu Misiri. Baloma bali, “Ne busa fweesi khulafwa mwaba ne mukharekukha tawe.”
Khwako, babaandu babukula sifu ne bakharaamo limela tawe, baboela bipaakhilo biabwe mu ngubo, mala babisutila khu mabeka kabwe.
Baisiraeli baba bakholile nga Musa ne ababoolela. Baba basabile bareebire Bamisiri kamamili ke esahabu ne efwesa, ne chingubo.
Wele Omunyali Owa Bioosi aakhola Bamisiri baria Baisiraeli mala baelesia Baisiraeli siosi siosi nisio basaba. Mu ngila yino Baisiraeli bayaaya kimiaandu kie Bamisiri.
Baisiraeli bakeenda khukhwama e Ramusesi khukhwola e Sukoti. Baba babaandu embi chielefu chimia sita be siseecha, ne okhabalilakho bakhasi ne babaana tawe.
Babaandu babaandi bakali bakhaaba Baisiraeli tawe ne kamakheese kamakali, chimbusi, ne chikhaafu bioosi biacha nabo.
Lundi baapa kimikaati kikhalimo limela tawe, khukhwama khu sifu nisio bamia e Misiri. Bakhola bario sikila barura khangu mu Misiri ne se baba ne biise bie khukhola biakhulia tawe.
Endaalo niyo kimiiko chimia chine ne kamakhumi kataru yawelamo, chikholo choosi che babaandu ba Wele Omunyali Owa Bioosi charura e Misiri.
Siilo esio Wele Omunyali Owa Bioosi abaliinda ne khubarusia mu Misiri. Nono siilo sino sisieene sili siilo nisio Baisiraeli boosi barengechanga buli mwiiko khulwe khuaana luyali khu Wele Omunyali Owa Bioosi. Lirengecha lino lienyekha khukholwa ne chiselukho choosi.
Ne Wele Omunyali Owa Bioosi aboolela Musa ne Aruni ali, “Kano kali kamalaka ke Epasaka: Omukwa akhalia khu siakhulia sie Epasaka tawe.
Ne kakhali nasioobi yesi yesi niye mwakula ne chirupia anyala aaliakho enyuma we khukhebwa.
Omuuyauuyi namwe omukholi owe kumuruungo akhaliakho tawe.
Siakhulia sioosi siikhoya sialiilwa munju ndala yong'ene. Enyama yosi yosi ekharusibwa enje tawe. Namwe mukhafunakakho bikuumba bie sisiaayo tawe.
Baisiraeli boosi bakhoyeele bakhole naikara yino.
Omukeni muuyi yesi yesi ouyila mwinywe mala enya khukhola nanywe Epasaka eya Wele Omunyali Owa Bioosi, akhoya aakheba babaandu bewe be siseecha boosi. Enyuma wako anyala echa mala akhola Epasaka. Alibalwa nga Omuisiraeli omusaalwa. Ne omusiinde akhaliakho Epasaka eyo tawe.
Kamalaka kano kali malala busa khu Baisiraeli ne khu bakeni ba babamenyamo.”
Baisiraeli boosi bakhola nga Wele Omunyali Owa Bioosi ne alaka Musa ne Aruni.
Endaalo eyo ne eng'ene Wele Omunyali Owa Bioosi aarusia Baisiraeli khuloondekhana ne chikholo chabwe khukhwama mu sibala sia Misiri.

Wele Omunyali Owa Bioosi aaboolela Musa ali,
“Njaulile ese babele boosi. Buli osaalwa omubele mu Baisiraeli abeele omundu namwe esaang'i bali babaase.”
Musa aaboolela babaandu ali, “Khebulila endaalo yino, endaalo niyo mwarurira e Misiri, abuundu niio mwaba banasioobi. Sikila kamaani ka Wele Omunyali Owa Bioosi niko kakamurusia enywe khukhwama abuundu ano. Mukhalia kumukaati kulimo limela tawe.
Luno mu mwesi kwa Abibu mulikho murura mu Misiri.
Wele Omunyali Owa Bioosi akhamwolisie mu sibala sie Bakanaani, Bahiti, Baamori, Baifi, ne Bayebusi, nisio echubila bakuuka benywe khumua enywe. Sibala nisio kamabeele ne bubuukhi biseleetekhanga. Ne mwolilemo, mukhoya mwakhola naikara yino mu mweesi kuno.
Chindaalo saba mulalia kimikaati kikhalimo limela tawe. Ne khu ndaalo ekhola saba naikara ya Wele Omunyali Owa Bioosi echa khubao.
Lia kimikaati kikhalimo limela tawe mu ndaalo saba. Mukhabonekhakho ne kumukaati kulimo limela, namwe limela likhabonekhakho mwinywe mu maloba kenywe koosi tawe.
Khu ndaalo eyo oliboolela omwana wowo oli, ‘Kano koosi kekholekha sikila niko Wele Omunyali Owa Bioosi aakholela nga ne narura e Misiri.’
Naikara yino eliba likhebusia khwiwe nga sisiindu siboelwe khu mukhono kwowo namwe mu bweeni mwowo. Lundi naikara yino elimukhebusia khulomaloma kamakhuwa ka Wele Omunyali Owa Bioosi, sikila aabarusia e Misiri ne kamaani kewe kamakali.
Khwako olaloonda lilaka lino mu siise sialio sisiarebwao buli mwiiko.”
“Wele Omunyali Owa Bioosi acha khumureera mu maloba ke Bakanaani, niko echubila enywe ne bakuuka benywe. Ne acha khumuelesia enywe,
mukhoya mwara alubeka khu Wele Omunyali Owa Bioosi bibele bioosi. Buli sibele siosi siosi sie chiuunwa sili sia Wele Omunyali Owa Bioosi.
Ne okhoya osikule buli punda embele ne limeeme. Ne okheenya khukisikula tawe, kiborore likosi lifunikhe. Okhoya wasikula buli mwana wowo omusoleeli omubele.
Biise bibiicha omwana wowo omusoleeli ne alireeba ali, sino sili ne sifuno siina? Olimukobosia oli, ‘Wele Omunyali Owa Bioosi akhurusia efwe mu Misiri ne kamaani kamakali khukhwama mu banasioobi.
Nga Farao ne aluma kumwoyo aaloba khu khufukiilila efwe khuche, Wele Omunyali Owa Bioosi eera buli sibele mu sibala sia Misiri. Eera babele be babaandu ne bibele bie chisaang'i. Esio sikila ne khuaana bibele bioosi nga chimbosio khu Wele Omunyali Owa Bioosi. Ne kakhali babaana babele khubasikula.’
Sino sicha khuba nga simanyisio khu mukhono kwowo ne khu bweeni bwowo khukhwekesia mbo Wele Omunyali Owa Bioosi aakhurusia mu Misiri ne kamaani kewe kamakali.”
Nga Farao ne alekhuula babaandu bacha, Wele se afukiilila babirire khu ngila eye mu sibala sie Bafilisiti tawe, akhaba niyo ne yaba enyiimbi. Sikila Wele aloma ali, “Bakhakhola bario bakaluukhana ne babona liie, mala bakobola e Misiri tawe.”
Ne kakhali Wele aabayilila khu ngila eye mu sichiimi elola lubeka lwe Nyanja eya Shamu.
Musa aabukula kamakuumba ka Yosefu acha nako. Yosefu aba aakhola Baisiraeli bechuba. Aaloma ali, “Wele alibakhebulila, ne mukhoya musute kamakuumba kaase khukhwama abuundu ano.”
Baisiraeli ne bama e Sukoti bacha Etamu, khu ndulo khwe sichiimi.
Kumuusi Wele Omunyali Owa Bioosi aabarangirira ne njeko eye lifuumbi khubekesia engila, ne siilo aabarangirira ne njeko eye kumulilo khubawa buwaanga, nio banyale khukeenda siilo ne kumuusi.
Enjeko eye lifuumbi yaba buli lwosi ebweeni we babaandu kumuusi, ne enjeko eye kumulilo siilo.

Nio Wele Omunyali Owa Bioosi aaboolela Musa ali,
“Boolela Baisiraeli bakoboleyo mala bape ekambi ebweeni wa Pi-hairoti, akari wa Mikitoli ne nyanja eya Shamu. Bakhoya bape ekambi ebweeni wa Baali-sefoni.
Farao acha khwibaasia ali Baisiraeli balikho babubuukila mu sibala lundi ali sichiimi siabakhingiliile.
Ndalumia kumwoyo kwa Farao ne acha khubaloondakho. Ne liula liase khu Farao ne banamae bewe boosi licha khundeerera ese efuma. Nio Bamisiri bacha khumanya bali Ese ndi Wele Omunyali Owa Bioosi.” Mala Baisiraeli bakhola bario.
Nga omwami owa Misiri ne aboolelwa ali babaandu beluukhe, niye ne bakholi bewe bakaluukhasia chinganakani chabwe baloma bali, “Siina nisio khukholile sino? Khwalekhile Baisiraeli bachiile. Khwatibiisie bakholi befwe.”
Nio Farao aarekekha likaari liewe lie liie. Aabukula banamae bewe alala ne naye.
Lundi aabukula kamakaari ke liie chimia sita kakaroborwa, ne kamakaari kakaandi koosi ke sibala sia Misiri alala ne banamae bakhulu buli khu likaari.
Wele Omunyali Owa Bioosi alumia kumwoyo kwa Farao omwami owa Misiri, mala Farao atima khu Baisiraeli. Ne kakhali Baisiraeli barekukha ne bakheembeelelakho tawe.
Banamae be sibala sia Misiri boosi alala ne chifarasi, ne kamakaari, kabwe batima khu Baisiraeli mala ba banyoola embi ne nyanja eya Shamu a Pi-hairoti ebweeni wa Baali-sefoni. Baba bapile abwenao ekambi.
Baisiraeli nga babona Farao ne banamae bewe ne balikho becha baria lukali mala balilila Wele Omunyali Owa Bioosi abayeete.
Baboolela Musa bali, “Abeele biliindwa mu Misiri se bilimo tawe sikila ne wakhurusiisieyo khufwiile mu sichiimi? Siina nisio okhukholeele sino khulwe khu khurusia efwe mu Misiri?
Se kali kano niko khwakhuboolela ne khuli mu Misiri khuli khulekhe busa mala khuchiililile khuba banasioobi be Bamisiri? Bwakhabeele bulayikho khuba banasioobi ebweeneyo khukhila khufwila mu sichiimi muno.”
Ne Musa aboolela babaandu ali, “Mukharia tawe! Yiima busa, ne kane mubone buonia nibwo Wele Omunyali Owa Bioosi acha khumuelesia enywe luno. Bamisiri nibo mubona bano se mucha khubabona lundi tawe.
Wele Omunyali Owa Bioosi acha khumupanila, ne mukhoya musile busa.”
Wele Omunyali Owa Bioosi areeba Musa ali, “Siina ne undilila? Boolela babaandu ba Isiraeli bachiililile ebweeni ne lukeendo.
Suta angaaki esiimbo yowo, mala okiekesielele khu nyanja okabukhasiemo kameechi, nio Baisiraeli bambukhile khu liloba liliomu mu nyanja.
Ne nja khukhola kimiooyo kie Bamisiri kilume nio bamuloondekho mu nyanja. Ne nja khunyoola efuma sikila Farao ne banamae bewe boosi, kamakaari kewe, ne babaandu bewe batimia chifarasi.
Ne malile ndio, Bamisiri balimanya bali, Ese ndi Wele Omunyali Owa Bioosi.”
Nio Malaika owa Wele, owaba ebweeni we banamae ba Isiraeli, aakobola enyuma. Enjeko eye lifuumbi yosi yakobola enyuma wabwe yaba
akari we Bamisiri ne Baisiraeli. Lifuumbi liareera sisiilima khu Bamisiri. Ne kakhali liakhosiela Baisiraeli. Banamae be Bamisiri se banyala khukhwimbiya Baisiraeli tawe.
Musa aakololosia kumukhono kwewe khu nyanja, mala Wele Omunyali Owa Bioosi auucha ekhuungu esiro eye ebukwe siilo sioosi. Ekhuungu eyo yakhola engila enyomu yabonekhana mu nyanja, ne kameechi kakabukhanamo.
Baisiraeli bambukhila khu liloba libalakafu, batikiywa chimbeka chombi ne kamasiisi ke kameechi.
Bamisiri baabatimakho mala bengila mu nyanja ne chifarasi chabwe, kamakaari nende batimia chifarasi.
Oli makhelebeende, Wele Omunyali Owa Bioosi aalola banamae be Bamisiri asi khubirira munjeko eye kumulilo ne lifuumbi mala abakoyania.
Akhola kimikuu kie kamakaari kiaanda. Nio Bamisiri baloma bali, “Wele Omunyali Owa Bioosi alikho apanila Baisiraeli khukhuula efwe. Lekha khwilukhe!”
Wele Omunyali Owa Bioosi aboolela Musa ali, “Kololosia kumukhono kwowo khu nyanja, nio kameechi kakobole khu Bamisiri, khu makaari kabwe ne khu batimia chifarasi babwe.”
Khwako Musa aakololosia kumukhono kwewe khu nyanja. Oli bwasia, kameechi kelao mu bweyaangu bwako. Bamisiri bakhaka khukhwibacha kameechi. Ne kakhali Wele Omunyali Owa Bioosi abunia Bamisiri mu nyanja.
Kameechi kakobola mala kafuunikha kamakaari, batimia chifarasi, ne banamae boosi be Bamisiri ba baba ne baloondile khu Baisiraeli mu nyanja. Mbao akhaba mulala khu nibo owarama tawe.
Ne kakhali Baisiraeli bakeenda khu liloba liliomu ne batikiiywe chimbeka chombi ne kamasiisi kabili ke kameechi.
Khwako Wele Omunyali Owa Bioosi aaonia Baisiraeli khukhwama khu Bamisiri endaalo ng'eneyo. Baisiraeli babona Bamisiri bafwiile, bali khu sikingiki sie nyanja.
Nga Baisiraeli ne babona kumulimo kumuboofu nikwo Wele Omunyali Owa Bioosi aakhola khu Bamisiri, bamuria mala bamusuubila niye ne omukholi wewe Musa.

“Ndembela Wele Omunyali Owa Bioosi, sikila aanyolile bukhili mu luyali,
efarasi no mundu ookitimia,
abimwaatile mu nyanja.
Abeele buonia bwase.
Yuno ali Wele wase, khamufumie.
Wele owa paapa wase, khamuelesie luyali.
Wele Omunyali Owa Bioosi ali omunamae.
Wele Omunyali Owa Bioosi lili lisina liewe.
“Kamakaari ke liie ka Farao ne banamae bewe,
amwaata mu nyanja.
Ne banamae bewe bakhulu balayi,
besiikhile mu nyanja eya Shamu.
Kameechi kakechuule kabafuuma,
besiikha mu lusiba nga libaale.
“Kumukhono kwowo kumuseecha, Ee Wele Omunyali Owa Bioosi,
kuli ne kamaani.
Kumukhono kwowo kumuseecha, Ee Wele Omunyali Owa Bioosi
kuula omusiku.
Mu bukali bwe kamaani kowo,
oula basiku bowo,
ewe orumanga lirima liowo,
liboosia nga kumulilo ne kwosia lukhaanja.
Khulwe khufua kumuuya khwowo,
kameechi kebuusia alala,
enyanja yebuusia alala mu situumi,
kameechi ke lusiba kaandalala asi we enyanja.
Omusiku aloma ali, Ndabatimakho mbanyoole.
Ndakabaniamo kimiaandu kiabwe,
mala mbukule bioosi nibio nenya.
Ndachoola embalu yase, mala mbabunie.
Ewe wakhola embeo yowo yaucha,
mala enyanja yabafuuma,
besiikha nga sibia mu meechi kamakali.
“Naanu mu bawele ooli nga ewe, Ee Wele Omunyali Owa Bioosi?
Naanu ooli nga ewe,
ooli omutakatifu lukali,
onyala aakhola bikholwa bie khuukia ne kamayia?
Ewe wasuta kumukhono kwowo kumuseecha,
mala liloba liabamila.
Warangiriire babaandu nibo wasikula,
mu busiime bukhawa tawe.
Wabarangirira ne kamaani kowo,
khukhwola mu maloba kowo kamatakatifu.
Babaandu be chikholo bauliile,
ne balikho barenga.
Bireengo biaamba Bafilisiti.
Babemeelesi ba Edomu barangaraarwe.
Babemeelesi ba Moabu, literema liabaambile.
Bamenywa ba Kanaani boosi bafwiile kumwoyo.
Literema ne buuri biabechilekho,
khulwe kamaani kowo,
basilile busa nga libaale,
khukhwola nga babaandu bowo nibo wakula,
Ee Wele Omunyali Owa Bioosi, ne babira.
Okhabengisie, mala obabiaale khu sikulu siowo sisieene,
Ee Wele Omunyali Owa Bioosi, abuundu niio warobora omenyeo,
Ee Wele Omunyali Owa Bioosi, Abuundu Atakatifu niio wamweene wombakha.
Wele Omunyali Owa Bioosi akhamiie mindali na mindali.”
Baisiraeli bambukha enyanja khu liloba liliomu. Ne kakhali nga kamakaari ne chifarasi cha Farao ne bachitimia bengilamo, Wele Omunyali Owa Bioosi aakobosia kameechi, mala kabafuuma.
Nio Omung'oosi Miriamu, Omukooko owa Aruni, aabukula etamburini yewe, mala bakhasi boosi bamuloondakho, baapa chitamburini ne khukhina.
Miriamu abembela ali,
“Yimbila Wele Omunyali Owa Bioosi,
sikila aniinisiibwe mu luyali,
amwaatile mu nyanja chifarasi nende bachitimia.”
Nio Musa arangirira Baisiraeli khukhwama khu nyanja eya Shamu bacha mu sichiimi sia Siuri. Bakeenda mu sichiimi khu ndaalo chitaru ne se banyoolakho kameechi tawe.
Nio boola abuundu alaangwa bali Mara. Ne kameechi ke ebweeneyo kaba kamalulu. Khwako se banyala khukanywa tawe. Esio siakila balaanga abuundu ao bali Mara
Babaandu belung'unya khu Musa ne bamureeba bali, “Khucha khunywa siina?”
Musa aalilila Wele Omunyali Owa Bioosi, mala Wele Omunyali Owa Bioosi amwekesia sitonyi sie kumurongooro. Musa asimwaata mu meechi, mala kameechi kaaba kamalayi khulwe khunywa. Ebweeneyo Wele Omunyali Owa Bioosi abaelesia kamalaka ke khumenya mala abakhaka. Aaloma ali,
“Mwaaba ne mundiira elala mala mukhole kaali ka ng'ali ebweeni wase ne muliinda kamalaka kase, se nja khumureererakho enywe bulwaale nibwo nareerera Bamisiri tawe. Khakhole ndio sikila Ese ndi Wele Omunyali Owa Bioosi omuonia wenywe khukhwama khu bulwaale bwenywe.”
Nio boola e Elimu, niio chisebele che kameechi ekhumi na chibili chaba ne kimirongooro kie kamakheendu kamakhumi saba. Bapa ekambi a meechi ao.

Baisiraeli bama e Elimu, mala boosi bacha mu sichiimi sia Sini siili akari wa Elimu ne Sinai. Eyo yaba endaalo eye likhumi na chiraano eye kumwesi kwe khabili khukhwama nga ne barura e Misiri.
Baisiraeli boosi beng'ulung'unya khu Musa ne Aruni mu sichiimi.
Baboolela Musa ne Aruni bali, “Andi Wele Omunyali Owa Bioosi akhwiirira mu sibala sie Misiri. Ebweeneyo abeele khwikhala ne khulia biuumbu bie chinyama ne kimikaati. Enywe mwakhureerire efwe mu sichiimi muno nio mukhwiire fweesi ne enjala?”
Khu ndaalo ekhola sita berekekhe nibio bacha khwangala, mala bicha khuba bikali khukhwola khabili khukhilakho nibio bangalaanga buli ndaalo.”
Khwako Musa ne Aruni baboolela Baisiraeli bali, “Luno ekolooba kane mumanye muli Wele Omunyali Owa Bioosi niye owabarusia mu Misiri.
Kumutikhinyi mucha khubona luyali lwa Wele Omunyali Owa Bioosi. Sikila auliile lililung'unya lienywe khu niye. Sikila khuli naanu nio mukhwilung'unyilekho?”
Nio Musa aababoolela ali, “Wele Omunyali Owa Bioosi acha khumuelesia enyama ekolooba ne kimikaati kumutikhinyi mulie mwikure. Alakhola ario sikila auliile lililung'unya lienywe likali khu niye. Efwe khuli naanu? Liling'ulung'unya lienywe se lili khwifwe tawe, lili khu Wele Omunyali Owa Bioosi.”
Musa aboolela Aruni ali, “Boolela libuusiana lie Baisiraeli lioosi oli, ‘yiicha siimbi ebweeni wa Wele Omunyali Owa Bioosi, sikila auliile lililung'unya lienywe.’ ”
Nga Aruni ne aboolela libuusiana lie Baisiraeli lioosi, bayuukha baloleelela lubeka lwe mu sichiimi. Ne lola, luyali lwa Wele Omunyali Owa Bioosi lwabonekhela mu lifuumbi.
Ne Wele Omunyali Owa Bioosi aboolela Musa ali,
“Nauliile lililung'unya lie Baisiraeli. Baboolele oli, ‘Ekolooba kane mulie enyama, ne kumutikhinyi mucha khunyoola kimikaati kimikali. Nio mulamanya muli Ese ndi Wele Omunyali Owa Bioosi, Wele wenywe.’ ”
Ekolooba chisiindu checha mala chechula mu kambi ne kumutikhinyi luume lwabotookhelela ekambi.
Nga luume ne lwabalakala, bibiindu nga bikaati bitiiti biabonekha nga lifuro khu ngaaki khwe liloba.
Nga Baisiraeli ne babibona, se bamanya biina nibio tawe, mala bareebana bali, “Bino binaanu?” Musa aababoolela ali, “Sino sili siakhulia nisio Wele Omunyali Owa Bioosi alikho amuelesie enywe mulie.
Lino nilio Wele Omunyali Owa Bioosi alakile: ‘buli mundu khwinywe angale nibio anyala khulia. Yangala, buli mundu endubi ndala khuloondekhana ne bukali bwe babaandu mu liiema liewe.’ ”
Baisiraeli bakhola bario. Balala bangala bikali, babaandi bikeekhe.
Nga ne babikela mu ndubi, babangala bikali se baba ne bibiarama tawe, ne abo babangala bikeekhe se bataamba tawe. Buli mulala angala nibio enya.
Musa aababoolela ali, “Omundu akhalekhakho biarama khukhwola kumutikhinyi tawe.”
Ne kakhali balala se baulila Musa tawe mala balekha biakhulia biarama khukhwola kumutikhinyi. Nga bwasia biaba biechulemo chinyeende lundi biunya bubolo. Nio Musa abaambila lirima.
Buli mutikhinyi sia mulala angala bikali nga nibio anyala khulia. Ne buli nga kumuumu ne kwarafuanga, bibiarama khu liloba biayengukhanga ne biwao.
Khu ndaalo ekhola sita bangala biakhulia khukhwola khabili, chindubi chibili buli mundu. Babemeelesi boosi be libuusiana becha mala baboolela Musa niko babaandu bakholile.
Musa aababoolela ali, “Wele Omunyali Owa Bioosi alakile ali kumutikhinyi eli ndaalo eye khuola. Eli esabato endakatifu ya Wele Omunyali Owa Bioosi. Khupa kimikaati nikio mwenya khuupa, lundi muteekhe luno nibio mwenya khuteekha. Siosi siosi sicha khurama sikhoya sialekhwa mala siabiikhwa khulwe kumutikhinyi.”
Nono, babiikha sisiarama khukhwola endaalo eloondakho nga Musa ne abalaka. Ne se sionekha namwe siabamo chinyeende tawe.
Musa aloma ali, “Lia sino khu ndaalo yino, sikila luno eli esabato eya Wele Omunyali Owa Bioosi. Luno se mucha khunyoola siosi siosi enje tawe.
Mukhoyeele mwangale biakhulia khulwe chindaalo sita, ne kakhali endaalo eya saba, eli endaalo eya sabato. Mbao siakhulia sicha khubao tawe.”
Khu ndaalo eya saba babaandu balala barura enje khukhwangala biakhulia. Ne se banyoolakho siosi tawe.
Nio Wele Omunyali Owa Bioosi aareeba Musa ali, “Mulaloba khuria kamalaka kaase khukhwola liina?
Lola! Wele Omunyali Owa Bioosi aamuelesie enywe endaalo eye sabato. Khwako, khu ndaalo ekhola sita acha khumuelesia siakhulia simala chindaalo chibili. Buli sia mulala ekhale niio ali khu ndaalo eya saba mala akharura mungo mwewe tawe.”
Nio babaandu baola khu ndaalo eya saba.
Musa aaloma ali, “Lino nilio Wele Omunyali Owa Bioosi alakile: ‘Lekha endubi ndala eya mana mubiikhe khulwe chiselukho chenywe choosi nio chibone siakhulia nisio namuelesia enywe ne muli mu sichiimi lundi nga namwamia e Misiri.’ ”
Musa aaboolela Aruni ali, “Bukula esaachi, mala oreemo endubi ndala eya mana, mala ebiikhwe ebweeni wa Wele Omunyali Owa Bioosi khulwe chiselukho chenywe choosi.”
Aruni akira ebweeni we Lisanduku lie ndakaano nio ebiikhwe nga Wele Omunyali Owa Bioosi ne alaka Musa.
Baisiraeli balia mana khulwe kimiiko kamakhumi kane, khukhwola nga ne boola mu sibala sinyala siamenywamo. Balia mana khukhwola nga boola khu lwakha lwe sibala sia Kanaani.
(Endubi yaba sikelo silala khukhumi sie siikula).

Khwako, Baisiraeli balomania Musa ne baloma bali, “Khue kameechi khunywe.” Musa abareeba ali, “Siina sikila ne mundomania? Siina sikila ne mukhaka Wele Omunyali Owa Bioosi?”
Ne kakhali babaandu baba ne bulesia bukali bwe kameechi ebweeneyo mala belung'unya khu Musa. Baaloma bali, “Siina sikila ne wakhwamisia e Misiri khukhwiira efwe ne babaana befwe ne chikhaafu chefwe khulwe bulesia?”
Nio Musa aalilila Wele Omunyali Owa Bioosi ali, “Khola ndiena babaandu bano? Bali siimbi khu khukhupa ese kamabaale.”
Wele Omunyali Owa Bioosi aaboolela Musa ali, “Bukulakho basaakhulu balala Baisiraeli ne nawe, mala murangire ebweeni we babaandu. Bukula ne esiimbo niyo wapila luluuchi lwa Naili mala oche.
Lola! Ndeema ebweeni wowo khu lwanda a Sikulu sia Sinai. Olapa lulwanda mala kameechi kalatubukhakho nio babaandu banywe.” Musa aakhola ario ebweeni we basaakhulu ba Isiraeli.
Aatiuukha abuundu ao ali Masa ne Meriba.
Nio Baamaleki becha bapana ne Baisiraeli a Refidimu.
Musa aaboolela Yoshua ali, “Khuroborere babaandu mala muche mupane ne Baamaleki. Kumutikhinyi khwima khu sikulu khu ngaaki ne esiimbo eya Wele mu mukhono kwase.”
Yoshua aakhola nga Musa ne amulaka mala aacha apana ne Baamaleki. Musa, Aruni ne Huri baniina khu sikulu.
Buli lwosi nga Musa ne aasutanga kumukhono kwewe mu ngaaki, Baisiraeli bakhilanga. Ne buli lwosi nga ne ekhisianga asi kumukhono, Baamaleki bakhilanga.
Ne kakhali kamakhono ka Musa kaluilila. Nono babukula libaale bamureerera ekhalakho. Ne Aruni ne Huri basuta kamakhono kewe angaaki, mulala lubeka lulala okundi lubeka luluundi. Nono kamakhono ka Musa kaba mu ngaaki khukhwola nga enyanga ne yakwa.
Khwako Yoshua aulila elala Baamaleki.
Nio Musa ombakha alutare mala akilaanga ali, “Wele Omunyali Owa Bioosi ali ependera yase.”
Aaloma ali, “Suta angaaki ependera eya Wele Omunyali Owa Bioosi! Wele Omunyali Owa Bioosi acha khuchiililila khu khupana ne Baamaleki mindali na mindali.”

Omusaayi owa Midiani Yetiro, paapa omukhwe owa Musa, aaulila koosi niko Wele aakholela Musa ne Baisiraeli. Aaulila nga Wele Omunyali Owa Bioosi ne abarusia mu Misiri.
Nono Yetiro, paapa omukhwe owa Musa aba areera Sipora mukha Musa sikila beele Musa aamulekha ewabwe.
Sipora akobolayo ne babaana bewe babili. Mulala khu baana bewe aba bali Kerishomu,
Ne lisina lio okundi liaba bali Elieseri,
Yetiro aacha ne mukha Musa ne babaana ba Musa babili mu sichiimi niio Musa aaba ne apile ekambi a lukulu lwa Wele.
Omundu aaboolela Musa ali, “Lola, raraao alikho echa niio oli no mukhasi wowo ne babaana.”
Musa aarura acha khukhwakaanana ne raraawe omukhwe. Musa aamusikamila mala enyokha amwikwayila. Bareebana ke bulamu bwabwe nio bengila mu liiema lia Musa.
Musa aaboolela Yetiro koosi niko Wele Omunyali Owa Bioosi aaba ne akholeele Farao ne babaandu ba Misiri khulwe Baisiraeli. Lundi amuboolela akhaba ke butinyu nibwo babaandu banyoola khu ngila nende nga nilwo Wele Omunyali Owa Bioosi ne aabaonia.
Yetiro asangaalila kamalayi koosi niko Wele Omunyali Owa Bioosi aaba ne akholeele Isiraeli, nga ne abaonia khukhwama khu Bamisiri.
Yetiro aloma ali, “Wele Omunyali Owa Bioosi afume, Wele omuonisie enywe khukhwama khu Bamisiri ne khu Farao.
Luno namanyile ndi Wele Omunyali Owa Bioosi ali omukali khukhila bawele babaandi boosi, sikila aonia Baisiraeli khukhwama khu Bamisiri babalekeelesia Baisiraeli.”
Nio Yetiro aana siianwa sie khukhwosia ne chimbosio khu Wele. Aruni aacha ne basaakhulu Baisiraeli boosi khulia siakhulia ne paapa omukhwe owa Musa ebweeni wa Wele.
Endaalo eyaloondakho Musa ekhala khuyaasia babaandu balomana. Babaandu bamwimao khukhwama kumutikhinyi khukhwola ekolooba.
Yetiro nga ne abona koosi niko Musa aba ne akholela babaandu, amureeba ali, “Siina nisio olakholelanga babaandu sino? Siina sikila ne wikhala weng'ene ne babaandu boosi bakhwimileo khukhwama kumutikhinyi khukhwola ekolooba?”
Musa akobosia raraawe omukhwe ali, “Khoyela khole lino sikila babaandu banjichakho khureeba lilienya lia Wele.
Babaandu ne bali ne bulomani, banjichakho, ne khalakila omundu nowasie. Ne mbaboolela kamalaka ka Wele ne bukhalaki bwewe.”
Nio Yetiro aloma ali, “Niko olikho okhola se kali kamalayi tawe.
Ewe ne babaandu nibo oli nabo bano mulaluwa, sikila kimilimo kili kimisiro khwinywe. Se onyala wakikhola weng'ene tawe.
Nono ndekeeresie! Ndakhukaambila mala Wele abe ne nawe! Cha ebweeni wa Wele khulwe babaandu mala oyile chikesi chabwe khu niye.
Okhoyeele obekisie kamalaka ka Wele ne bukhalaki bwewe ne khubenooselia nga nilwo bakhoyeele khumenya nende nisio bakhoyeele khukhola.
Ne khutasa khwako, robora babaandu banyala khukhwama mu baandu bano boosi, babe nga babemeelesi be babaandu, babemeelesi be chielefu, chimia, kamakhumi karaano, ne kamakhumi. Bakhoyeele babe babaandu ba baria Wele banyala beyikinwa mala bakhanyala bafukiilila asoya tawe.
Lekha nibo bakhalake chikesi che babaandu biise bioosi. Banyala bakhureerera chikesi chimbandalafu, ne nibo babeene banyala bakhalaka bulomani butiiti. Elio licha khwanguya kimilimo kiowo, nga ne bacha khuyeetana busiro nawe.
Waaba ne okhola orio, nga Wele ne akhulaka, ocha khunyala kimilimo kiowo, ne babaandu bano boosi balaloota engo mu muleembe.”
Musa aulila likaambila lia Yetiro mala akhola koosi niko Yetiro aaloma.
Musa aarobora babaandu banyala khukhwama mu Isiraeli mwoosi mala aabakhola khuba babemeelesi khu baandu. Baba babemeelesi be chielefu, chimia, kamakhumi karaano ne kamakhumi.
Babaandu abo bakhalakanga chikesi che babaandu biise bioosi. Bareeranga chikesi chimbandalafu khu Musa ne kakhali bulomani butiiti babeene bakhalakanga.
Nio Musa alekha raraawe omukhwe aarekukha. Ne Yetiro aakobola mu sibala siewe.

Baisiraeli bama mu sibala sia Misiri mala boola mu sichiimi sia Sinai khu ndaalo enyoa eye kumwesi kwa khataru.
Nga baama Refidimu boola mu sichiimi sia Sinai baapa ekambi ebweeneyo. Ekambi yino yaba embi ne sikulu sia Sinai.
Nio Musa aacha khu sikulu khukhwakaanana ne Wele.
Wele Omunyali Owa Bioosi aamulaangila khu sikulu mala amuboolela ali, “Boolela Baisiraeli, lisaaye lia Yakobo oli,
‘Mwaboone niko nakholela Bamisiri nende nga nilwo namusuta enywe nga efuruusi ne sutila binywinywi biayo khu ndaa, mala namureera ano khwise.
Enywe mucha khuba bubwami bwe basaayi, lundi ekholo endakatifu. Kano niko kamakhuwa niko okhoyeele oboolele babaana Ba Isiraeli.’ ”
Khwako Musa eekha asi mala alaanga basaakhulu be babaandu mala ababoolela kamakhuwa koosi niko Wele Omunyali Owa Bioosi aaba ne amulakile.
Nio babaandu boosi bakobosia alala bali, “Khucha khukhola koosi niko Wele Omunyali Owa Bioosi alomile,” Ne Musa ayilila Wele Omunyali Owa Bioosi likobosia lie babaandu.
Ne Wele Omunyali Owa Bioosi aboolela Musa ali, “Lola, ndakhwichila mwifuumbi lisiro, nio babaandu baulile ne ndikho ndomaloma nawe mala bakhusuubile ewe wesi buli lwosi.”
Musa aaboolela Wele Omunyali Owa Bioosi niko babaandu baloma.
Ne Wele Omunyali Owa Bioosi aboolela Musa ali, “Cha mala orekekhe babaandu luno ne kumutikhinyi. Bakhoya basiinge chingubo chabwe mala berekekhe endaalo eye khataru.
Endaalo eye khataru ng'eneyo ese Wele Omunyali Owa Bioosi kheekhe asi khu Sikulu sia Sinai, niio babaandu boosi balimbona.
Ra lulwaakha lubotookhelele sikulu mala oboolele babaandu oli bakhaniina khu sikulu namwe khukhwimbiya lulwakha tawe. Omundu yesi yesi aaba ne etiila khu sikulu, acha khufwa.
Omundu oyo akhaapwe kamabaale namwe alaswe buyiingo. Ne omundu yesi yesi se akhamwetiilekho tawe. Abeele omundu akheerwe, ebeele esaang'i akheerwe. Ne ekhoombi ne yiipa siise sileeyi, babaandu banyala baniine khu sikulu.”
Nio Musa ekha asi khukhwama khu Sikulu mala aacha arekekha babaandu. Khwako basiinga chingubo chabwe.
Ne Musa ababoolela ali, “Mwirekekhe khu ndaalo ekhola khataru. Khu ndaalo eyo mundu akhabaakho no mukhasi tawe.”
Nio Musa arusia babaandu khukhwama mu kambi bache khukhwakaanana ne Wele. Babaandu beema mu maayo mwe sikulu.
Sikulu sia Sinai sioosi siafuumwa ne liliisi, sikila Wele Omunyali Owa Bioosi asiikhakho mu mulilo. Liliisi khukhwamakho lianiina mu ngaaki nga liliisi lie liruumbi. Sikulu sioosi siaterema lukali.
Nga luyoka lwe khoombi ne lwachiililila khuba lukali, Musa aalomaloma mala Wele amukoboselia mu likukuma.
Wele Omunyali Owa Bioosi ekha asi khu sikulu sia Sinai, khu ndeleelwa eye sikulu. Wele Omunyali Owa Bioosi alaanga Musa ache khu ndeleerwa khwe sikulu. Musa aniina khu sikulu.
Wele Omunyali Owa Bioosi aboolela Musa ali, “Yiikha asi mala okaanie babaandu ne busa bakhola bario bakhalisia lulwakha bambona mala bakali khu nibo bafwa.
Ne lundi lekha basaayi babeecha niio ese Wele Omunyali Owa Bioosi ndi betakaase ne busa nja khubaelesia kumunaanio.”
Musa aaboolela Wele Omunyali Owa Bioosi ali, “Babaandu se banyala baniina khu sikulu sia Sinai tawe, sikila ewe wamweene wakhulaka oli khure khu sikulu lulwakha mala khulutakaase.”
Wele Omunyali Owa Bioosi aamuboolela ali, “Yiikha asi mala oniine wiiche ne Aruni. Ne okhalekha basaayi ne babaandu bakhalisiakho lulwakha becha niio ndi tawe. Ne busa ndababunia.”
Nono Musa ekha asi mala aboolela babaandu niko Wele Omunyali Owa Bioosi aaba ne alomile.

Wele aloma kamakhuwa kano koosi, ali:
“Ese ndi Wele Omunyali Owa Bioosi, Wele wenywe owamurusia enywe mu sibala sia Misiri, khukhwama munju eye bunasioobi.
“Okhaba ne bawele babaandi tawe ne khali Ese.
Okhabinamila namwe obikholele tawe. Sikila Ese Wele Omunyali Owa Bioosi, Wele wowo ndi owe likhendekha. Ndeera siiukuumo khu bapaapa khu baana babwe khukhwola khu selukho eya khataru ne eye khaane eye abo babambiila Ese.
Ne kakhali nekesia busiime buchiililila khu baandu bakali ba basiima ne khuria kamalaka kase.
Khu ndaalo sita khola kimilimo, mala okhole kimilimo kiowo kioosi.
Ne kakhali endaalo eya saba eli endaalo eya sabato khu Wele Omunyali Owa Bioosi, Wele wowo. Khu ndaalo ng'eneyo okhakhola kumulimo kwosi kwosi tawe, obeele ewe, namwe omwana wowo omusoleeli namwe omukhaana, namwe nasioobi wowo owe siseecha namwe owe siikhasi, namwe chikhaafu chowo namwe omureende yesi yesi omenyile nawe.
Sikila khulwe chindaalo sita Wele Omunyali Owa Bioosi akhola likulu ne liloba, enyanja ne bioosi bilimo mala aola khu ndaalo eya saba. Khwako Wele Omunyali Owa Bioosi abiita chikhabi endaalo eya esabato mala aakitakaasa.
Baboolela Musa bali, “Ewe lomaloma khwifwe ne khulaulila. Ne kakhali okhalekha Wele aalomaloma khwifwe tawe. Ne busa khukhola khurio khwafwa.”
Nio Musa aboolela babaandu ali, “Mukharia tawe, sikila Wele echile khumukhaka enywe ne khumukhola muchiililile khumuria niye nio mukhakhola bubwoni tawe.”
Babaandu bachiililila khukhwiima sinaao. Ne kakhali Musa eseenda siimbi a siilima sikali niio Wele aba.
Nio Wele Omunyali Owa Bioosi aboolela Musa ali, “Boolela babaandu ba Isiraeli oli, ‘Mwaboone muli Ese, nalomaloome khwinywe khukhwama mwikulu.
Mukhekholela mwabeene bawele be efwesa namwe esahabu ne mundubakho ese tawe.
Kholele Ese alutare eye liloba, mala mwoseliekho kamakheese kenywe ne chikhaafu chenywe nga biianwa bie khukhwosia ne biianwa bie kumuleembe. Buli abuundu niio namuroborera khulwe khukhusaaya, kheeche mwinywe mala mubiite chikhabi.
Ne mwaba ne mukholela ese alutare eye kamabaale mukhakiombakhila kamabaale kamachoonge tawe. Mwaba ne muchongakho ne sisiindu siosi siosi aba mwonaake libaale elio likharumikhirwa tawe.
Mukhaniina khu alutare khu ngaaki tawe. Mwakhola murio, mukhabonekhe sichula sienywe mwabeene.’ ”

Wele aaboolela Musa ali, “Kano kali kamalaka niko okhoyeele oeleesie Baisiraeli.
Ne okula nasioobi omueburania, acha khukhukholela kimiiko sita. Ne mu mwiiko kwa saba alekhuulwe busa akharuungakho sisiindu siosi siosi tawe.
Aaba ne echa ne ali omusuumba, akobolayo ne ali omusuumba. Aaba ne echa no mukhasi wewe akobolayo naye.
Ne omwami wewe aaba ne amukhweela omukhasi, mala omukhasi oyo amusaalila babaana basoleeli namwe bakhaana, omukhasi ne babaana bewe baba bo mwami wewe. Ne nasioobi oyo akhoyeele aacha yeng'ene.
Ne kakhali wakana nasioobi anyala aloma ali asiima omwami wewe, omukhasi wewe, ne babaana bewe, mala se enya khulekhwa abe omulekhuule tawe.
Ne akhola ario, omwami wewe acha khumuyila khu Wele. Acha khumwiimia ebweeneyo a muliango namwe khu mwitalaachi kwe enju mala amufutule liiru ne lukela. Khwako nasioobi oyo acha khuba nasioobi wewe mu bulamu bwewe bwoosi.
“Omundu aaba ne akusia omukhaana wewe abe nasioobi, omukhaana oyo se acha khulekhwa, nga nasioobi owe siseecha tawe.
Aaba ne akhasiimisia omwami wewe, owenya khumukhwa nga omukhasi wewe tawe, aba omwami oyo acha khumulekha asikulwe no mulebe wewe. Omwami wewe oyo se acha khuba ne bunyali bwe khumukusia khu mureende tawe sikila omwami wewe abeele se aba omusuubilwa khu nasioobi oyo tawe.
Omwami oyo aaba ne akula nasioobi owe siikhasi oyo khukhwela omwana wewe omusoleeli, akhoya amukholela nga omwana wewe owe siikhaana omwene.
Omundu aaba ne akhwa omukhasi okundi, akhaboombia biakhulia bio mukhasi omukhulu, namwe, chingubo, lundi akhalekha khuuba naye nga omukhasi wewe tawe.
Ne aaba ne akhamukholela bibiindu bitaru bino tawe, akhoyeele amulekhe ache busa mala akharuungiakho omukhasi yuno kumuruungo kwosi kwosi tawe.”
Ne kakhali aaba ne amwiira ne akhamwiluungikhe tawe, anyala amulila abuundu niio nja khumuroborera.
Ne Omundu aaba ne eera owasie ne amwiluungikhe, mucha khumurusia khu alutare yase mala akhoya eerwe.
“Omundu yesi yesi oupa raraawe namwe maawe akhoya erwa.
“Babaandu babili ne balomana mala omundu mulala aapa owasie libaale namwe sifuusi, mala alekha khumwiira tawe, ne kakhali omundu niye apile alwaale.
Enyuma wako aba ne enyokha mala akeendela khu siimbo yewe, omundu owamupa akhoya amuruunge khulwe biise nibio omulwale atibia, mala amusilikhe khukhwola nga ne aliona. Ne kakhali owamupa oyo akheerwa tawe.
“Omundu aapa nasioobi wewe, akhaba owe siseecha namwe owe siikhasi ne siimbo, mala nasioobi afwila mu makhono kewe, omundu oyo akhoya auukuumwa.
Ne nasioobi oyo ne akhafwa endaalo ng'eneyo namwe eloondakho tawe, omwami wewe se akhoya auukuumwa tawe, sikila nasioobi ali wewe.
“Babaandu babili ne bapana mala baumisia omukhasi owaesia enda yarura. Ne kakhali omukhasi oyo ne akhaumiiakho osi osi tawe, omundu omuumisie akhoya aruunge kumuruungo. Ne akharuunge kumuruungo nikwo omuseecha owo mukhasi enya khuloondekhana ne likhalaka lie bakhalaki.
Ne omukhasi omwene aaba ne aumiia, siiukuumo sicha khuba bulamu buruunga bulamu.
Emoni eruunga moni, liliino liruunga liliino, kumukhono kuruunga kumukhono, sikele siruunga sikele,
liliosia liruunga liliosia, bukhupe buruunga bukhupe, ling'uukha liruunga ling'uukha.
“Omundu aaba ne aapa nasioobi wewe owe siseecha namwe owe siikhasi emoni mala amubofusia, akhoya alekhuule nasioobi ache khulwe khuruunga emoni yewe.
Ne aaba ne amupongola liliino, akhoya alekhuule nasioobi ache khulwe khuruunga liliino liewe.
“Euunwa yaunaka omundu owe siseecha namwe owe siikhasi afwa, ekhoya yipwe kamabaale yiirwe. Ne enyama yayo ekhaliibwa tawe. Ne kakhali omweeneyo se ali ne bubi tawe.
Ne euunwa yaaba ne yanala khuuna babaandu ne bakhakaambila omweeneyo se akiboa tawe, nio yaunaka omundu aafwa, yiipwe kamabaale efwe, ne akhaba omweeneyo yesi eerwe.
Kakhaba kario, omwene aaba ne enya khukhwisikula aonie bulamu bwewe, akhoya aruunge kumuruungo nikwo bamurakho.
Euunwa yaaba ne yiira omusoleeli namwe omukhaana owo mundu, omundu owe khaafu eyo akholelwe khuloondekhana ne lilaka lino liliene.
Euunwa yaaba ne yiira nasioobi owe siseecha namwe owe siikhasi, omweeneyo acha khuruunga omwene nasioobi bitonyi bie efwesa kamakhumi kataru, ne euunwa eyo echa khupwa kamabaale efwe.
“Kaaba bali omundu afuunula liloo namwe ayaba liloo mala alekhe khu lifuunikha tawe, mala eeyi namwe epunda yo mundu okundi ekwemo,
akhoya aruunge chirupia khu mweeneyo, mala efwiile echa khuba yewe.
Ne euunwa yo mundu yaaba ne yiira euunwa yo wasie, babaandu abo boombi bacha khukusia enamu mala bakabane chirupia, lundi bacha khukabana enyama eye uunwa efwiile.
Ne liaba ne limanyikhana lili euunwa abeele eli ne kumwiima kwe khuuna ne owakibaya se akiliinda tawe, akhoyeele aane euunwa khuruunga euunwa efwiile.

“Omundu aaba ne eeba eeyi namwe likheese mala eera namwe aakusia, akhoya aane chieeyi chiraano khuruunga eeyi ndala, ne kamakheese kane khuruunga likheese lilala. Akhoya aruunge nibio eeba. Ne aaba ne akhalikho ne sisiindu tawe, acha khukusibwa khulwe bubwifwi bwewe.
Omwifwi ne anyoolekhwa ne alikho aatula enju siilo mala eerwa, omwirire se ali ne kumusaango kwe khuchukha sifuki tawe.
Ne kakhali omwifwi oyo aambwa enyanga ne erurire mala eerwa, aaba omwirire oyo ali ne kumusaango. Omwifwi oyo akhoya khuruunga. Ne kaaba bali se ali ne sisiindu sie khuruunga tawe, niye omwene alakusibwa khuruunga bubwifwi bwewe.
“Ne sibaywa nisio eebile esio ne sinyoolekhana mumakhono ko mwifwi oyo ne sili silamu, omwifwi oyo alaruunga khukhwola khabili, ebeele ekhaafu, epunda namwe likheese.
“Omundu aaba ne akila bibaywa biaaya mu mukuunda namwe mu liruuti lie kimisabibu lio owasie, namwe alekhuula bibaywa biewe biengila mu mukuunda
“Omundu aaba ne aambia kumulilo mu mukuunda kwewe mala kumulilo kwosia bisaala kwamalatana kwola mu mukuunda kwo mundu okundi mala kwosia biakhulia biewe owaambia kumulilo omwene akhoya aruunge bibioneekhe.
“Omundu aaba ne afukiilila khubiikhila omundu okundi chirupia namwe kimiaandu kiewe mala bakiibila munju mwo oyo owabiikha, omwifwi aaba ne anyolekhana, acha khuruunga khabili.
Ne omwifwi aaba ne akhanyolekhana tawe, omundu owaba ne abiikha kimiaandu acha khwicha ebweeni wa Wele mala okesie ne ali niye oweeba kimiaandu kio owasie namwe tawe.
“Mu musaango kwosi kwosi kwe lilomana lie kimiaandu, liakhaba ne lili lie eeyi, epunda, likheese, engubo, namwe sisiindu siosi siosi sitibile, babaandu babili balomanila khu miaandu bakheche ebweeni wa Wele. Ne niye Wele acha khuloma ali, ali ne bubi acha khuruunga okundi khukhwola khabili.
Omundu anyala afukiilila owasie amwekekha epunda yewe, eeyi, likheese, namwe sibaywa siosi siosi amwayile. Sibaywa esio sinyala siafwa namwe siaumisibwa namwe siebwa, omundu yesi yesi ne akhaboone tawe.
Niye bekekha akhoya ache ebweeni wa Wele Omunyali Owa Bioosi mala echube ali se eeba kimiaandu kio owasie tawe. Omweenesio afukiilile sisiechubo, ne niye ekekha akhalakilwa khuruunga tawe.
Ne kakhali siaaba ne sieebwa khukhwama khu niye, akhoya aruunge omweeneyo.
Siaaba ne sieerwa ne chisaang'i che mundaa, akhoya areere biramirekho nga buloli. Se akhoyeele aruunge sisiriirwe ne chisaang'i che mundaa tawe.
“Omundu ne eola owasie sibaywa mala siaumiia namwe siafwa omweenesio ne akhaliio tawe, akhoya aruunge.
Ne elio liekholekha omweenesio ne ali nasio, owasisaba akharuunga tawe. Ne siaaba ne siabukulibwa khulwe kumuruungo, kumuruungo okwo kulisiruunga.
Ne paapa wo mukhaana aaba ne alobela elala khuelesia omundu oyo omukhaana, akhoya aruunge paapa wo mukhaana chirupia chicholaana ne bukhwe bwe be eyabwaana.
Mukhapia siibi namulekhwa yesi yesi namwe omufuubi tawe.
Mwaba ne mubakholela murio mala bandilila ese, ng'ali khaulile bililo biabwe.
Mwakhola murio lirima liase likhabe likali mala mwiire enywe. Bakhasi benywe baliba banamulekhwa ne babaana benywe baliba bafuubi.
Waaba ne obukula engubo yo wasio nga kumusiingo oli kane akhuruunge, okhoya okikobosieyo enyanga ne khaakwa tawe.
Sikila niyo yong'ene eeli sisibiimbilo siewe simuelesia luluuya. Ebiimba siina? Kaaba bali andilila ese, ndamuulila sikila Ese ndi owe siisa.
“Okhaayilila khuaana biianwa khukhwama mu likesa liowo ne khukhwama mu ndali yowo ne bilabile tawe.
“Mbelesie babaana bowo babele be sisoleeli.
Okhole orio akhaba ne chikhaafu chowo chimbele ne kamakheese. Lekha esaliilwe embele ebe ne maawe khulwe chindaalo saba, mala umbelesie khu ndaalo ekhola munaane.

Okhaloonda bakali mu khukhola kamabi tawe. Ne okharusia buloli mu makhuwa kosi kosi mu khuloonda busa ke bakali tawe. Wakhola orio aba ocha khwonaka bung'ali.
Ne okhakholela omutaambi siisa mu musaango kwewe sikila ali omutaambi tawe.
Ne obona epunda yo mundu owakhubiila ne ekonile asi khulwe bisutwa bisiro okhalekha khumuyeeta tawe. Muyeete enyosie epunda yewe.
Okharakho omundu kumusaango kwe bubeeyi tawe. Lundi okheera omundu okhali ne bubi namwe omuluungi tawe, sikila se nja khubeela omundu okhola bumayaanu nga obwo tawe.
Okhafukiilila asoya tawe. Sikila asoya ebofusia babemeelesi ne khurusia babaandu khu bung'ali.
Ne kulekhe kukonele mu mwiiko kukhola saba, okhakulima tawe. Bataambi banyala balia sibuukhamo, ne chisolo che mundaa nacho chinyala chalia nibio bataambi balekhamo. Khola orio ne khu mikuunda kiowo kie kimisabibu nende kie kimiseituni.
“Ba barekeerefu khukhola koosi niko muboolele. Okhalomaloma khu masina ke bawele babaandi tawe, kamasina kano kakhaamakho mu khanwa mwowo tawe.
“Mukhakholelenge ese chinaikara chitaru mu mwiiko.
Khola naikara eye Ndaalo eye Kimikaati kikhalimo limela tawe. Nga ne namulaka, lia kumukaati kukhalimo limela tawe khu ndaalo saba mu siise sisiaroborwa mu mwesi kwa Abibu. Sikila kumwesi okwo nikwo mwamilamo e Misiri. Omundu akheecha ebweeni wase ne akhali ne sisiindu tawe.
Babaandu benywe bakhoya becha ebweeni wo Mwami WELE khukhwola khataru mu mwiiko.
“Mukhambelesia kamalasile ke embosio alala ne kumukaati kwe limela tawe. Kamafura ke siianwa sia naikara chino kakharamakho khukhwola kumutikhinyi tawe.
“Okhateekha limeeme namwe embusi emeeme mu mabeele ka maawe tawe.
“Lola, ndaruma Malaika ebweeni wenywe amuliinde khu lukeendo mala amwosie abuundu niio murekekheele.
Muulile lundi mu murekeeresie nga ne aloma. Mukhamukholela sileka tawe, sikila mwakhola murio se acha khumubeela kamabi kenywe tawe. Ali ne kamaani kase.
Ne kakhali mwaba barekeerefu khurekeeresia niko aloma, mala mukhole koosi niko emuboolela, aba ndaba omusiku khu basiku benywe ne khubiila abo bamubiila enywe.
Malaika wase alamurangirira mala amuyile enywe mu sibala sie Baamori, Bahiti, Baperisi, Bakanaani, Baifi, ne Bayebusi. Ne ndabunia babaandu bano.
Mukhenamila bawele babwe namwe mukhabasaaya tawe, lundi mukhaloonda kimiima kiabwe tawe. Ne kakhali mwonakake bawele babwe ne khutechula chinjeko che bawele babwe.
Mukhoya mukholele ese, Wele Omunyali Owa Bioosi, Wele wenywe, ne ese ndabiita chikhabi biakhulia bienywe ne kameechi ne khurusiao bulwaale akari wenywe.
Mbao omukhasi ocha khukhobokha, namwe abe omukuumba mu sibala sienywe tawe. Ndamukhola enywe mu menye lukali.
“Ndara bireengo mu baandu baali ebweeni wenywe mala ngoyanisie babaandu nibo mukhakaanane. Khakhole basiku benywe boosi bamwilukhe enywe.
Khare bireengo
Se nja khubatimania mu mwiiko mulala tawe. Nakhola ndio, sibala sinyala sianjukhwa, ne chisolo che mundaa chinyala chatasikha mala chamuminya enywe bukali.
Ne kakhali khabaoone sia batiiti, khukhwola nga ne mulitasikha mwoole munyala mwabukula sibala.
Khareeo chinjakha che sibala sienywe chaame khu nyanja eya Shamu khukhwola khu nyanja eye Bafilisiti, lundi khukhwama mu sichiimi khukhwola khu luuchi lwa Efurati. Khare bamenywa be mu sibala esio mu bunyali bwenywe mala mucha khubaoona barure ebweeni wenywe.
Se mukhoya mwakholakho endakaano yosi yosi nabo namwe ne bawele babwe tawe.
Se bakhoyeele bamenye mu maloba kenywe tawe. Bakhola bario bakila mwakholela ese bubwoni sikila mwaba ne mukholela bawele babwe, ng'ali kucha khuba kumureko khwinywe.”

Wele Omunyali Owa Bioosi aboolela Musa ali, “Yiicha niio ndi, ewe ne Aruni, Natabu, Abiiu, ne basaakhulu kamakhumi saba be Baisiraeli, mala musaayile ese sinaao.
Ne kakhali ewe weng'ene owiicha niio ndi, babaandu nibo wichile nabo bakhanjimbiya tawe. Ne Baisiraeli bakhaniinakho becha khu sikulu tawe.”
Musa acha aboolela babaandu kamakhuwa koosi ne kamalaka niko Wele Omunyali Owa Bioosi amuboolela. Babaandu boosi bakobosia alala bali, “khucha khukhola koosi niko Wele Omunyali Owa Bioosi alomile.”
Ne Musa aandika kamakhuwa ka Wele Omunyali Owa Bioosi koosi. Oli kumutikhinyi makhelebeende, ombakha alutare mu maayo mwe sikulu mala arao kamabaale ekhumi na kabili, khuloondekhana ne chikholo ekhumi na chibili che Baisiraeli.
Nio aruma basoleeli baele ba Isiraeli baana biianwa bie khukhwosia ne chimbosio che kumuleembe che chieeyi khu Wele Omunyali Owa Bioosi.
Musa abukula malala khu malasile akachukha khu bibuumba, ne kakaandi akaanyaka khu alutare.
Nio abukula sitabu sie ndakaano, mala asisoma babaandu ne barekereesie. Bakobosia bali, “Khularia Wele Omunyali Owa Bioosi ne khukhola koosi niko akhulakile.”
Nio Musa, Aruni, Natabu, Abihu, ne basaakhulu Baisiraeli kamakhumi saba baniina khu sikulu
mala babonana ne Wele owa Isiraeli. Asi wewe siabao sisialolekhana nga amukhe we kamabaale kamabuusi. Asi ao aba nga likulu likhalikho kamafuumbi tawe.
Ne Wele se akholakho basaakhulu be Baisiraeli bubi tawe. Babonana ne Wele, mala balia ne khunywa.
Wele Omunyali Owa Bioosi aboolela Musa ali “Yiicha khu sikulu niio endi, mala olindilekho. Nja khukhuelesia kamabaale kabili ke kamalaka ne kamekisio niko naandika khulwe khukhwekesia babaandu.”
Musa ne omukholi wewe Yoshua bacha
Musa aboolela basaakhulu ali, “Khuliindile ano khukhwola nga ne khukobola. Lola Aruni ne Huri bali ne nanywe ano. Yesi yesi oli ne likhuwa, ache khu nibo.”
Nio Musa aniina khu lukulu lwa Sinai, mala lifuumbi lialufuuma.
Luyali lwa Wele Omunyali Owa Bioosi lwaba khu lukulu lwa Sinai, mala lifuumbi lialufuuma khu ndaalo sita, ne khu ndaalo ekhola saba Wele Omunyali Owa Bioosi alangila Musa khukhwama mu lifuumbi.
Khu baandu Baisiraeli, libonekha lie luyali lwa Wele Omunyali Owa Bioosi liaba nga kumulilo kuburukha khu ndeleerwa khwe sikulu.
Ne Musa engila mu lifuumbi nga aba ne aniina khu lukulu. Amenya ebweeneyo khu ndaalo kamakhumi kane kumuusi ne siilo.

Wele Omunyali Owa Bioosi aboolela Musa ali,
“Boolela Baisiraeli bakholele siianwa. Bukula siianwa khukhwama khu buli mundu owirusia khukhumbaanila ese.
Biianwa bino nibio okhoyeele obamiekho: esahabu, efwesa, kumukasa,
buusi bubuusi, bunapeenda, bubesemu, engubo eya katani eyanabwa bulayi, engubo eye bufuumbo bwe chimbusi,
kamasieelo ke kamamiiku kaakhilwe erangi embesemu, kamasieelo ke chimbusi, kumurongooro kumunyaali,
kamafura ke mu chitaa, bibiindu bing'ayilisia bulayi khulwe mumafura ke khuchukha khu barobore ne khulwe bupaani,
kamabaale ke bukusi, ne kamabaale kakaandi ke khurekekha mu efodi nende khulwe ngubo eye mu sifuba.
Lekha babaandu bakholele Abuundu Atakatifu, nio embamenyemo.
Khola liiema litakatifu lino ne bibiindu biamwo bioosi khuloondekhana ne sifwaani nisio kane emwekesie.
“Lekha bakholele lisanduku khukhwama khu murongooro kumunyaali, buleeyi bikele bibili ne nusu, bukhiikha sikele silala ne nusu, ne buniina sifuba silala ne nusu.
Lifuunikhe ne esahabu yong'ene mukari ne nje ne olimalilile chimbeka choosi ne esahabu.
Ne okhang'oone kamakhono kane ke khulisuta kae esahabu mala okikakie khu bikele bialio bine, kamakhono kabili buli lubeka.
Khola chinguulo che kumurongooro kumunyaali ochifuunikhe ne esahabu.
Ne ochire mu mikhono kibili buli lubeka lwe lisanduku chisute lisanduku.
Chinguulo chirame mu makhono ne chikharusibwamo tawe.
Ne olara mwisanduku kamalaka niko nja khukhuelesia.
Ne khola chikerubi chibili khukhwama khu esahabu. Bikhole khundulo khwe chimbeka chombi che sifuunikho.
Chikerubi chibili echo chikhoya chaba siindu silala ne sifuunikho. Khola ekerubi ndala lubeka lulala ne ekiindi lubeka luluundi lwe sifuunikho.
Chikerubi chikhoya chaba ne chindaa chacho angaaki mala chifuunikhe sifuunikho. Chikerubi echo chikhoya chiloleelelane khu sifuunikho.
Ra sifuunikho khungaaki khwe lisanduku. Ne ra mu lisanduku omwo kamalaka niko endikho nja khukhuelesia.
Nja khumwakaanana ebweeneyo. Ne khukhwama khu sifuunikho akari we chikerubi chibili che chindaa khu Lisanduku lie ndakaano, nja khukhuelesia kamalaka kase koosi khulwe babaandu ba Isiraeli.
“Khola emesa eye kumunyaali, eye buleeyi bikele bibili, bukhiikha sikele silala, ne buniina sifuba silala ne nusu.
Kifuunikhe esahabu yong'ene mala okimalilile ne esahabu okibotookhelesie.
Khola kumutalaachi kubotookhelesie emesa kukwoola bubalaayi sikalabo silala mala omaale esahabu khubotookhelesia kumutalaachi.
Khola kamakhono kane ke esahabu khulwe emesa mala okiboe khu mbeka chine, niio bikele bine bili.
Kamakhono kakhoya kaba ambi ne kumutalaachi nio kabe kamakhono ke khuramo chinguulo chisuta emesa. Bikhoya biaba ambi ne lukhingiki.
Khola chinguulo che kumurongooro kumunyaali mala ochifuunikhekho esahabu. Emesa ekhasutwe ne chinguulo chino.
Kholela emesa chipwakuli, ne bibuumba, khulwe bupaani, lundi khola bibuumba ne kimieendo khulwe khuchukha biianwa bie khunywa. Ebino bioosi bikhoya biakholwa khukhwama khu esahabu yong'ene.
Kimikaati kie khubao khwa Wele Omunyali Owa Bioosi kikhoya kirebwe khu mesa ebweeni wase buli lwosi.
“Khola siteetwe sie taa sie esahabu yong'ene. Sibale siasio ne kumukhono kwasio bikhoya bikholwe khukhwama khu esahabu embase. Bikoombe biasio ne bimuli biasio bikhoya bibe sisiindu silala ne siteetwe.
Chisakia sita chiicha khukhwama khu mbeka che siteetwe, chitaru khukhwama buli lubeka, chitaru lubeka lulala ne chitaru lubeka luluundi.
Bikoombe bitaru bikholwe nga bimuli bie kumurongooro alimondi ne bituumi biasio alala ne bimuli biasio khu lusakia lulala, ne lusakia luluundi lwosi lube lurio.
Ne khu siteetwe sie taa sisieene bikhoya biabakho bikoombe bine bibiakholwa nga bimuli bie kumurongooro kwa alimondi alala ne bituumi ne bimuli.
Buli simuli silala siikhoya siaba asi owa buli chisakia chibili khukhwama mu siteetwe. Ne simuli siikhoya siafwaanana siakholwa khukhwama khu siindu silala ne sie siteetwe.
Bimuli ne chisakia chabio, ne siteetwe sie taa bikhoya biakholwa khukhwama khu siindu silala. Bioosi bibe bibiabaswa khukhwama khu esahabu yong'ene.
Khola chitaa saba khulwe siteetwe mala ochire angaaki nio chikhosie ebweeni we siteetwe.
Chindaambi chayo ne chisahani chayo chibe che esahabu yong'ene.
Khola siteetwe khukhwama khu sitonyi silala sie sahabu yong'ene alala ne bibiindu bino bioosi.
Khaka nga ne onyala mala obone oli wakholile bibiindu bino khuloondekhana ne sifwaani nisio nakhwekesia khu lukulu.

“Khutasa khwako, khola mukari mwe liiema litakatifu chipasia ekhumi che ngubo eya katani eyanabwa bulayi ne buusi bubuusi, bunapeenda, ne bubesemu. Naba khu pasia chino chikerubi mu busicha.
Khola buli engubo eya katani, buleeyi bikele kamakhumi kabili na munaane ne bukhiikha bikele bine. Chipasia choosi chikhoya chalekhaana, buleeyi ne bukhiikha.
Nabila alala chiraano lundi nabila chiraano chichiindi alala orio.
Ne rakho chimbete che ngubo embuusi khu likemo lienje lia buli sitonyi sie enje sie chisuuka nicho onabiile alala.
Ra chimbete kamakhumi karaano khu situumi silala sie chisuuka ne chimbete kamakhumi karaano obibotookhelesie khu bumaliilisi bwe situumi sie khabili mala chimbete echo chiloleelelane.
Khola chingaki che esahabu kamakhumi karaano mala ochirumikhire khuboa alala bipupu bie chipasia bibili bie liiema litakatifu nio libe lilala.
“Lundi khola sifuunikho khukhwama khu bufuumbo bwe chimbusi obiimbile enje we liiema. Chipasia chino choosi alala chibe chipasia ekhumi na ndala.
Khola choosi chilekhaane, buleeyi bikele kamakhumi kataru ne bukhiikha bikele bine.
Olara alala chipasia chiraano chong'ene, ne chichiindi sita ochire alala. Fumbamo khabili esuuka ekhola sita eleleeche ebweeni we liiema litakatifu.
Khola chimbete kamakhumi karaano khu likemo lie pasia emaliilisi lubeka lwe enje lwe chipasia che khunyoa chiraano. Lundi khola orio khu pasia chichiindi chosi.
Khola chingaki kamakhumi karaano che kumukasa mala ochikakie mu mbete oambaanie liiema litakatifu nio libe lilala.
Ne Suunga sitonyi sie chipasia siramire e mukoongo we liiema litakatifu.
Sitonyi sie chipasia siramire, silasuungwa chimbeka chombi che liiema litakatifu mala chilifuunikhe.
“Khola sifuunikho khulwe liiema litakatifu. Sikhole khukhwama khu masieelo kamabesemu ke kamamiiku ne chimbusi.
“Khola kimitalaachi kie kumurongooro kumunyaali nikio emia khulwe liiema litakatifu.
Buli kumutalaachi kukhoya kube buleeyi bikele ekhumi, ne sikele silala ne enusu bukhiikha.
Buli kumutalaachi kube ne biaambaania bibili biaambaania alala kimitalaachi. Khola orio khu mitalaachi kioosi kie liiema litakatifu.
Khola kimitalaachi kamakhumi kabili khulwe lubeka lwe ebunafubo we liiema litakatifu.
Ne khola bibale bie efwesa kamakhumi kane, bibili asi owa buli kumutalaachi khulwe biaambaasia bibili.
Lundi khola kimitalaachi kamakhumi kabili khulwe lubeka lwe ebunaswa we liiema litakatifu.
Ne kholela kimitalaachi ekio bibale kamakhumi kane bie efwesa, buli bibili asi owa buli kumutalaachi.
Khola kimitalaachi sita, khulwe enyuma we liiema litakatifu lubeka lwe mumbo.
Lundi khola kimitalaachi kibili khulwe chikhuumbo che enyuma we liiema.
Kimitalaachi kie mukhuumbo kino kikhoya kiakabukhanamo asi, ne kakhali kikhoya kiaambanisibwa mungaaki mu mukhono kwe khunyoa. Kimitalaachi kibili ekio kikhoya kiakholwa mungila yino. Kiombi kilaba chi khuumbo chibili.
Khwako kicha khuba kimitalaachi munaane alala ne bibale biakio bie efwesa ekhumi na sita. Buli bibale bibili asi owa buli kumutalaachi.
“Khola kimilapa khukhwama khu murongooro kumunyaali. Kiraano khulwe kimitalaachi kie lubeka lulala lwe liiema,
kiraano khulwe kimitalaachi kie lubeka luluundi lwe liiema, ne kiraano khulwe kimitalaachi kie lubeka lwe mumbo, enyuma we liiema.
Khola kumulapa kwe akari kubire akari we kimitalaachi lubeka lulala lwe liiema khukhwola lubeka luluundi.
Fuunikha kimitalaachi ne esahabu ne okikholele kamakhono ke esahabu khutiililila kimilapa. Nio ofuunikhe, kimilapa kiosi ne esahabu,
Yimisia liiema khuloondekhana ne lirekekha nilio wokesebwa khu sikulu.
“Khola epasia eye buusi bubuusi, bunapeenda, bubesemu ne engubo eya katani eyanabwa bulayi. Epasia eyo ekhoya enabilwekho chikerubi mu busicha.
Suunga epasia yino ne biaambaania bie esahabu khunjeko chine che kumurongooro kumuyaali chichafuunikhwa ne esahabu. Ne chire mu bibale bie efwesa bine.
Ne suunga epasia eyo mungakia chayo. Reere Lisanduku lie ndakaano eye kamalaka mala olire enyuma we epasia. Epasia eyo elakabukhasia Abuundu Atakatifu khukhwama Abuundu Atakatifu Lukali.
Ra sifuunikho khu Lisanduku lie Ndakaano liili Abuundu Atakatifu Lukali.
Ne yimisia emesa enje we epasia lubeka lwe ebunaswa, ne siteetwe sie etaa lubeka lwe ebunafubo we liiema, siloleelelane ne emesa.
“Khola epasia khulwe kumuliango kwe liiema. Epasia eyo ebe eye buusi bubuusi, bunapeenda, bubesemu ne bwe engubo eya katani eyanabwa bulayi mu busicha.
Kholela epasia eyo chinjeko chiraano che kumurongooro kumunyaali mala ofuunikhe chinjeko echo ne sahabu. Akhaba chingaki chacho chosi ochifuunikhe ne esahabu. Nio ochikholele bibale bie kumukasa biraano.

“Khola alutare khukhwama khu murongooro kumunyaali. Kikhole ebe elekhaana buleeyi ne bukhiikha. Ekhoya ebe eye buleeyi bikele biraano ne bukhiikha bwosi bikele biraano. Ne buniina bube bifuba bitaru.
Kikholele chinjika chine khu khuumbo che chimbeka chayo chine. Chinjika echo chikhoya chaba siindu silala ne alutare. Ne obifuunikhe ne kumukasa.
Kikholele chinyuungu khulwe likokhe, chimbako, bibuumba, chiuma, ne chinjo. Bibiindu bino bioosi bikhoya biakholwa khukhwama khu mukasa.
Khola lutiimba lwe kumukasa mala ore khu khuumbo chine che lutiimba olwo kamakhono kane ke kumukasa.
Ra lutiimba olwo lubeka lwe asi we likemo lia alutare, nio lutiimba olwo lwoole enusu eya alutare.
Kholela alutare chinguulo che kumurongooro kumunyaali, mala ochifuunikhe ne kumukasa.
Ra chinguulo echo mu makhono, chimbeka chombi cha alutare khulwe khusuta alutare.
Khola alutare elangililile, eye chimbao, khuloondekhana nga ne wokesebwa khu sikulu.
“Khola lumako lwe chipasia khulwe liiema. Lubeka lwe ebunafubo lumako lukhoya lwaba lwe chipasia cha katani endayi. Epasia eyo ebe eye buleeyi bikele emia ndala. Olwo lubeka lulala.
Chinjeko che chipasia echo chibe kamakhumi kabili, ne bibale bie kumukasa kamakhumi kabili. Ne kakhali chingaki ne kimitiindi kiacho kie chinjeko bibe bie efwesa.
Akhaba lubeka lwe ebunaswa we lumako, epasia eye lumako ebe eye buleeyi bikele emia ndala chinjeko ne bibale biacho kamakhumi kabili bibe bie kumukasa. Ne kakhali chingaki ne kimitiindi bibe bie efwesa.
Lubeka lwe mumbo lwe lumako chipasia chibe bukhiikha bikele kamakhumi karaano, chinjeko ekhumi ne bibale ekhumi.
Bukhiikha bwe chipasia che lumako ebweeni lubeka lwe ebukwe bube bikele kamakhumi karaano.
Chipasia khulwe lubeka lulala lwe silibwa chibe bikele ekhumi na biraano, ne chinjeko chitaru ne bibale bitaru.
Ne lubeka luluundi lwe silibwa chipasia chibe buleeyi bikele ekhumi na biraano ne chinjeko chitaru ne bibale bitaru.
Silibwa sie lumako sibe ne epasia ekhiinga eyoola bikele kamakhumi kabili. Epasia eyo ebe eye buusi bubuusi, bunapeenda, bubesemu ne bwe engubo endayi eya katani eyanabwa mu busicha. Epasia eyo ebe ne chinjeko chine ne bibale bine.
Chinjeko choosi chibotookhelesia lumako chirebwekho kimitiindi kie efwesa. Chingaki chacho chosi chibe che efwesa ne bibale bibe bie kumukasa.
Buleeyi bwe lumako lube bikele emia ndala, bukhiikha bikele kamakhumi karaano ne buniina bifuba biraano. Chipasia chikhoya chibe che engubo eya katani eyanabwa bulayi ne bibale bie kumukasa.
Bibiindu bioosi bie mu liiema litakatifu khulwe burumikhi bwosi bwosi, chingaki choosi, ne chingaki choosi che lumako bibe bie kumukasa.
“Laka Baisiraeli bakhureerere kamafura kamalayi ke kumuseituni khulwe etaa, nio etaa eaambisibwe buli ekolooba.
Aruni ne babaana bewe bakhoya baambisie e taa mu liiema lie kumuse enje we epasia eli ebweeni we Lisanduku lie Ndakaano. Ekhoya eburukhe ebweeni wa Wele Omunyali Owa Bioosi khukhwama ekolooba khukhwola kumutikhinyi. Lilaka lino likhoya liabiikhwa khulwa mindali mu Baisiraeli khulwe chiselukho chichiicha.

“Reera Aruni wandaayo ne babaana bewe, Natabu, Abihu, Eliesa, ne Itamari niio oli. Baaule khukhwama khu baandu ba Isiraeli, nio bakholele nga basaayi.
Nabila wandaayo Aruni chingubo chindakatifu che khumuelesia lukoosi ne lukoondo lulayi.
Laanga babaandu basicha boosi nibo naelesia bukesi, mala obaboolele bakholele Aruni chingubo chindakatifu nio abe omwaule khukhukholela nga omusaayi mu milimo kiase.
Chino nicho chingubo nicho bakhoyeele bakhole: Engubo eye mu sifuba, efodi, engubo endeeyi, ekaanjo eyanabwa mu busicha, sileemba ne kumusiipi. Banabile wandaayo Aruni ne babaana bewe chingubo che busaayi chino, nio bakholele nga basaayi.
Bakhoya barumikhire buusi bwe esahabu, bubuusi, bunapeenda, bubesemu, nende bwe engubo endayi eya katani.
“Lekha bakhole efodi eye buusi bwe esahabu, bubuusi bunapeenda, bubesemu ne engubo eya katani endayi. Bunabi bube bwe busicha.
Efodi eyo ekhoya ebe ne bilaka bibili bie khu mabeka biaambaanie alala chikhuumbo chombi che kamabeka.
Lukhoba lulwanabwa mu busicha khulwe efodi lukhoya lwanabwa khukhwama khu siindu silala. Kukhoya kukholwe ne buusi bwe esahabu, bubuusi, bunapeenda, bubesemu ne bwe engubo endayi eya katani.
Bukula kamabaale kabili kamelamela mala okaandikekho kamasina ke babaana ba Yakobo.
Kamasina ke babaana sita kaandikwe khu libaale lilala ne kamasina kakaandi sita khu libaale liliindi lilala. Ne kamasina ako kaandikwe khuloondekhana ne lisaalwa liabwe.
Aandika khu mabaale kabili ako kamasina ke ba okhwa Yakobo, nga omundu oandika kamasina khu miuuri. Nio okafuunikhe ne esahabu.
Bukula kamabaale kabili ako mala okare khu bilaka bibili biili khu mabeka ka efodi. Lekha kabe nga kamabaale ke likhebulila khulwe babaana ba Isiraeli. Aruni acha khusutila kamasina kaabwe khu mabeka kewe, ebweeni wa Wele Omunyali Owa Bioosi khulwe likhebulila.
Khola chinyilili chibili che esahabu chitiila kamabaale.
Lundi khola kiminyololo kibili kimiborore nga kimikoye kie esahabu yong'ene mala okire mu nyilili che esahabu.
“Ne naba engubo eye musifuba khulwe khurumikhira khukhola bukhalaki. Kikhole mu ngila eye busicha. Ekhoya yakholwa nga efodi ne yakholwa. Ekholwe ne buusi bwe esahabu, bubuusi, bunapeenda, bubesemu ne bwe engubo endayi eya katani.
Ebe elekhaana buleeyi ne bukhiikha. Ebe eye chisendimita kamakhumi kabili na chine. Ebe enyala yafumbwamo khukhwola khabili.
Kirekho chinyilili che kamabaale chine. Lunyilili lunyoa libaale libesemu lukali, linamaki ne libesemu.
Mu lunyilili lwa khabili, lie lubookha, libuusi, ne lie kumutooba.
Mu lunyilili lwa khataru libaale linakhanyuusi, lulwanda lumelamela ne linapeenda.
Ne mu lunyilili lwa khane, lie lubookha lukali limelamela ne lie kumutooba. Rumikhira esahabu khura kamabaale kano khu ngubo eye musifuba.
Buli libaale khu mabaale ekhumi na kabili kano likhoya liaandikwakho lisina lia buli mwana owa Yakobo. Kamasina kano kabe nga kimiuuri, khulwe chikholo ekhumi na chibili.
Khola kiminyololo kie esahabu yong'ene kikiabororana oli kumukoye khulwe engubo eye musifuba.
Ne okholeele engubo eyo chimbete chibili che esahabu mala ore chimbete echo khu khuumbo chibili che silaka.
Ra kiminyololo kibili kie esahabu ekio mu mbete chibili chiili mu koona che silaka.
Chwiisilia chindulo chibili che kiminyololo khu nyilili chibili che esahabu eng'enang'ena mala obire khu bilaka bibili bie khu mabeka ka efodi ebweeni.
Nio khola chimbete chibili che esahabu mala ochichwiisilie khu likemo lie mukari lie engubo eye khu musifuba ambi ne efodi.
Khola chimbete chibili che esahabu mala ochichwiisilie ebweeni khu likemo lie bilaka bibili bie khu mabeka ka efodi mu munabo kwe lukhoba lwa efodi.
Boela alala chimbete che khu silaka sie khu sifuba ne chimbete cha efodi ne kumukoye kwe buusi bubuusi. Khola murio nio silaka sie khu sifuba sitiile khu lukhoba lundi silekhe khutebateba khu efodi tawe.
“Aruni akhasutile kamasina ke babaana ba Isiraeli mu silaka sie khu sifuba sie bukhalaki amwoyo kwewe ne alikho ne acha Abuundu Atakatifu. Kaliba kario nga likhebulila ebweeni wa Wele Omunyali Owa Bioosi buli lwosi.
Ra Urimu ne Tumimu
“Engubo endeeyi mukari mwa efodi ebe eye buusi bubuusi.
Ekhoya yaaba ne kumwanya kwe kumurwe. Kumwanya kuno kukhoyeele kubotookhelesibwe ne buusi nio efodi ekhatabukha tawe.
Khu likemo lie engubo eyo kholakho bifwaani bie kamatuunda kamakomanga ke buusi bubuusi, bunapeenda ne bubesemu kalibotookhelesie. Ne chikengele che esahabu chibe akari we bifwaani bie kamatuunda kamakomanga.
Buli e keengele eye esahabu ekhoya eloondekhane ne sifwaani sie lituunda likomanga. Khola murio khubotookhelesia likemo lioosi lie engubo.
Aruni akhoya efware engubo eyo ne akhola kimilimo. Chikengele chayo chipe chiuliilikhane ne alikho ne engila Abuundu Atakatifu ebweeni wa Wele Omunyali Owa Bioosi ne lundi ne arurao nio akhafwa tawe.
“Khola limili lie esahabu yong'ene mala oandikekho nga kumuuri oli ‘Endakatifu khu Wele Omunyali Owa Bioosi.’
Ne ochwiisilie limili elio khu sileemba khulwe khurumikhira kumukoye kwe buusi bubuusi. Limili elio libe sileemba ebweeni.
Aruni efwaare limili elio mala ebukulile kamabi kosi kosi kanyoolekhwa mu siianwa sitakatifu nisio Baisiraeli baleera nga biianwa biabwe bitakatifu. Limili elio libe khumurwe kwa Aruni nio biianwa ebio bifukiililwe ebweeni wa Wele Omunyali Owa Bioosi.
“Engubo eye lukoondo lulwaukhaane ebe engubo eya katani endayi, ne sileemba siosi sibe sie engubo eya katani endayi ne kakhali naba kumusiipi kwe buusi mu busicha.
“Nabila ba okhwa Aruni chikaanjo, chikhoba ne chikuutwa. Bibiindu ebio bikholwe khubaelesia luyali ne lukoondo lulayi.
Ofwaare Aruni wandaayo ne basoleeli bewe bibiindu bino mala obachukhekho kamafura, obarekho kamakhono, obaaule nio bakholele ese nga basaayi.
Banabile chisirwari cha katani khulwe khubiimba siichula siabwe. Naba chisirwari chichama mu sibuno khukhwola khu maraango.
Aruni ne basoleeli bewe befwaare chisirwari chino ne bengila mu liiema lie kumuse namwe ne bacha siimbi ne alutare khukhola kimilimo Abuundu Atakatifu. Bakhola bario nio bakhereerera bumayaanu mala bafwe tawe. Elino liliba lilaka lia mindali khu Aruni ne lisaaye liewe enyuma wewe.

“Elino nilio okhoyeele okholeele Aruni ne babaana bewe khubaaula bakholele nga basaayi. Bukula euunwa ndala endoro ne kamamiiku kabili kakhalikhoomo bubi tawe.
Bukula kumukaati kwe ngaanu kukhalimo limela tawe ne chikeki chiikhalimo limela tawe nicho batubasiisie ne kamafura lundi obukule akhaba ne chipisikuuti chitambamo limela chiaakhilwekho kamafura.
Ra bioosi mu sikono silala mala obireere alala ne euunwa ne kamamiiku kabili.
“Reera Aruni ne babaana bewe amuliango kwe liiema lie kumuse, obasiinge ne kameechi.
Nio fwara Aruni chingubo che busaayi, ekaanjo, engubo endeeyi eya efodi, ne engubo eye mu sifuba mala omuboe ne lukhoba lwa efodi lulwanabwa mu busicha.
Mufwaare sileemba khu murwe mala okelekhekho limili litakatifu.
Nio bukula kamafura ke khuchukha okachukhe khu murwe kwewe, mala omwaaule.
“Nio reera babaana bewe mala obafwaare chikaanjo.
Baboe chikhoba munda mwabwe mala obafwaare chi kuutwa khu mirwe kiabwe. Ne busaayi buliba bubwabwe khulwa mindali. Mungila yino yaaulilamo Aruni ne basoleeli bewe.
“Nio reera euunwa ebweeni we liiema lie kumuse. Aruni ne babaana bewe bare kamakhono kabwe khu murwe kwayo.
Khonyela euunwa eyo ebweeni wa Wele Omunyali Owa Bioosi, a muliango kwe liiema lie kumuse.
Bukulakho kamalasile ke euunwa khu lwaala lwowo okare khu njika cha alutare. Nio chukha kamalasile karama a sibale sia alutare.
Lundi, bukula kiminawa kikiafuunikha bie munda kioosi, ne abuundu alayi e siini, ne chimbiko chibili ne kiminawa kiacho mala obioselie khu alutare.
Ne kakhali yoselia enje we kambi enyama eye euunwa ne lisieelo liayo, ne kamasisie kaayo. Esino sili siianwa sie khumalao bumayaanu.
“Bukula lilala khu mamiiku mala oboolele Aruni ne babaana bewe bare kamakhono kabwe khu murwe kwalio.
Nio yiira limiiku elio mala obukule kamalasile kaalio okaanyake khu alutare okibotookhelesie.
Ne omalile, tonyaka limiiku mu bitonyi. Siinga bie munda bialio bioosi ne binama bialio mala ore alala bitonyi bie chinyama chalio ne kumurwe.
Yoselia limiiku lioosi khu alutare. Sili siianwa sie khukhwosia khu Wele Omunyali Owa Bioosi. Kuli kumuuya kumulayi kwe siianwa sisiosebwe sia Wele Omunyali Owa Bioosi.
“Bukula limiiku liliindi, mala oboolele Aruni ne babaana bewe bare kamakhono kabwe khu murwe kwalio.
Liire, mala obukule kamalasile kaalio malalakho okare khundulo khwe liiru liseecha lia Aruni ne ndulo khwe kamaru ke babaana bewe. Lundi kare khu njala chabwe chikhuumwa cha buli mukhono museecha ne khu njala chabwe chikhuumwa che khu bikele biabwe biseecha. Chukha kamalasile karamire khu alutare okibotookhelesie.
Nio bukula kamalasile malala kaali khu alutare ne kamafura, mala okachukhe khu Aruni ne khu ngubo chewe ne khu baana bewe ne khu ngubo che babaana bewe. Mu ngila yino Aruni, babaana bewe, ne chingubo chabwe balaba batakatifu.
“Bukula lundi kamafura ke limiiku ne ke kumusieembe, kamafura, kakafuunikha bie munda, lubeka lulayi lwe siini, chimbiko chibili ne kamafura kacho, ne sinama sie kumukhono kumuseecha. (Khola orio sikila lino lili limiiku lie liliaaula).
Bukula kumukaati mulala, ekeeki ndala eye kamafura ne episikuuti ndala khukhwama mu sikono sie kimikaati kikhalimo limela tawe kiili ebweeni wa Wele Omunyali Owa Bioosi.
Elesia Aruni ne babaana bewe bibiindu bino bioosi mala obaboolele babiaane nga biianwa khwise Wele Omunyali Owa Bioosi.
Nio obibukule khukhwama khu nibo mala obioselie khu alutare khutasa khu biianwa bie khukhwosia. Biaane nga biianwa bie kumuuya kusiimisia ebweeni wa Wele Omunyali Owa Bioosi. Ebino bili biianwa bie khukhwosia khu Wele Omunyali Owa Bioosi.
“Bukula enyama eye lituru eye limiiku lie liliaaula lia Aruni mala okiaane khu Wele Omunyali Owa Bioosi. Sitonyi sino silaba sisiowo.
“Ne bukula enyama eye lituru ne sinama sie limiiku bibiarumikhirwa khuura Aruni ne babaana bewe mu wakifu khuuba basaayi. Bitonyi bino bilaba bibiabwe.
Ebino bikhabe bitonyi bia Aruni ne basoleeli bewe buli lwosi khukhwama khu baandu ba Isiraeli. Kaliba kario sikila bitonyi bie basaayi bikhoya biianwa ne Baisiraeli khukhwama khu biianwa biabwe bie kumuleembe. Ebino bili biianwa biabwe khu Wele Omunyali Owa Bioosi.
“Chingubo cha Aruni che busaayi chilirumikhwa ne lisaaye liewe enyuma wewe. Baliefwara ne balikho bachukhwakho kamafura ne balikho baaulwa khuba basaayi.
Omwana okobola mu bweyaangu bwa Aruni nga omusaayi, akhoya efwaare chingubo echo khulwe chindaalo saba ne engila mu liiema lie kumuse khukhola kimilimo abuundu atakatifu.
“Bukula enyama eye limiiku lie liliaaula mala okiteekhele Abuundu Atakatifu.
Aruni ne basoleeli bewe baliile enyama eyo ne kumukaati kuuli mu sikono a muliango kwe liiema lie kumuse.
Balalia biianwa bibiarumikhirwa khurusiao bumayaanu bwabwe nio bauulwa mala bakholwa batakatifu. Ne kakhali omundu okundi akhaliakho biianwa bino tawe sikila bili bitakatifu.
Ne enyama yosi yosi eye liliaaula namwe kumukaati biarama khukhwola kumutikhinyi, mukhoyeele mubioosie. Se bikhoyeele bialiibwa tawe sikila bili bitakatifu.
“Kholela Aruni ne basoleeli bewe khuloondekhana ne koosi niko ekhulakile. Baaulwe khulwe chindaalo saba.
Buli endaalo oaane euunwa nga siianwa sie bumayaanu khulwe khurusiao bumayaanu. Lundi aana siianwa sie bumayaanu khulwa alutare ne olikho orusiakho bumayaanu. Nio okichukhekho kamafura mala okiaule.
Rusia bumayaanu khu alutare khulwe chindaalo saba mala okiaule. Nio alutare elaba endakatifu lukali. Buli siindu sisietiila khu alutare sienyekha sibe sitakatifu.
“Bino nibio oliaana khu alutare: buli endaalo oliaana kamameeme kabili kaali bukhulu bwe kumwiiko mulala biise bioosi.
Aana limeeme lilala kumutikhinyi ne liliindi ekolooba.
Ne limeeme linyoa aana ne sikelo silala khwi khumi mu siikula sie bufu bunosie bwe engaanu butubaanisibwe ne kamafura kamalayi ke kumuseituni matiiti mu chuupa. Chukha endali ndiiti mu chuupa nga siianwa.
Aana limeeme liliindi ekolooba, mala oliaane ne siianwa sie biakhulia ne sie khunywa. Khola ekolooba bulayi bwene nga ne okhola kumutikhinyi. Siianwa sisiosebwe sili siianwa sie kumuuya kumulayi ebweeni wa Wele Omunyali Owa Bioosi.
Khulwe biise bioosi bibiicha, siianwa sie khukhwosia sino siikhoya siaanilwe ebweeni wase ese Wele Omunyali Owa Bioosi, amuliango we liiema lie kumuse buli lwosi khulwe chiselukho choosi. Ao niio nja khwakaanana ne nanywe mala ndomalome ne nanywe.
Lundi ebweeneyo ndiakaanana ne babaandu ba Isiraeli, ne abuundu ao aliaulwa khubirira khu luyali lwase.
Ndiaula liiema lie kumuse ne alutare. Lundi ndiaula Aruni ne ba okhwa Aruni khukhukholela nga basaayi.
Ne ndimenya mu baandu ba Isiraeli, ne nja khuba Wele wabwe.
Balimanya bali Ese ndi Wele Omunyali Owa Bioosi, Wele wabwe owabaamia mu sibala sie Misiri nio embamenyamo. Ese ndi Wele Omunyali Owa Bioosi, Wele wabwe.

“Khola alutare khukhwama khu murongooro kumunyaali khulwe khukhwoseliakho bupaani.
Ekhoya ebe elekhaana bukhiikha ne buleeyi. Bukhiikha bube sikele silala ne buleeyi bwosi sikele silala. Buniina bube bifuba bibili. Bifwaani bie chinjika biayo bikhoya bikholwe khukhwama khu siindu silala ne sia alutare eng'ene.
Fuunikha khu ngaaki khwayo, chimbeka choosi chine, ne bifwaani bie chinjika biayo ne esahabu yong'ene. Ne kibotookhelesie ne kumutiindi kwe sahabu.
Khola chimbete chibili che esahabu chibe asi we kumutiindi khu mbeka chombi chichaloleelelana cha alutare. Ra kamakhono ako khu ndulo khwe chimbeka chayo chibili khutiila chinguulo nicho basutila.
Khola chinguulo chibe che kumurongooro kumunyaali mala ochifuunikhe ne sahabu.
Ra alutare eyo ebweeni we neti eeli siimbi ne Lisanduku lie Ndakaano. Ekhoya ebe ebweeni we endebe eye siisa, eli khu lisanduku lie Ndakaano. Abweene ao niio ndiakaanana ne nanywe.
Aruni alioseliangakho bupaani bwe kumuuya kumulayi buli kumutikhinyi ne acha khurekekha chitaa.
Akhoya akhole ario ne alikho ne aambia chitaa ekolooba. Siaanwa sie bupaani buno bukhoya bwachiililila ebweeni wa Wele Omunyali Owa Bioosi mu selukho chenywe choosi.
Okhaanila khu alutare yino biiunya bulayi biikhali bitakatifu tawe, siakhaba siianwa sie khukhwosia, namwe sie biakhulia. Ne okhakichukhakho kamalwa kosi kosi tawe.
Aruni akhakhole siianwa sirusiao bumayaanu lulala khu mwiiko. Akhaane siianwa sirusiao bumayaanu khulwe khurumikhira kamalasile ke siianwa sie khurusiao bumayaanu. Elino likhoya liekholekha buli mwiiko mu selukho chenywe choosi. Alutare yino eli endakatifu lukali khu Wele Omunyali Owa Bioosi.”
Wele Omunyali Owa Bioosi aboolela Musa ali,
“Ne olikho ne obala babaandu ba Isiraeli, buli mundu akhoya anduunge kumuruungo khulwe bulamu bwewe. Bakhole bario nio butinyu bulekhe khubechakho ne olikho obabala tawe.
Buli mundu obalwa akhoya aruunge enusu eye sitonyi sie eshekeli khuloondekhana ne sikelo sie Abuundu Atakatifu, ne nusu eye sitonyi sie eshekeli silala nga siianwa khu Wele Omunyali Owa Bioosi.
Buli mundu obala mu libalwa, oli ne bukhulu bwe kimiiko kamakhumi kabili ne khukhilakhoo, aliaana siianwa sia Wele Omunyali Owa Bioosi.
Omundu omuiinda se aruunga khutuumao enusu eye shekeli tawe. Ne omutaambi se aruunga asi we nusu eye shekeli ta, ne balikho ne baruunga biianwa bino khulwe bulamu bwabwe.
Bukula chirupia che khurusiao bumayaanu khukhwama khu baandu ba Isiraeli mala ochaule khulwe kimilimo kie liiema lie kumuse. Busuuru buno bucha khuba likhebulila khulwe Baisiraeli ebweeni wa Wele Omunyali Owa Bioosi nio berusiekho bumayaanu.”
Wele Omunyali Owa Bioosi aboolela Musa ali,
“Khola lulweelo lwe kumukasa ne bibale bialwo bie kumukasa khulwe khukhwisiinga. Lure akari we liiema lie kumuse ne alutare, mala oluchukhekho kameechi.
Aruni ne babaana bewe balirumikhira kameechi ako khusaaba kamakhono ne khusiinga bikele biabwe.
Bakhesiinge ne bengila mu liiema lie kumuse namwe ne bembiisia alutare khukhola kimilimo nga kie khukhwosia biiunya bulayi ne busa bafwa.
Bakhoyeele basaabe kamakhono kabwe ne khusiinga bikele biabwe, nio balekhe khufwa tawe. Elino lili lilaka lia mindali khu Aruni ne lisaaye liewe khulwe chiselukho chichiicha choosi.”
“Bukula biiunya bulayi binosie. Bibe chishekeli chimia chiraano che kamafura ka manemane, bibiindu biiunya bulayi khukhwama khu murongooro kumudalasini bibioola chishekeli chimia chibili ne kamakhumi karaano, ne biiunya bulayi bie kumwiba kumunulu bioosi chishekeli chimia chibili ne kamakhumi karaano.
Bukula akhaba kamoola ke kumurongooro kwa kida kaunya bulayi chishekeli chimia chiraano. Bino bioosi bikelwe khuloondekhana ne bikelo bie Abuundu Atakatifu. Tasakho kamafura ke kumuseituni chichupa chiraano.
Nio khola khukhwama mu bino kamafura kamaule ke khuchukha, kamafura katubanisibwe mu busicha.
Nio ochukhe kamafura ako khu liiema lie kumuse ne lisanduku lie Ndakaano.
Chukha kamafura ako khu mesa ne bibiindu biayo bioosi, khu siteetwe sie etaa ne bibiindu biasio bioosi, ne khu alutare eye khukhwosia bibiindu biiunya bulayi.
Lundi chukha kamafura ako khu alutare eye biiunya bulayi ne alutare eye biianwa bie khukhwosia ne bibiindu biayo bioosi alala ne lulweelo ne sibale sialwo.
Yaula bibiindu bino nio bibe bitakatifu lukali. Siosi siosi sibietisiakho sikhoya sibe sitakatifu.
Ne chukha khu Aruni ne khu baana bewe kamafura nio bakholele nga basaayi.
Ne boolela babaandu ba Isiraeli oli, ‘Kano niko kamafura kase kamatakatifu ke khuchukha mu selukho chenywe chichiicha choosi.
Mukhakachukha khu baandu busa tawe, lundi mukharumikhirakho engila ng'eneyo khukhola kamafura kosi kosi tawe. Kali kamafura kamatakatifu ne kakhoya kabukulibwe khuuba kamatakatafu khwinywe buli lwoosi.
Yesi yesi okholakho kamafura nga ako kario namwe yesi yesi olikachukha khu mukwa akhanjukhwe ne babaandu bewe.’ ”
Wele Omunyali Owa Bioosi aboolela Musa ali, “Bukula bibiindu biiunya bulayi lukano na lukano mala obitubaasie mu bikelo bilekhaana.
Khola bibiindu biiunya bulayi bibiatubaanisibwa mu busicha. Tasamo kumuunyu kubikhole khuba bimiliiu lundi bitakatifu.
Chunga bilala bibe binosie mala obire ebweeni we lisanduku lie Ndakaano mu liiema lie kumuse, nimwo ndiakaananila ne nanywe. Bikhoya biaba bitakatifu elala khwinywe.
Mukhang'oona biiunya bulayi bienywe mwabeene khulwe khurumikhira engila niyo emwekesie yino tawe. Bukula engila yino khuuba endakatifu khu Wele Omunyali Owa Bioosi.
Omundu yesi yesi aaba ne akhola bioosi biili nga nibio mala abirumikhira nga biiunya bulayi bie khukhwiakha acha khwanjukhwa ne babaandu bewe.”

Wele Omunyali Owa Bioosi aboolela Musa ali,
“Lola, naroboore Besaleli, okhwa Uri lundi omwichukhulu owa Huri, khukhwama mu kholo ya Yuda.
Ne namwichuusie ne Roho
Namukholile endio nio anyale khukhola bibiindu mu busicha khukhwama mu sahabu, efwesa, ne kumukasa.
Lundi khulwe khukhalaka kamabaale ke khurekekha, khulwe khubeecha kimirongooro, ne khulwe khukhola kimilimo chingano choosi.
Naroboore akhaba Oholiabu okhwa Ahisamaki, khukhwama mu kholo eya Dani, khukhola ne naye. Lundi naelesie akhaba babaandu babaandi boosi basicha kamaani nio banyale khukhola bioosi nibio namulaka.
Balakhola liiema lie kumuse, Lisanduku lie Ndakaano ne ndebe eyayo eye siisa, ne bibiindu bioosi bie mu liiema.
Bakhakhole akhaba emesa ne bibiindu biayo, siteetwe sie sahabu yong'ene ne bibiindu biasio bioosi ne alutare eye bibiindu biiunya bulayi.
Lundi bakhakhole alutare eye biianwa bie khukhwosia ne bibiindu biayo bioosi, lulweelo ne sibale sialwo,
chingubo chindakatifu chichanabwa bulayi khulwa Aruni ne khulwe babaana bewe nga basaayi,
kamafura ke khuchukha, ne bibiindu biiunya bulayi khulwe Abuundu Atakatifu. Bakhakhole khuloondekhana nga ne namulaka enywe.”
Wele Omunyali Owa Bioosi alaka Musa ali,
“Boolela babaandu ba Isiraeli oli ‘Liinda chindaalo chase che Sabato, sikila eli simanyisio akari wenywe ne nase khulwe chiselukho chenywe choosi, nio mumanye muli ese, Wele Omunyali Owa Bioosi namutakaasile enywe.
Liinda e Sabato, sikila eli endakatifu khwinywe. Omundu yesi yesi okhakiliinda tawe, akhoya erwe. Yesi yesi okhola kimilimo khu ndaalo ng'eneyo, akhoya anjukhwa khukhwama mu baandu bewe.
Khola kimilimo kienywe khu ndaalo sita, ne endaalo eya saba eli endaalo eya sabato eye khuola eli endakatifu khu Wele Omunyali Owa Bioosi. Yesi yesi okhola kimilimo mu ndaalo eya sabato akheerwe.
Khwako babaandu ba Isiraeli bakhoya baliinde endaalo eya sabato mala bakikhole ebe likhebulila mu selukho chabwe choosi nga endakaano echiililila.
Sili simanyisio sia mindali akari wase ne babaandu ba Isiraeli sili, khu ndaalo sita Wele Omunyali Owa Bioosi akhola likulu ne liloba. Ne khu ndaalo eya saba alekha kimilimo mala aola.’ ”
Nga Wele Omunyali Owa Bioosi ne amala khulomaloma ne Musa khu sikulu sia Sinai, amuelesia kamabaale kabili ke kamalaka kakaandikwa ne lulwala lwa Wele.

Aruni ababoolela ali, “Bukula bipalakasa bie sahabu nibio bakhasi benywe, babaana benywe be sisoleeli, nende be siikhaana befwarire khu maru, mala mundereere.”
Nono babaandu boosi, babukula bipalakasa biabwe bie sahabu bibiaba khu maru kabwe mala bareerera Aruni.
Aruni abukula bipalakasa, abiyenguusia, achukha esahabu akiroka, mala akhola emoosi euunwa eye sahabu.
Babaandu baloma bali, “Ee Isiraeli, Oyuno niye wele wenywe, owamurusia enywe khukhwama mu sibala sie Misiri!”
Nio Aruni nga ne abona kano, ombakha alutare ebweeni we euunwa eye esahabu mala alaangilila ali, “Kumuchuli naikara eya Wele Omunyali Owa Bioosi ekhabeo.”
Babaandu benyokha kumutikhinyi makhelebeende mala baana biianwa bie khukhwosia nende bie kimileembe. Babaandu bekhala asi khulia ne khunywa mala benyokha bakhina.
Wele Omunyali Owa Bioosi aboolela Musa ali, “Yiikha asi, sikila babaandu bowo, nibo warusia khukhwama e Misiri, bakholile bumayaanu.
Balekhile khaangu engila niyo nabalaka khu kiloonda. Bekholeele emoosi khukhwama khu sahabu eyenguukhe mala bakisaayile niyo lundi bakiaaniile niyo embosio. Balikho baloma bali, ‘Oyuno niye wele wenywe, ee Isiraeli owamurusia enywe khukhwama mu sibala sie Misiri!’
Ese naboone babaandu bano ne lola bali babaluma emirwe.
Nono khwako, ndekhe seng'ene mala lirima liase libe likali khu nibo mala mbabunie. Ne kakhali endakhola lisaaye liowo libe likali.”
Bamisiri bakhakhola bario baloma bali ‘Wele Omunyali Owa Bioosi aba ne sifuno simayaanu sie khusikula babaandu bewe. Abasikula nio abeerere mu bikulu mala ababunisilie elala khukhwama khu sibala.’ Lekha khukhalala. Yebiiya lilibaasia liowo lie kamabi lino mala okhareera butinyu khu baandu bowo tawe.
Khebulila bakholi bowo Aburahamu, Isaaka, ne Yakobo. Khebulila liliechuba nilio wamweene wabaelesia mala wababoolela oli, ‘Ekhatase lisaaye lienywe likuche libe nga ching'enieesi ne khulielesia kamaloba kabe kumukabwa kwabwe mindali na mindali.’ ”
Nio Wele Omunyali Owa Bioosi ebiiya butinyu nibwo aba ne ebaasia khukholela babaandu bewe.
Ne Musa ayuukha ekha khukhwama khu sikulu, ne asutile kamabaale kabili kakaandikwakho kamalaka chimbeka chombi.
Wele omwene akhola kamabaale mala aandikakho kamalaka.
Nga Yoshua ne aulila babaandu ne bayokela, aboolela Musa ali, “Luyoka lwe liie luli mu kambi.”
Ne kakhali Musa aloma ali, “Se nauliile kumumilo kwe luyoka lwe bukhili namwe kwe lilila lie khuulwa tawe, ne kakhali nauliile luyoka lwe khukhwimba.”
Ne nga Musa ne embiya ekambi busa ari mala abona emoosi ne babaandu balikho bakhina, lirima liamubamo likali. Amwaata kamabaale ke kamalaka niko aba ne asutile mala akaarira mu maayo mwe sikulu.
Abukula euunwa niyo baba ne bakholile, akiosia, akisia yaba nga bufu mala abuchukha mu meechi. Nio akhola babaandu ba Isiraeli banywa kameechi ako.
Musa areeba Aruni ali, “Babaandu bano bakhukholela siina, nio ewe wabakhola bakhola bumayaanu bukali buno?”
Aruni amukobosia ali, “Okhaba ne lirima likali khwise tawe Omwami. Ewe omanyile kimiooyo kie babaandu bano nga kierekekha khukhola bumayaanu.
Bambooleele ese bali, ‘Khukholele wele onyala akhwimeelela. Efwe se khumanya sisiekholekha khu Musa yuno, omundu owakhurusia efwe khukhwama mu sibala sie Misiri tawe.’
Ese nabakobosia ndi, ‘Lekha yesi yesi oli ne esahabu akirusie.’ Nono bambelesia mala nakimwaata mu mulilo mala euunwa emoosi yino yamamo.”
Musa abona ali babaandu balobile khuba asi we bubwimeelesi (Aruni abalekha balobe bubwimeelesi nio baambwe chisoni ebweeni we basiku babwe).
Nono Musa eema asilibwa sie kambi mala areeba ali, “Naanu oli lubeka lwa Wele Omunyali Owa Bioosi? Yiicha ano.” Balawi boosi bamwebuusiao.
Ne aboolela Balawi ali, “Wele Omunyali Owa Bioosi, Wele owa Isiraeli aloma ali, ‘Buli mundu abanule embalu yewe mala ache buli mu silibwa mu kambi yoosi mala eere omulebe wewe, omusaale, no wasie.’ ”
Balawi bakhola bario mala beera babaandu be siseecha ambi chi elefu chitaru endaalo ng'eneyo.
Musa aboolela Balawi ali, “Endaalo eya luno mweyaule
Endaalo eyaloondakho Musa aboolela babaandu ali, “Mwakholile bumayaanu bukali. Nono ndikho nja khu Wele Omunyali Owa Bioosi. Wakana nyala nanyoola sibeelwa khulwe bumayaanu bwenywe.”
Nio Musa akobola khu Wele Omunyali Owa Bioosi mala aloma ali, “Babaandu bano bakholile bumayaanu bukali. Bekholeele wele khukhwama khu sahabu.
Ne kakhali luno, babeele bumayaanu bwabwe. Ne waaba ne okhababeela tawe, ekhusaba orusie lisina liase nilio wamala khuandika khukhwama mu sitabu nisio waandikamo kamasina ke babaandu bowo.”
Ne kakhali Wele Omunyali Owa Bioosi akobosia Musa ali, “Oyo okholile bumayaanu niye lisina liewe licha khurusibwa khukhwama mu sitabu siase.
Ne kakhali cha oraangirire babaandu bache abuundu niio nakhubooleele. Lola malaika wase acha khubarangirira. Kakhaba kario endaalo ne yoola eye khuaana kumunaanio, ndibaa kumunaanio khulwe bumayaanu bwabwe.”
Nono Wele Omunyali Owa Bioosi areera butinyu khu baandu, sikila bakhola Aruni abakholela emoosi euunwa eye sahabu.

Nja khuruma malaika amurangirile, ne nja khuoonamo Bakanaani, Baamori, Bahiti, Baperisi, Bahibi, ne Bayebusi.
Cha mu sibala nisio kamabeele ne bubuukhi biseleetekhanga. Ne ese se endacha ne nanywe tawe, sikila muli babaandu babaluma emirwe, khwako ekhola ndio namubunisilia khu ngila.”
Babaandu nga ne baulila kamakhuwa kamabi kano, barakikha khulila mala se befwara kamamili lundi tawe.
Sikila Wele Omunyali Owa Bioosi aba abooleele Musa ali, “Boolela babaandu ba Isiraeli oli, ‘Enywe muli babaandu ba baluma emirwe. Naaba ne nja ne nanywe akhaba khulwe siise, nyala nababunisilia elala. Nono fuula kamamili kenywe nio emanye nisio emukholela.’ ”
Nono babaandu ba Isiraeli se bafwarakho lundi kamamili tawe khukhwama nga ne barura a sikulu sia Sinai, khuchiililila.
Nono buli lwosi Musa abukulanga liiema ne alira enje we kambi, sinaao ne kambi. Alilaanga ali liiema lie kumuse. Buli mundu yesi yesi oyiima Wele Omunyali Owa Bioosi yaba anyala acha mu liiema lie kumuse liliaba enje we kambi.
Musa buli lwosi nga ne achichanga mu liiema, babaandu boosi baba banyala beema a miliango kie kamaeema kabwe mala baloleelela Musa khukhwola nga ne engila mwieema lie kumuse.
Nga Musa ne engilanga mu liiema, lifuumbi liekhaanga asi mala liba a muliango we liiema, ne Wele Omunyali Owa Bioosi alomaloma ne Musa.
Ne nga babaandu boosi ne babonanga lifuumbi amuliango kwe liiema lie kumuse, boosi benyokhanga ne basaayila buli omundu amuliango kwe liiema liewe.
Khwako Wele Omunyali Owa Bioosi alomalomanga ne Musa moni na moni, nga omundu ne alomaloma ne omusaale wewe. Enyuma wako, Musa akobolanga mu kambi. Ne omuyeeti wewe omuele, Yoshua okhwa Nuni se aruranga mu liiema lie kumuse tawe.
Musa alomaloma ne Wele Omunyali Owa Bioosi ali, “Lola ewe wambooleele ese oli ndangirire babaandu bano ne se wambooleele unduma ne naanu tawe. Ne walomile oli umanyile ese ne lisina lundi oli nakhusiimiisie.
Nono khwako ekhusaba, naaba ne ekhusiimisie, mboolele chingila chowo nio ese ekhumanye ewe mala khusiimisie. Lundi khebulila oli ekholo yino eli babaandu bowo.”
Nio Wele Omunyali Owa Bioosi aloma ali, “Ese samwene ndacha ne nanywe, mala nja khumuelesia kumuleembe.”
Musa aloma ali, “Waaba ewe wamweene ne okhacha ne nafwe tawe, okhakhukhola khwama ano tawe.
Sikila lilamanyikhana liriena lili ese ne babaandu bowo khwakhusiimisie ewe? Khucha khwowo ne nafwe khucha khukhwaukhasia efwe khukhwama khu baandu babaandi be khu liloba.”
Wele Omunyali Owa Bioosi aboolela Musa ali, “Nisio olomile sino nisio nja khukhola sikila wasiimiisie ese lundi ese ekhumanyile.”
Nio Musa asaba ali, “Nosiima, njekesie luyali lwowo.”
Ne kakhali se nja khukhufukiilila obone bubweeni bwase tawe, sikila mbao omundu yesi yesi onyala wambona mala amenya tawe.
Lola aliio abuundu embi ne nase niio onyala weema khu lwanda.
Luyali lwase ne lubira, nja khukhura mu lubangaachi lwe lulwanda mala ekhufuunikhe ne kumukhono kwase khukhwola nga ne nja khubira.
Nio ndusieo kumukhono kwase, mala ocha khubona kumukoongo kwase ne se ocha khubona bubweeni bwase tawe.”

Wele Omunyali Owa Bioosi aboolela Musa ali, “Choonga kamabaale kabili nga ke khunyoa. Nja khukaandikakho kamakhuwa ka kaaba khu mabaale ke khunyoa niko waraakaka.
Yirekekha kumutikhinyi mala wiiche niio ndi khu ndeleelwa khwe sikulu sia Sinai.
Mbao omundu akhaba mulala onyala wecha ne nawe tawe. Ne omundu akhaba mulala akhabonekhakho khu lubeka lwosi lwosi lwe sikulu tawe. Ne kamakheese namwe chikhaafu chosi chosi chikhaayakho khu sikulu tawe.”
Nono Musa achonga kamabaale kabili nga ke khunyoa. Enyokha makhelebeende kumutikhinyi kukwaloondakho akasuta acha nako khu Sikulu sia Sinai, nga Wele Omunyali Owa Bioosi ne amulaka.
Wele Omunyali Owa Bioosi ekhela mu lifuumbi, eema ne Musa ebweeneyo, mala alaangilila lisina liewe, Wele Omunyali Owa Bioosi.
Wele Omunyali Owa Bioosi abira ebweeni wa Musa ne elaanga ali, “Wele Omunyali Owa Bioosi, Wele Omunyali Owa Bioosi, Wele ooli ne kumwalaalo ne siisa, ookhali ne lirima lia khangu tawe, lundi owe busiime bukali bukhawa tawe ne busuubilwa.
Ekesianga busiime bwewe bukhawa tawe khu selukho chielefu
Musa khangu busa enama asi mala asaaya.
Musa aloma ali, “Ee Wele Omunyali Owa Bioosi, waaba ng'ali ne osiimisibwa ne nase, ekhusaba oche ne nafwe, babaandu bowo bakhaba ne baluma emirwe. Ne khubeele bumayaanu bwefwe ne kamakhiikha, mala okhufukiilile nga babaandu khuuli kumukabwa kwowo.”
Wele Omunyali Owa Bioosi aboolela Musa ali, “Ese ndikho ekhola endakaano ne babaandu ba Isiraeli. Nja khukhola bibiindu bie liukia ebweeni we babaandu bowo bisiili khwikholekhakho osi osi khu liloba namwe mu kholo yosi yosi tawe. Babaandu boosi nibo mumenyile nabo balibona bikholwa biase, sikila nja khumukholela enywe sisiindu sie liriisia.
Loonda kamalaka niko Ese ndikho emuelesia endaalo eya luno. Nja khuoona Baamori, Bakanaani, Bahiti, Baperisi, Bahibi, ne Bayebusi barure ebweeni wenywe.
Yeliinda mukhakhola murio mwakhola endakaano ne bamenywa be mu sibala nimwo muchamo tawe, sikila okuno kunyala kwaba kumureko akari wenywe.
Mukhatechulake chi alutare chabwe, mufuniakake chinjeko chabwe, mala muremakakile asi bifwaani bia wele wabwe Ashera.
“Mukhasaayakho wele okundi tawe, sikila Ese, Wele Omunyali Owa Bioosi, olaangwa bali Likhendekha ndi ne likhendekha.
Mukhakhola endakaano ne babaandu be sibala esio tawe. Busa bakhola bario bamulaanga enywe ne balikho besaaya bawele babwe ne khubaanila chimbosio. Nio mukhola murio mwalia chinyama che chimbosio chabwe.
Babaana benywe be sisoleeli bakhola bario bakhwa bakhaana babwe. Lundi bakhaana babwe bakhola bario bakhola bueeyani ebweeni we bawele baabwe mala bakhole babaana benywe be sisoleeli basaaye bawele baabwe.
Ne sikula epunda embele ne likheese khulwe khuruunga likheese. Ne waaba ne okhakhola orio mala wakisikula kiborore likosi lifunikhe. Musikule buli omwana owe sisoleeli omubele.
“Mbao akhaba mulala obonekha ebweeni wase ne akhali ne siianwa tawe.
“Babaandu bowo bakhoya beche banjisaaye Ese, Wele Omunyali Owa Bioosi, Wele owa Isiraeli, khataru buli kumwiiko.
Ekhatimanie chikholo ebweeni wenywe ne khubalaayisia chinjakha che sibala sienywe. Mbao omundu akhaba mulala ocha khukhwikoomba sibala sienywe mu biise bitaru bie kumwiiko nibio muchilakho ebweeni wa Wele Omunyali Owa Bioosi tawe.
“Okhateekha limeeme ne likhalukuwa tawe.”
Wele Omunyali Owa Bioosi aboolela Musa ali, “Andika kamakhuwa kano. Sikila nakholile endakaano ne nawe ne Isiraeli khuloondekhana ne kamakhuwa menako.”
Musa aba ebweeneyo ne Wele Omunyali Owa Bioosi khulwe chindaalo kamakhumi kane, siilo ne kumuusi ne akhalia namwe ne akhanywa sisiindu siosi siosi tawe. Aandika khu mabaale kamakhuwa ke ndakaano, Kamalaka Likhumi ako.
Aruni ne babaandu boosi ba Isiraeli nga ne balola Musa mala babona bali bubweeni bwewe bwaba bulikho bukhosia, baaria khumwimbiya niio aba.
Ne kakhali Musa abalaanga. Ne Aruni ne babemeelesi boosi be libuusiana bacha niio aba mala Musa alomaloma ne nabo.
Enyuma wako, babaandu boosi ba Isiraeli babuusiana niio Musa aba mala abaelesia kamalaka khuloondekhana ne koosi niko Wele Omunyali Owa Bioosi amuboolela khu Sikulu sia Sinai.
Musa nga ne amala khulomaloma ne nabo, efuuma bubweeni bwewe ne neti.
Ne kakhali buli lwosi nga Musa ne engilaanga mu liiema khulomaloma ne Wele Omunyali Owa Bioosi, afuulanga e neti khukhwola nga ne aruranga. Ne nga aruranga enje, aboolelanga babaandu ba Isiraeli buli sisiindu nisio aba ne alakiilwe.
Baisiraeli babona bali bubweeni bwa Musa bwaba ne bukhosia. Nio Musa afwaraanga e neti lundi khukhwola siise sisiindi nisio achilakho khulomaloma ne Wele Omunyali Owa Bioosi.

Musa abuusia libuusiana lie babaandu ba Isiraeli lioosi alala. Ne ababoolela ali, “Ebino bili bibiindu nibio Wele Omunyali Owa Bioosi amulakile enywe khukhola.
Muli ne chindaalo sita che khukholelamo kimilimo, ne endaalo eya saba eli endakatifu, eye sabato, eye liola lia Wele Omunyali Owa Bioosi. Omundu yesi yesi okhola kimilimo khu ndaalo ng'eneyo eerwe.
Mukhabwaanakho kumulilo mu chingo chenywe mu sabato tawe.”
Musa aboolela libuusiana lioosi lie babaandu ba Isiraeli ali, “Elino nilio Wele Omunyali Owa Bioosi alakile.
Buli mulala mwinywe aanile Wele Omunyali Owa Bioosi siianwa. Lekha omundu yesi yesi owe kumwoyo kwe khuaana areere siianwa sia Wele Omunyali Owa Bioosi sie esahabu, efwesa ne kumukasa.
Lundi areere buusi bubuusi, bunapeenda, bubesemu, engubo eya katani eyanabwa bulayi ne bufuumbo bwe chimbusi.
Enyekha lundi areere akhaba engubo eye bufuumbo bwe kamamiiku nibwo baakhile erangi embesemu, kamasieelo ke chimbusi, chimbao che chinyaali.
Lundi areere kamafura ke chitaa, bibiindu bing'ayilisia khulwe mumafura ke khuchukha khu barobore ne khulwe bibiindu biiunya bulayi.
Lundi areere kamabaale ke bukusi ne kamabaale kakaandi ke khurekekha mu efodi ne khulwe engubo eye musifuba.
“Lekha buli mundu mwinywe oli omusicha eeche mala akhole koosi niko Wele Omunyali Owa Bioosi alakile.
Lekha bakhole liiema litakatifu, liiema lialio lie enje ne sifunikho sialio. Lundi bakhole chingaki ne kimitalaachi kialio kimilapa kialio, chinjeko chalio ne bibale bialwo.
Lekha bakhole akhaba lisanduku lie Ndakaano, chinguulo chalio, endebe eye siisa ne lububi lukikhiinga.
Bakhole emesa, chinguulo chayo ne bibiindu biayo bioosi, ne kumukaati kwe khubao khwa Wele Omunyali Owa Bioosi.
Lundi siteetwe sie taa khulwe buwaanga ne bibiindu biasio, chitaa chasio ne kamafura khulwe buwaanga.
Bakhole alutare eye biiunya bulayi ne chinguulo chayo ne kamafura ke khuchukha khu barobore, biiunya bulayi ne epasia khulwe kumuliango kwe liiema litakatifu.
Alutare eye biianwa bie khukhwosia alala ne bitiila bie kumukasa, chinguulo chayo, bibiindu biayo bioosi, enjikha ne sibale siayo.
Chipasia che luuya chinjeko chacho ne bibale, ne epasia khulwe silibwa sie luuya bioosi bikholwe.
Bitiila liiema litakatifu ne bitiila luuya ne kimikoye kiabio,
ne chingubo chichanabwa bulayi nicho basaayi befwara ne balikho bakhola Abuundu Atakatifu, chingubo chindakatifu khulwo Omusaayi Aruni ne khulwe babaana bewe khulwe kimilimo kiabwe nga basaayi.”
Nio libuusiana lie babaandu ba Isiraeli lioosi liarekukha liarura niio Musa aba.
Buli owaba ne lilienya ne kumwoyo kwe khukhola ario areera siianwa sia Wele Omunyali Owa Bioosi khulwe liiema lie kumuse nende khulwe kimilimo kioosi ne chingubo chindakatifu.
Nono babaandu boosi ba baaba ne kumwoyo becha, be siseecha nende be siikhasi. Bareera bipiini, chindeekwe, bipalakasa bie khu maru, chimbete, ne bibiindu bioosi bibiang'oonwa khu sahabu. Buli mundu aana siianwa sie esahabu khu Wele Omunyali Owa Bioosi.
Buli yesi yesi owaba ne buusi bubuusi, bunapeenda, namwe bubesemu bwe engubo eya katani eyanabwa bulayi namwe bufuumbo bwe chimbusi, namwe kamasieelo ke kamamiiku namwe kamasieelo ke chimbusi abireera.
Boosi babanyala khuaana siianwa sie efwesa namwe kumukasa basireera nga siianwa khu Wele Omunyali Owa Bioosi. Ne buli mundu owaba ne kumurongooro kumunyaali kukwanyala khukhola kumulimo kwosi kwosi akureera.
Ne bakhasi boosi ba baaba ne banyala khukhwokusa ne kamakhono kabwe bareera nibio baba ne bokuuse bie buusi bubuusi, bunapeenda, bubesemu ne bwe engubo eya katani eyanabwa bulayi.
Lundi bakhasi boosi ba baaba ne kumwoyo kwe khukhola kimilimo bakhola buusi bwe bufuumbo bwe chimbusi.
Babemeelesi bareera kamabaale kamelamela ne kamabaale kakaandi ke khurekekha khulwe efodi ne khulwe engubo eye mu sifuba.
Bareera akhaba bing'ayisia bulayi ne kamafura khulwe chitaa, khulwe khuchukha khu barobore ne khulwe bibiindu biiunya kumuuya kumulayi.
Babaandu boosi ba Isiraeli, be siseecha nende be siikhasi babeenya khureera sisiindu siosi siosi khulwe kimilimo nikio Wele Omunyali Owa Bioosi alaka Musa kiekholekhe, babireera nga biianwa bie khukhwerusia khu Wele Omunyali Owa Bioosi.
Musa aboolela Baisiraeli ali, “Lola Wele Omunyali Owa Bioosi aroboore Besaleli, okhwa Uri lundi omwichukhulu owa Huri, khukhwama mu kholo eya Yuda.
Ne amwichuusie ne Roho
Anyala akhola bibiindu mu busicha khukhwama khu sahabu, efwesa ne kumukasa.
Anyala akhala kamabaale khulwe khurekekha, ne khubeecha kimirongooro, ne khulwe kimilimo chingano choosi.
Lundi Wele Omunyali Owa Bioosi aelesiisie Besaleli ne Oholiabu okhwa Ahisamaki, khukhwama mu kholo eya Dani, kumukabwa kwe khukhwikisia.
Abaelesie bukesi bwe khukhola kimilimo chingano choosi nga khuchoonga, khuchoora, khunaba bie buusi bubuusi, buufwaana buseemwa, bubesemu nende bwe engubo eya katani endayi. Banyala khukhola bibiindu bie khurukwa ne kamakhono ne bibiindu bie bufundi.

“Nono Besaleli ne Oholiabu, ne bakholi babaandi boosi nibo Wele Omunyali Owa Bioosi aelesia sinani ne bukesi khumanya khukhola kimilimo khu Lukaangu, balakhola khuloondekhana nende koosi niko Wele Omunyali Owa Bioosi alakile.”
Musa alaanga Besaleli ne Oholiabu, alala ne bakholi babaandi boosi banyala, nibo Wele Omunyali Owa Bioosi aelesia sinani lundi ba baaba ne kumwoyo kwe khuyeeta, beeche bakhole kimilimo.
Banyoola khukhwama khu Musa biianwa bie khukhwerusia bioosi nibio Baisiraeli bareera khulwe khukhwombakhila Abuundu Atakatifu. Ne babaandu ba Isiraeli bachiililila khureerera Musa biianwa bie khukhwerusia buli kumutikhinyi.
Nio bakholi be sinani boosi ba baaba ne balikho bakhola kumulimo bacha barura buli mundu khukhwama khu mulimo nikwo aba ne alikho akhola.
Ne baboolela Musa bali, “Babaandu balareeranga khutuumia sikelo sisienyekhana khulwe kumulimo nikwo Wele Omunyali Owa Bioosi alaka khukhola.”
Nono Musa aaana lilaka, mala likhuwa lialaangililwa mu kambi lili, “Mbao omundu owe siseecha namwe owe siikhasi yesi yesi ocha khuaana lundi khulwe liiema litakatifu tawe.” Nio babaandu bakhiingililwa khuaana.
Kaba kario sikila bibiindu nibio bakholi be mu liiema litakatifu baba ne nabio biaba bioola khukhola kimilimo kioosi mala bisikale.
Babaandu boosi ba banyala, bakhola liiema litakatifu. Balikhola khulwe khurumikhira chipasia ekhumi. Chipasia echo chaba chanabwa khukhwama khu ngubo eya katani eyanabwa bulayi ne buusi bubuusi, bunapeenda, bubesemu mala chanabwakho ekerubi mungila eye busicha.
Buleeyi bwa buli epasia bwaba bikele kamakhumi kabili na munaane ne bukhiikha bikele bine. Chipasia choosi chaba chindekhaane buleeyi ne bukhiikha.
Banabila alala chipasia chiraano ne chichiindi chiraano bachinabila alala.
Bakhola chimbete chimbuusi khu likemo lie epasia eye enje khu buli sipupu sie chipasia.
Bakhola chimbete kamakhumi karaano khu pasia chiraano che khunyoa ne chimbete kamakhumi karaano bachibotookhelesia khu pasia che khabili. Chimbete echo chaloleelelana.
Bakhola chingaki che esahabu kamakhumi karaano, nicho baambanisilia chipasia bipupu bibili, buli sipupu khu sindi nio liiema litakatifu liaba busa lilala.
Nio bakhola chipasia khukhwama khu bufuumbo bwe chimbusi, khulwe sifuunikho sie liiema litakatifu. Choosi alala chaba chipasia ekhumi na ndala.
Buleeyi bwa buli epasia bwaba bikele kamakhumi kataru ne bukhiikha bikele bine. Chipasia ekhumi na ndala echo choosi chaba chilekhaana, buleeyi ne bukhiikha.
Banabila alala chipasia chiraano. Lundi chichiindi sita bachinabila alala.
Banabila chimbete kamakhumi karaano khu likemo lie epasia eye enje eye chipasia che khunyoa ne chimbete kamakhumi karaano bachinabila khu likemo lie enje lie chipasia che khabili.
Ne akhola chingaki kamakhumi karaano che kumukasa khuambanisilia alala liiema litakatifu nio libe lilala.
Akholela liiema sifuunikho sie kamasieelo kamabesemu ke kamamiiku ne ke chimbusi.
Nio akhola kimitalaachi nikio emia khukhwama khu murongooro kumunyaali khulwe liiema litakatifu.
Buli kumutalaachi kwaba buleeyi bikele likhumi ne bukhiikha sikele silala ne enusu.
Buli kumutalaachi kwaba ne biaambaania bibili khulwe khuambaania alala. Aakhola ario khu mitalaachi kioosi kie liiema.
Eyino niyo engila niyo bakholelamo kimitalaachi kie liiema litakatifu: kimitalaachi kamakhumi kabili kialoleelela lubeka lwe ebunafubo.
Ne akhola bibale kamakhumi kane bie efwesa asi we kimitalaachi kamakhumi kabili. Bibale bibili biaba asi we kumutalaachi mulala khulwe khutiililila biaambaania bibili. Ne bibale bibiindi bibili biaba asi we kumutalaachi kukuundi.
Bakhola kimitalaachi kamakhumi kabili lubeka lwe ebunaswa we liiema litakatifu.
Kimitalaachi kiaba ne bibale biakio kamakhumi kane bie efwesa. Biabao bibale bibili asi owa buli kumutalaachi.
Ne khulwe enyuma we liiema litakatifu, lubeka lwe mumbo balikholela kimitalaachi sita.
Bakhola kimitalaachi kibili khulwe chikhuumbo che liiema litakatifu enyuma.
Kimitalaachi kie mu khuumbo kino kiakabukhanamo asi ne kakhali kiaambaana kiombi mu mukhono kwe khunyoa khucha angaaki. Nono bakhola kimitalaachi kibili khulwe chikoona chibili.
Khwako kiabao kimitalaachi munaane ne bibale biakio bie efwesa. Biaba bibale likhumi na sita, bibale bibili asi owa buli kumutalaachi.
Bakhola kimilapa kie kimirongooro kiminyaali, kiraano khulwe kimitalaachi kiili khu lubeka lulala lwe liiema,
kiraano khulwe kimitalaachi kie lubeka luluundi lwe liiema, ne kiraano luundi khulwe kimitalaachi kie enyuma, lubeka lwe mumbo.
Bakhola kumulapa kwe akari kwabira khukhwama khu ndulo khulala khwe liiema litakatifu khukhwola khu luundi.
Bafuunikha kimitalaachi ne esahabu mala barakho kamakhono ke esahabu khulwe khutiila kimilapa. Akhaba kimilapa kiosi kiafuunikhwa ne esahabu.
Banaba epasia eye buusi bubuusi, bunapeenda, bubesemu ne engubo eya katani eyanabwa bulayi. Lundi balunabilakho chikerubi mu ngila eye busicha.
Bakholela epasia eyo chinjeko chine che kimirongooro kiminyaali, mala bakifuunikha ne esahabu. Chingaki che chinjeko chaba che esahabu. Nio bakhola bibale bine bie efwesa bie khurakho chinjeko.
Lundi bakholela kumuliango kwe liiema epasia. Epasia eyo yanabwa ne buusi bubuusi, bunapeenda ne bubesemu ne engubo endayi eya katani mu bunabi bwe busicha.
Bakhola chinjeko chiraano khulwe epasia yino ne chingaki chacho. Bafuunikha bimuli ne chimbete chabio ne esahabu. Ne kakhali bibale biacho biraano biaba bie kumukasa.

Besaleli akhola Lisanduku lie ndakaano khukhwama khu murongooro kumunyaali. Buleeyi bwe lisanduku elio bwaba bikele bibili ne enusu, bukhiikha sikele silala ne enusu ne buniina sifuba silala ne enusu.
Alifuunikha ne esahabu yong'ene mukari ne enje mala alimalilila khu ndulo khwalio ne esahabu alibotookhelesia.
Arakho kamakhono kane ke esahabu khulwe chikhuumbo chalio. Ara kamakhono kabili buli lubeka.
Alikholela chinguulo che kumurongooro kumunyaali, mala achifuunikha ne esahabu.
Ara chinguulo echo mu makhono ako, kakaba buli lubeka lwe lisanduku khulwe khulisuta.
Akhola sifuunikho sie esahabu yong'ene. Siaba buleeyi bikele bibili ne enusu ne bukhiikha sikele silala ne enusu.
Nio abasa chikerubi chibili che esahabu yong'ene. Chikerubi echo achikhola chibe khu ndulo khwe sifuunikho.
Ekerubi ndala yaba khu ndulo khulala khwe sifuunikho ne ekiindi khu ndulo khukhuundi. Akhola chikerubi chibili echo ne sifuunikho biaba siindu silala.
Chikerubi echo chabalaaya chindaa chacho chafuunikha sifuunikho. Chikerubi chaloleelela sifuunikho. Lundi chaloleelelana.
Lundi akhola emesa eye kumurongooro kumunyaali. Buleeyi bwaba bikele bibili, bukhiikha sikele silala ne buniina sifuba silala ne enusu.
Afuunikha emesa eyo ne esahabu yong'ene mala lundi akimalilila ne esahabu akibotookhelesia.
Akibotookhelesia ne kumutalaachi kuuli bukhiikha sikalabo silala. Amalilila kumutalaachi okwo ne esahabu akubotookhelesia.
Ara khu mesa okhwo kamakhono kane ke esahabu mala akara khu khuumbo chine che bikele biayo bine.
Kamakhono kaba siimbi ne kimitalaachi nio katiile chinguulo chisuta emesa.
Akhola chinguulo che khusuta emesa khukhwama khu murongooro kumunyaali mala achifuunikha ne esahabu.
Ne akholela emesa bibiindu bibienyekha khukhwama khu sahabu yong'ene. Bibiindu ebio biaba: chipwakuli, bibuumba khulwe bibiindu biiunya bulayi, bibuumba ne kimieendo kie khuchukha biianwa bie khunywa.
Lundi akhola siteetwe sie taa sie esahabu yong'ene. Sibale siasio ne kumukhono kwayo biakholwa ne esahabu embase. Bikoombe biasio, ne bimuli biasio biaba siindu silala ne sie siteetwe.
Chisakia sita chacha khukhwama chimbeka chasio, chitaru khukhwama buli lubeka.
Buli lulala musakia sita echo lwabakho bikoombe bitaru bibiakholwa nga bimuli bie kumurongooro alimondi. Buli sikoombe siabakho situumi ne simuli.
Ne khu siteetwe sie taa khubwene khwabakho bikoombe bine bibiakholwa nga bimuli bie kumurongooro kwa alimondi alala ne bituumi biabio ne bimuli biabio.
Buli asi we chisakia chibili siabakho simuli. Buli simuli siakholwa siaba siindu silala ne lusakia.
Bimuli, chisakia, ne siteetwe sie taa bioosi biaba biakholwa khukhwama khu siindu silala. Bioosi biaba biakholwa ne bubasi bwe esahabu yong'ene.
Akhola chitaa saba khulwe siteetwe mala akhola chindaambi chayo ne chisahani chayo che esahabu yong'ene.
Akhola siteetwe sie taa ne bibiindu biasio bioosi khulwe khurumikhira chikiilo kamakhumi kataru na chiraano che esahabu yong'ene.
Akhola alutare khukhwama khu murongooro kumunyaali, khulwe khukhwoseliakho biiunya bulayi. Yaba elekhaana buleeyi ne bukhiikha. Buleeyi bwayo bwaba sikele silala ne bukhiikha bwayo bwaba sikele silala. Buniina bwayo bwaba bifuba bibili. Bifwaani bie chinjika biayo biaba biakholwa khukhwama khu siindu silala ne nayo.
Afuunikha khu ngaaki khwayo, chimbeka choosi chine, ne bifwaani bie chinjika biasio ne esahabu yong'ene mala amalilila esahabu khu ndulo khwayo asibotookhelesia.
Akhola kamakhono kabili ke esahabu mala akara asi we bumalilile bwe sahabu. Kamakhono ako akakhola khu mbeka chibili cha alutare kaloleelelana. Kamakhono ako kaba ke chinguulo khulwe khusuta alutare.
Akhola chinguulo che kumurongooro kumunyaali mala achifuunikhila esahabu.

Akhola alutare khukhwama khu murongooro kumunyaali khulwe biianwa bie khukhwosia. Alutare eyo yaba elekhaana buleeyi ne bukhiikha: Buleeyi bwaba bikele biraano, bukhiikha bikele biraano, ne buniina bifuba bitaru.
Akikholela chinjika khu khuumbo chayo chine mala achifuunikha ne kumukasa. Chinjika chayo chakholwa chaba siindu silala ne alutare.
Akhola bibiindu bioosi khulwa alutare eyo: Akhola chinyuungu, chimbako, bibuumba, chiuma, ne chinjo. Bibiindu bino bioosi biakholwa khukhwama khu mukasa.
Akhola lutimba lwe kumukasa lubalaayi asi we sibale sia alutare abotookhelesia sibale. Lutimba lwoola akari wa alutare khukhwama asi.
Akhola kamakhono kane khu khuumbo chine che epasia che kumukasa. Kamakhono ako kaba ke khutiila chinguulo che khusuta alutare.
Akhola chinguulo echo khukhwama khu murongooro kumunyaali mala achifuunikha ne kumukasa.
Ara chinguulo mu makhono ke mukhuumbo cha alutare nio chisute alutare. Akhola alutare eye chimbao mala mukari mwayo mwalaangilila busa.
Akhola lumako lwe liiema. Lubeka lwe ebunafubo arayo chipasia che engubo eya katani endayi. Engubo eyo yaba yoola bikele emia ndala buleeyi.
Chinjeko chacho chaba kamakhumi kabili ne akhaba bibale biacho bioosi biaba kamakhumi kabili. Chinjeko echo ne bibale biaba biakholwa khukhwama khu mukasa. Ne chikhali chingaki che chinjeko ne kimitiindi biaba biakholwa khukhwama khu fwesa.
Lubeka lwe ebunaswa lwosi arayo chipasia buleeyi bikele emia ndala. Chinjeko chacho chaba kamakhumi kabili. Bibale bioosi biaba kamakhumi kabili. Chinjeko ne bibale biaba bie kumukasa. Ne chingaki chacho ne chinjeko ne kimitiindi biaba bie efwesa.
Lubeka lwe mumbo chabayo chipasia buleeyi bikele kamakhumi karaano. Chinjeko chacho chaba likhumi ne bibale likhumi. Chingaki che chinjeko ne kimitiindi biaba bie efwesa.
Lubeka lwe bukwe lwaba buleeyi bikele kamakhumi karaano.
Chipasia lubeka lulala lwe silibwa chaba buleeyi bikele likhumi na biraano ne chinjeko chitaru ne bibale bitaru.
Akhaba lubeka luluundi lwe silibwa lwosi lwaba lurio: chipasia chaba buleeyi bikele likhumi na biraano ne chinjeko chitaru ne bibale bitaru.
Chipasia choosi chichabotookhelesia lumako chaba che engubo eya katani eyanabwa bulayi.
Bibale bie chinjeko biaba bie kumukasa. Ne chikhali chingaki che chinjeko ne kimitiindi kiacho biaba bie efwesa. Ne bituumi bie chinjeko bioosi biafuunikhwa ne efwesa. Chinjeko che lumako choosi chaba ne kimitiindi kie efwesa.
Epasia eye silibwa sie lumako yaba yanabwa ne buusi bubuusi, bunapeenda ne bubesemu ne bwe engubo eya katani endayi. Epasia eyo yaba eye buleeyi bikele kamakhumi kabili ne buniina bifuba biraano. Buniina bwe epasia eyo bwalekhaana ne buniina bwe chipasia che lumako lwe liiema litakatifu.
Epasia eyo yaba ne chinjeko chine ne bibale biacho bine bie kumukasa. Chingaki ne kimitiindi biaba bie efwesa. Ne bituumi biafuunikhwa ne efwesa.
Biaambania bioosi bie mu liiema ne chipasia che lumako choosi khubotookhelela biaba bie kumukasa.
Ebino nibio bibiindu bibiarumikhwa mu liiema litakatifu. Biabalwa khubirira khu lilaka lia Musa khulwe kimilimo kie Balawi. Balawi bemeelelwa ne Itamari okhwa Aruni omusaayi.
Besaleli okhwa Uri lundi omwichukhulu owa Huri, khukhwama mu kholo eya Yuda, akhola koosi niko Wele Omunyali Owa Bioosi alaka Musa.
Ne Oholiabu okhwa Ahisamaki, khukhwama mu kholo eya Dani aba omuyeeti wewe. Oholiabu aba anyala akhola bibiindu khukhwama khu buusi bubuusi ne bunapeenda ne bubesemu ne akhaba bwe chingubo cha katani chindayi.
Esahabu yoosi eyaanwa khulwe khurumikha khukhola kimilimo kioosi kie liiema litakatifu yakelwa. Yaba yoosi alala bitonyi kamakhumi kabili na tisa ne chishekeli chimia saba ne kamakhumi kataru. Yakelwa khuloondekhana ne bikelo bie Abuundu Atakatifu.
Ne efwesa yaama mu libuusiana lie babaandu ba babalwa. Yoosi yaba bitonyi emia ndala ne chishekeli eelefu ndala ne chimia saba ne kamakhumi saba na chiraano. Efwesa yosi yakelwa khuloondekhana ne bikelo bie Abuundu Atakatifu.
Buli mundu arusia enusu eye eshekeli khuloondekhana ne bikelo bie Abuundu Atakatifu. Babaandu boosi babalwa khukhwama khu bukhulu bwe kimiiko kamakhumi kabili ne khuniina. Baba boosi alala babaandu chielefu chimia sita na chitaru, ne chimia chiraano ne kamakhumi karaano.
Bitonyi bie efwesa emia ndala biarumikhwa khulwe khura bibale Abuundu Atakatifu ne bibale bie lububi. Buli sitonyi silala siaba khulwe sibale, nio biaba bitonyi emia khulwe bibale emia ndala.
Ne akhola chingaki che chinjeko, afuunikha bituumi biacho ne khuchikholela kimitiindi khulwe khurumikhira chishekeli chimia saba ne kamakhumi saba na chiraano.
Kumukasa nikwo bareera kwaba busiro bitonyi kamakhumi saba ne chishekeli chielefu chibili ne chimia chine.
Arumikhira kumukasa okwo khukhola bibale bie kumuliango kwe liiema lie kumuse, alutare ne neti yayo ne bibiindu bioosi bie mu alutare.
Lundi akurumikhira khukhola bibale bibiabotookhelesia lumako ne bibale bie silibwa sie lumako ne biaambaania bioosi bie liiema litakatifu ne biaambaania bibiabotookhelesia lumako.

Banabila Aruni chingubo che busaayi. Nga nilwo Wele Omunyali Owa Bioosi alaka, banaba chingubo che buusi bubuusi, bunapeenda, bubesemu ne engubo eya katani endayi khulwe khukhola kimilimo Abuundu Atakatifu.
Bakhola efodi khukhwama khu sahabu, buusi bubuusi, bunapeenda, bubesemu ne engubo eya katani endayi.
Bakhola esahabu mala bakitonyaka yaaba oli bufu mala bakinabila mu ngubo eye buusi bubuusi, bunapeenda, ne bubesemu engubo eya katani endayi.
Bakholela efodi bilaka bibili khu mabeka koombi. Bilaka ebio babiaambanisilia khu khuumbo chibili cha efodi.
Lundi barakho lukhoba luboa efodi lulwakholwa mu ngila eye busicha. Lukhoba olwo lwaba lwakholwa lwaba siindu silala ne efodi. Lundi bunabi bwaba bufwaanana. Lwakholwa ne esahabu, buusi bubuusi, bunapeenda ne bubesemu ne engubo eya katani eyanabwa bulayi nga Wele Omunyali Owa Bioosi ne alaka Musa.
Barekekha kamabaale ke kamelamela. Bara kamabaale ako mu nyilili che esahabu kaaba nga buaandike bwe kumuuri. Bakaramo khuloondekhana ne kamasina ke ba okhwa Yakobo.
Babukula kamabaale ako bakara khu bilaka bia efodi bie khu mabeka kabe kamabaale ke likhebulila khulwe babaana ba Isiraeli nga Wele Omunyali Owa Bioosi ne alaka Musa.
Banaba engubo eye musifuba mu ngila eye busicha nga nilwo bakhola efodi. Bakikhola khukhwama khu sahabu, buusi bubuusi, bunapeenda, bubesemu ne engubo endayi eya katani.
Engubo eyo yalekhaana buleeyi ne bukhiikha, chisendimita kamakhumi kabili na chine. Yafumbwamo khabili.
Bara mu ngubo omwo chinyilili chine che kamabaale. Lunyilili lunyoa, lwaba lwe libaale libesemu lukali, linamaki ne libesemu.
Mu lunyilili lukhola khabili, libaale lie lubookha, libuusi, ne lie kumutooba.
Mu lunyilili lukhola khataru, libaale linakhanyuusi, lulwanda lumelamela ne linapeenda.
Ne lunyilili lukhola khane, libaale lie lubookha lukali, limelamela ne lie kumutooba. Arumikhira esahabu khura kamabaale kano khu ngubo eye musifuba.
Kabao kamabaale ekhumi na kabili, kakaandikwakho kamasina khuloondekhana ne ba okhwa Yakobo. Kamasina ako kaba nga kimiuuri buli libaale ne lisina lialio khulwe chikholo ekhumi na chibili cha Isiraeli.
Bakhola kiminyololo kie esahabu yong'ene, eyabororwa nga kimikoye, khulwe engubo eye musifuba.
Bakhola chinyilili chibili che esahabu ne chimbete chibili che sahabu, mala baara chimbete chibili echo khu khuumbo chibili che silaka sie engubo eye musifuba.
Baboela chingoye chibili che esahabu khu mbete chibili chichaba khu likemo lie engubo eye mu sifuba.
Bara chindulo chibili che kiminyololo kibili ekio khu nyilili chibili che esahabu. Bakira ebweeni bilaka bie khu mabeka bia efodi.
Bakhola chimbete chibili che esahabu mala bachaambanisia khu likemo lie mukari lie engubo eye khu sifuba, embi ne efodi.
Bakhola chimbete chibili che esahabu bachira ebweeni asi we bilaka bibili bia efodi. Bachira ambi ne kumunabo, angaaki we lukhoba lwa efodi lulwanabwa mu busicha.
Nio baboela engubo eye musifuba a mbete chayo mala bachwisilia alala ne chimbete cha efodi ne lukoye lubuusi. Bakhola bario nio silaka esio sibe khu lukhoba lwa efodi lulwakholwa mu busicha, lundi nio silaka esio silekhe khurura khu efodi tawe. Kano koosi kakholwa nga Wele Omunyali Owa Bioosi ne alaka Musa.
Lundi banaba engubo endeeyi mukari mwa eya efodi.
Kumwanya kwe kumurwe kwe engubo eyo kwanabwakho silaka sisiro nio engubo ekhatabukha tawe.
Babotookhelesia likemo liayo ne bifwaani bie kamatuunda kamakomanga ke buusi bubuusi, bunapeenda, bubesemu ne engubo eya katani eyanabwa bulayi.
Lundi bakhola chikengele che esahabu yong'ene mala bachira akari we bifwaani bie kamatuunda kamakomanga bibiaba mu makemo ke engubo endeeyi babotookhelesia.
Buli ekengele yaloondela sifwaani sie lituunda likomanga khubotookhelela kamakemo ke engubo eye kimilimo. Kaba kario khuloondekhana ne lilaka lia Wele Omunyali Owa Bioosi khu Musa.
Banabila Aruni ne babaana bewe chikaanjo che buusi bwe engubo eya katani endayi.
Akhaba banaba sileemba sie khumurwe, chikuutwa ne chisirwari. Bioosi bino biaba bie engubo eya katani eyanabwa bulayi.
Lundi bakhola kumusiipi kwe engubo eya katani eye buusi bubuusi, bunapeenda ne bubesemu kukwanabwa bulayi nga Wele Omunyali Owa Bioosi ne alaka Musa.
Bakhola limili litakatifu lie esahabu yong'ene. Ne baandikakho kamakhuwa kakafwaana oli kumuuri bali, “Litakatifu khu Wele Omunyali Owa Bioosi.”
Nio baboakho kumukoye kwe buusi bubuusi khuchwiisilia khu sileemba angaaki. Kano kakholwa nga Wele Omunyali Owa Bioosi ne alaka Musa.
Nono kimilimo kioosi kie liiema litakatifu lie kumuse kiawa. Baisiraeli bakhola buli sisiindu khuloondekhana nende koosi niko Wele Omunyali Owa Bioosi alaka Musa.
Bareerera Musa liiema litakatifu ne bibiindu biamwo bioosi: liiema lialio lienje, chingaki chalio, kimitalaachi kialio, kimilapa kialio, chinjeko chalio, ne bibale bialio.
Lundi bareera kamasieelo ke kamamiiku, kamasieelo ke chimbusi ne epasia.
Bareera akhaba lisanduku lie Ndakaano, chinguulo chalio ne endebe eye siisa.
Bareera emesa ne bibiindu biakhwo bioosi, ne kumukaati kwe khubao khwa Wele Omunyali Owa Bioosi.
Akhaba bareera siteetwe sie taa eye esahabu yong'ene, chitaa chasio, bibiindu biasio bioosi, ne kamafura ke chitaa.
Alutare eye esahabu, kamafura kamatakatifu ke khuchukha, biiunya bulayi, ne epasia khulwe kumuliango kwe liiema bioosi biareerwa.
Lundi bareera alutare eye kumukasa ne neti yayo lwe kumukasa, chinguulo chayo, ne bibiindu biayo bioosi. Bareera lulweelo ne sibale sialwo.
Bareera chisuuka che lumako, chinjeko chalio, bibale bialio ne lububi khulwe silibwa sie lumako. Lundi bareera kimikoye, bitiila ne bibiindu bioosi khulwe kimilimo kie liiema litakatifu lie kumuse.
Khutasa khwibio, bareerera Aruni omusaayi ne babaana bewe chingubo chindakatifu che busaayi. Chingubo echo chaba chakholwa bulayi khulwe kimilimo kie Abuundu Atakatifu.
Baisiraeli bakhola kimilimo kioosi khuloondekhana nende koosi niko Wele Omunyali Owa Bioosi alaka Musa.
Musa alola buli sisiindu mala abona ali siekholeekhe. Abona ali bakhola khuloondekhana ne lilaka lia Wele Omunyali Owa Bioosi. Nio Musa ababiita chikhabi.

Wele Omunyali Owa Bioosi aboolela Musa ali, “Khu ndaalo enyoa
eye kumwesi kunyoa yombakha liiema lie kumuse.
Liremo Lisanduku lie Ndakaano. Ne mukhoya mulikhiinge ne epasia.
Ra emesa mu liiema mala murekekhekho bibiindu biayo nga bienyekha. Lundi ramo siteetwe sie taa mala musirekho chi taa.
Lundi ra alutare eye esahabu khulwe biiunya bulayi ebweeni we Lisanduku lie Ndakaano. Ne mure epasia emuliango we liiema.
Ra emuliango we liiema lie kumuse alutare eye khukhwosia.
Lundi ra lulweelo akari we liiema ne alutare mala muluchukhekho kameechi.
Ne khola lumako lubotookhelesie liiema mala mure epasia esilibwa walio.
“Nio obukule kamafura ke khuchukha mala ochukhe khu alutare khulwe khukiaula ne bioosi bikilimo. Ne omalile orio liiema lilaba litakatifu.
Lundi, okhoyeele ochukhe kamafura khu alutare eye biianwa bie khukhwosia ne bibiindu biayo bioosi mala waule alutare. Nio alutare elaba endakatifu lukali.
Akhaba lundi chukha kamafura khu lwelo ne bibale bialwo mala olwaule.
“Nio reera Aruni ne babaana bewe amuliango we liiema lie kumuse mala obasiinge ne kameechi.
Ne fwara Aruni chingubo che busaayi, omuchukhekho kamafura, mala omwaule, nio akholele ese nga omusaayi.
Reera babaana bewe boosi obafwaare chikaanjo.
Nio obachukhekho kamafura, bulayi bwene nga ne ochukhile khu raarawabwe. Nio boosi banyale khukhukholela ese nga basaayi. Liliaaulwa liabwe lino likhabengisie mu busaayi mu biise bioosi ne chiselukho chabwe choosi.”
Musa akhola koosi nga Wele Omunyali Owa Bioosi ne amulaka.
Nono mu ndaalo enyoa eye kumwesi kunyoa kwe kumwiiko kukhola khabili ne bamalile khukhwaama e Misiri, liiema liemisibwa.
Musa akholela liiema litakatifu bibale, kimitalaachi, chinguulo ne chinjeko.
Ara liiema lienje khu liiema litakatifu mala alifuunikha nga Wele Omunyali Owa Bioosi ne amulaka.
Nio abukula kamalaka mala akara mu Lisanduku lie Ndakaano. Nio ara chinguulo khu Lisanduku lie ndakaano mala ara endebe eye siisa khu ngaaki khwalio.
Nio aara Lisanduku mu liiema litakatifu mala emisia epasia akhiinga lisanduku elio nga Wele Omunyali Owa Bioosi ne amulaka.
Ara emesa mu liiema lie kumuse, lubeka lwe ebunaswa, we liiema litakatifu enje we epasia.
Ne akirakho kumukaati kumutakatifu nga kenyekha ebweeni wa Wele Omunyali Owa Bioosi, khuloondekhana ne lilaka lia Wele Omunyali Owa Bioosi.
Nio aara siteetwe sie taa mu liiema lie kumuse lubeka lwe ebunafubo, sialoleelelana ne emesa.
Arekekha chitaa ebweeni wa Wele Omunyali Owa Bioosi, khuloondekhana ne lilaka lia Wele Omunyali Owa Bioosi.
Aara alutare eye esahabu mu liiema lie kumuse, ebweeni we epasia.
Musa oselia bimuli biiunya bulayi khubwenokhwo, khuloondekhana ne lilaka lia Wele Omunyali Owa Bioosi.
Aara epasia a muliango kwe liiema.
Ara alutare eye biianwa bie khukhwosia a muliango kwe liiema litakatifu lie kumuse. Khu alutare okhwo aanilakho biianwa bie khukhwosia ne biianwa bie biakhulia nga Wele Omunyali Owa Bioosi ne amulaka.
Musa ara lulweelo akari we liiema lie kumuse ne alutare mala aluchukhakho kameechi ke khusaaba.
Musa ne Aruni, ne ba okhwa Aruni basaabanga kamakhono kabwe ne khusiinga bikele biabwe mubweene omwo.
Basaabanga nio ne bengila mu liiema lie kumuse namwe ne bembiiya alutare nga Wele Omunyali Owa Bioosi ne alaka Musa.
Musa ombakha lumako lwabotookhelesia liiema ne alutare mala ara khu silibwa sie lumako olwo epasia. Nono Musa amala kimilimo.
Musa se anyala khukhwingila mu liiema lie kumuse tawe sikila lifuumbi liabakho ne luyali lwa Wele Omunyali Owa Bioosi lwaba lwechuusiemo.
Mu ngendo che Baisiraeli choosi, lifuumbi nga ne lienyokhanga khu liiema litakatifu Baisiraeli baba banyala bachiililila ne lukeendo.
Ne kakhali yaba lifuumbi ne likhenyokhekho tawe, se bachiililila tawe khukhwola siise nisio lifuumbi linyokhela khu liiema.
Mu ngendo chabwe choosi, lifuumbi lia Wele Omunyali Owa Bioosi liabechanga khu liiema litakatifu kumuusi ne kumulilo kwabamo siilo. Kano kekholekha Baisiraeli boosi ne babona.

Wele Omunyali Owa Bioosi aalanga Musa mala amulomalomakho khukhwama mu liiema lie kumuse, amuboolela ali,
“Boolela babaandu ba Isiraeli oli, omundu yesi yesi khwinywe aba ne areera siianwa khu Wele Omunyali Owa Bioosi, akhoya areera embosio yewe khukhwama mu lituuli liewe lie chikhaafu namwe lie bibiaayo.
Embosio yewe yaaba neli eye khukhwosia khukhwama mu lituuli liewe, khukhwola ebe euunwa ekhalimo bubi tawe. Akhoya akiaanile amuliango kwe liiema lie kumuse, nio afukiililwe ebweeni wa Wele Omunyali Owa Bioosi.
Alara kumukhono kwewe khumurwe kwe mbosio eye khukhwosia, mala elafukiililwa nga embosio emalao bubwoni bwewe.
Nio aleera euunwa eyo ebweeni wa Wele Omunyali Owa Bioosi, ne bokhwa Aruni basaayi, balaana kamalasile khu Mwami. Bakhoya baanye kamalasile ne babotookhelesia khu ndulo khwe alutare eli amuliango kwe liiema lie kumuse.
Ne omundu oaana embosio eyo akhoya akibaake mala akitonyemo.
Ne bokhwa Aruni omusaayi balanja chiikhu chiloondekhane bulayi khu alutare mala babwaane kumulilo khu alutare.
Ne ba okhwa Aruni basaayi chana bakhare bitonyi bie chinyama, kimirwe ne kiminawa, khukhu chiili khu mulilo khu alutare.
Ne kakhali bie munda ne bileenge bikhoya bisiingwe. Ne omusaayi aloselia embosio yoosi khu alutare, nga embosio eye khukhwosia. Eyino eli embosio eye khukhwosia eaanwa ne kumulilo, ne khuunya khwayo khulayi khusiimisia Wele Omunyali Owa Bioosi.
“Ne kaaba bali omundu aana siianwa siewe sie khukhwosia khu khwama mu makheese, namwe mu mbusi, akhoya aane endurume namwe limiiku likhalimo bubi tawe.
Alaliirira ebunaswa we alutare ebweeni wa Wele Omunyali Owa Bioosi. Ne ba okhwa Aruni, basaayi balaanyaka kamalasile kabotookhelele alutare.
Ne omundu oyo alakitonya bitonyi, ne omusaayi alabira sitube alala ne kumurwe ne kiminawa khukhu chiburukha khu alutare.
Ne kakhali omundu oaana alasiinga bie munda ne bileenge.Ne omusaayi alaana embosio emuufu, mala akioselie khu alutare, eyino eli embosio eye khukhwosia, ne khuunya khwayo khulayi khusiimisia Wele Omunyali Owa Bioosi.
“Kaaba bali siianwa siewe khu Wele Omunyali Owa Bioosi sili sie khukhwosia chinyuni, akhoya aane kamabongobongo namwe kamauusi kamaana.
Ne omusaayi alalireera khu alutare mala atile kumurwe aborosie ne khulioselia khu alutare. Ne kamalasile kaalio koosi kache khu ndulo khwe alutare.
Alenyosiakho lisakhilo ne bibiindu bilimo mala abichukhe ebukwe we alutare, abuundu nio bachukhanga likokhe.
Akhoya alitiile chindaa mala aliswabulemo, ne kakhali akhalikabukhaniamo tawe. Ne omusaayi alalioselia khu alutare, khukhu chili khu mulilo. Esino sili sianwa sie khukhwosia, khuunya khulayi khusiimisia Wele Omunyali Owa Bioosi.”

“Omundu yesi yesi ne areera siianwa sie likesa khu Wele Omunyali Owa Bioosi, siianwa siewe sikhoya sibe sie bufu bunosie. Alabuchukhakho kamafura ne khuburakho biiunya bulayi.
Ne amalile ario abukule bufu obwo, abuyile khu bo khwa Aruni basaayi. Ne omusaayi alabukhwayakho efuusi ndala sitube ne kamafura, ne biiunya bulayi bioosi. Ne omusaayi alabwoselia khu alutare nga simanyilo sie likhebulila, siianwa sie kumulilo, khuunya khulayi khusiimisia Wele Omunyali Owa Bioosi.
Ne siianwa sie biakhulia siramirekho silaba sia Aruni ne babaana bewe basoleeli. Sili sikelo sitakatifu lukali sie biianwa bie kumulilo khu Wele Omunyali Owa Bioosi.
“Ne noreera siianwa sie likesa esio sitekhiilwe mu ndekhelo nga siianwa, siikhoya siaba sie kimikaati kikhalimo limela tawe, kie bufu bunosie burokiirwe ne kamafura, namwe kimikaati kikhalimo limela tawe, kiaakhiilwe kamafura.
“Ne siianwa siowo sie likesa siaba ne siiliile khu lucho, siikhoya siaba sie bufu bunosie bukhalimo limela tawe, butubaanisibwe ne kamafura.
“Olasimesula mu bimesu mala lundi osichukhekho kamafura. Sikila sili siianwa sie likesa.
“Ne siianwa siowo siaba ne sili sie likesa, siiliile khu lucho, siikhoya siikholwe khukhwama khu bufu bunosie ne kamafura.
Ne olareera siianwa sie likesa siing'oonilwe khukhwama khu biindu bino khu Wele Omunyali Owa Bioosi. Sieelesibwe omusaayi, naye alasireera khu alutare.
Ne omusaayi alabukulakho khu sianwa sie likesa bitiiti biri bie likhebulila mala abioselie khu alutare nga siianwa sie kumulilo, sie kumuuya kulayi kusiimisia Wele Omunyali Owa Bioosi
Ne siianwa sie likesa siramirekho silaba sia Aruni ne babaana bewe. Sili sitonyi sitakatifu lukali sie biianwa bie khuaana sie kumulilo khu Wele Omunyali Owa Bioosi.
“Siianwa sie likesa nisio olareera khu Wele Omunyali Owa Bioosi siikhabamo limela tawe. Okhoosiakho limela namwe bubuukhi nga siianwa sie kumulilo khu Wele Omunyali Owa Bioosi tawe.
Munyala mwabireera khu Wele Omunyali Owa Bioosi nga biianwa bie bibiaamo bie khunyoa, ne se bikhoya biianwa khu alutare khulwe khuaana kumuuya kumulayi tawe.
Ra chumbe mu buli siianwa sie likesa sioosi, mukhalekha chumbe eye ndakaano ne Wele wenywe yataamba mu siianwa sienywe sie likesa tawe. Mukhoya mure chumbe khu biianwa bienywe bioosi.
“Kaaba bali oaana siianwa sie likesa sienywe sie khunyoa khu Wele Omunyali Owa Bioosi, okhoya oaane siakhulia sie likesa sienywe sie khunyoa, aana siakhulia sisioosie namwe siuule.
Ne olasirakho kamafura ne biiunya bulayi. Sili siianwa sie likesa.
Ne omusaayi alosia sitonyi esio nga sie khukhebulila, alala ne kamafura ne biiunya bulayi bioosi. Sili siianwa siing'oonilwe ne kumulilo khu Wele Omunyali Owa Bioosi.”

“Kaaba bali siianwa sio mundu sili embosio eye kumuleembe, ne asiaamia mwituuli lie chikhaafu chewe, euunwa namwe emasoti, ekhoya ebe endayi ekhalimo bubi ebweeni wa Wele Omunyali Owa Bioosi tawe.
Omundu oyo alara kumukhono kwewe khu murwe kwe siianwa siewe mala asirere amuliango kwe Liiema lie kumuse. Ne ba okhwa Aruni basaayi, balaanyaka kamalasile babotookhelesie chimbeka chine choosi cha alutare.
Ne khukhwama khu siianwa sie mbosio sie kumuleembe, akhoya aane embosio eye kumulilo khu Wele Omunyali Owa Bioosi. Akhoya aane kiminawa kie munda kiosi,
chimbiko chombi ne kiminaawa kichilikho, asi we yatibini, ne alenyosiakho chimbiko alala ne ndurwe.
Nio basaayi ba okhwa Aruni balabioselia khu alutare sitube ne biianwa bie khukhwosia, biili khu mulilo. Eli embosio eanilwa khu mulilo. Ne kumuuya kwayo kusiimisia Wele Omunyali Owa Bioosi.
“Kaaba bali siianwa siewe sie mbosio eye kumuleembe khu Wele Omunyali Owa Bioosi sili sisiaayo khukhwama mwituuli, siseecha namwe siikhasi, sikhoya siatambamo bubi.
Ne aaba naana limeeme nga siianwa siewe, akhoya aliaana ebweeni wa Wele Omunyali Owa Bioosi.
Ne akhoya arekho kumukhono kwewe khu murwe kwe siianwa siewe mala asireere ebweeni we liiema lie kumuse. Ne ba okhwa Aruni balaanyaka kamalasile babotookhelesie chimbeka chine choosi cha alutare.
Nio khukhwama khu siianwa sie kumuleembe, akhoya aane embosio eye kumulilo khu Wele Omunyali Owa Bioosi. Akhoya aane kiminaawa kialio, kumusieembe kumumuufu, kiminawa kiili siimbi khu mukoongo, ne kiminawa kioosi kikiafuunikha bie munda bioosi.
Ne lundi alaana chimbiko chombi, alala ne kiminaawa kichilikho. Alenyosiakho chimbiko alala ne lubeka lulayi lwe siini.
Ne omusaayi alabioselia khu alutare nga siakhulia siaanilwe ne kumulilo khu Wele Omunyali Owa Bioosi.
“Ne kaaba bali siianwa siewe sili embusi, akhoya akiaana ebweeni wa Wele Omunyali Owa Bioosi.
Akhoya arekho kumukhono kwewe khu murwe kwayo mala akiirire ebweeni we Liiema lie kumuse. Ne ba okhwa Aruni balaanyaka kamalasile babotookhelesie chimbeka chine chosi cha alutare.
Ne alasiaana nga siianwa siewe, sie kumulilo khu Wele Omunyali Owa Bioosi. Akhoya aane kiminaawa kie munda kiosi,
ne chimbiko chombi ne kiminaawa kiacho kiosi ne lubeka lulayi lwe siini, nisio alenyosiakho alala ne chimbiko.
Omusaayi alabioselia bioosi khu alutare nga siakhulia siaanilwe khu mulilo ne siuunya bulayi khusiimisia Wele Omunyali Owa Bioosi. Kiminaawa kioosi kili kia Wele Omunyali Owa Bioosi.
Lino likhabe lilaka khu selukho chenywe choosi, ne abuundu osi osi niio mulimenya: mukhaliakho kiminaawa namwe kamalasile tawe.”

Wele Omunyali Owa Bioosi aboolela Musa ali,
“Boolela babaandu ba Isiraeli oli, omundu yesi yesi ne akhola bubwoni nibwo akheteekile tawe khu siindu siosi siosi nisio Wele Omunyali Owa Bioosi akaania, akhoya akhola kano:
“Ne aaba ne ali Omusaayi Omukhulu Lukali owachukhwakho kamafura, niye okholile bubwoni mala asaalila babaandu kumusaango, akhoya aane euunwa ekhalimo bubi khu Wele Omunyali Owa Bioosi nga siianwa sirusiao bubwoni.
Akhoya areera euunwa amuliango kwe Liiema lie kumuse ebweeni wa Wele Omunyali Owa Bioosi, ne khura kumukhono kwewe khu murwe kwe uunwa, mala eerere euunwa chana ebweeni wa Wele Omunyali Owa Bioosi.
Nio Omusaayi Omukhulu Lukali owachukhwakho kamafura alabukulakho kamalasile ke uunwa chana mala akareere a Liiema lie kumuse.
Ne Omusaayi Omukhulu Lukali alaronga lulwala lwewe mu malasile mala akaanye khukhwola saba ebweeni wa Wele Omunyali Owa Bioosi, ebweeni we ngubo ekhiinganga Abuundu Atakatifu.
Ne omusaayi akhoya are kamalasile khu njika che khu alutare eye biiunya bulayi chili ebweeni wa Wele Omunyali Owa Bioosi, mu Liiema lie kumuse. Ne kamalasile ke uunwa karamire acha khukachukha asibale sia alutare eye siianwa sie khukhwosia eeli amuliango kwe Liiema lie kumuse.
Ne akhoya arusiekho kiminaawa kioosi kie uunwa eye siianwa sie bubwoni, kiminaawa kie khumala ne kie munda kioosi.
Ne lundi abukule chimbiko chombi ne kiminaawa kikiachifuunikha ne lubeka lulayi lwe siini alala ne chimbiko.
Akhoya akhola bulayi bwene nga kiminaawa kirusibwangakho khukhwama khu uunwa eye siianwa sie kumuleembe. Ne Omusaayi akhoya abioselie khu alutare eye biianwa bie khukhwosia.
Ne omusaayi akhoya abukule lisieelo liayo, chinyama chosi, kumurwe, bileenge biayo, ne bie munda alala ne kamalasile kaayo.
Akhoya asute bioosi abirusie enje we kambi abiiyile abuundu amiliiu. Akhoya abioselie khu mulilo niyo bachukhanga likokhe.
“Kaaba bali babaandu boosi bakhola bubwoni nibwo bakhetekile tawe mala bubwoni obwo se bwamanyikhaane ne babaandu babaandi tawe, bwe khufunaka lilala khu malaka niko Wele Omunyali Owa Bioosi akania, aba bali ne kumusaango.
Ne nga becha khumanya bubwoni nibwo bakholile, bakhoya baane euunwa endoro nga siianwa sie bubwoni mala bakireere ebweeni we Liiema lie kumuse.
Ne babemeelesi be kumuse bare kamakhono kaabwe khu murwe kwayo ebweeni wa Wele Omunyali Owa Bioosi.
Nio Omusaayi omuchukhekho kamafura alabukulakho kamalasile ke uunwa mala akareere mu liiema lie kumuse.
Ne omusaayi acha khuroonga lulwala lwewe mu malasile mala akaanye khukhwola kamakhabi saba ebweeni wa Wele Omunyali Owa Bioosi, ebweeni we ngubo ekhiinga Abuundu Atakatifu.
Ne akhoya are kamalasile kakaandi khu njika che khu alutare eli mu liiema lie kumuse ebweeni wa Wele Omunyali Owa Bioosi. Ne kamalasile karamire alakachukha asibale sia alutare eye siianwa sie khukhwosia eeli amuliango kwe Liiema lie kumuse.
Ne alenyosiakho kiminaawa kie uunwa kioosi mala akioselie khu alutare.
Alakhola ario khu uunwa yino bulayi bwene nga ne akhola khu uunwa eye siianwa sirusiao bubwoni. Ne mungila yino, Omusaayi alaana embosio khulwe bubwoni bwabwe nio Wele ababeele.
Ne omusaayi alasuta euunwa akirusie enje we kambi, mala akiosie nga ne oosia euunwa eye khunyoa. Esino siianwa sirusiao bubwoni bwe babaandu.
“Omuruki nakhola bubwoni nibwo Wele Omunyali Owa Bioosi akaania, nakhetekile tawe, aba ali ne kumusaango.
Ne nga bubwoni bwewe ne bumanyikha, akhoya areere endurume ekhalimo bubi tawe.
Omuruki alarakho kumukhono kwewe khu murwe kwe mbusi mala akiirire abuundu niyo bakhonyelaanga biianwa bie khukhwosia ebweeni wa Wele Omunyali Owa Bioosi. Esino sili siianwa sirusiao bubwoni.
Nio omusaayi alabukulakho kamalasile ke siianwa sirusiao bubwoni khu lwala lwewe mala akaakhe khu njika cha alutare eye siianwa sie khukhwosia. Ne karamire koosi omusaayi akachukhe asibale owa alutare eye siianwa sie khukhwosia.
Akhoya osie kiminaawa kie mbusi kioosi khu alutare, nga ne osiaanga kiminaawa kie chimbosio che kumuleembe. Mungila yino omusaayi alaana embosio khulwe bubwoni bwewe, ne Wele alamubeela.
Ne kakhali nga omundu ne amanya bubwoni bwewe nibwo akholile akhoya areere siianwa sie mbusi ekhasi ekhalimo bubi tawe.
Ne akhoya are kumukhono kwewe khu murwe khwe siianwa sirusiao bubwoni mala asiirire abuundu niio bereranga biianwa bie khukhwosia.
Ne omusaayi alaroonga lulwala lwewe mu malasile mala akaakhe khu njika cha alutare eye biianwa bie khukhwosia, mala achukhe karamire asibale sia alutare.
Nio omusaayi, alakhalaka kiminaawa kiayo kioosi nga kiminaawa ne kikhalakangwa khukhwama khu biianwa bie kumuleembe. Omusaayi oyo alakioselia khu alutare khulwe kumuuya kumulayi kusiimisia Wele Omunyali Owa Bioosi. Ne alaana embosio khulwe bubwoni bwewe mala alabeelwa.
“Ne omundu yuno aaba ne areera limeeme nga siianwa siewe khulwe bubwoni, likhoya libe lisubeeni lilayi likhalimo bubi tawe.
Akhoya are kumukhono kwewe khu murwe kwe siianwa sirusiao bubwoni, mala alirire abuundu niio bakhonyelaanga biianwa bie khukhwosia.
Ne omusaayi alaroonga lulwala lwewe mu malasile ke biianwa birusiao bubwoni, mala akaakhe khu njika cha alutare eye biianwa bie khukhwosia, achukhe karamire asibale sia alutare.
Nio omusaayi arusiemo kiminaawa kie limeeme nga kiminaawa ne kikhalakwa khukhwama khu biianwa bie kumuleembe. Ne omusaayi alakioselia khu alutare, khu biianwa bie khukhwosia khu Wele Omunyali Owa Bioosi. Omusaayi alaana embosio khulwe bubwoni bwewe nibwo akholile, ne alabeelwa.”

Omundu yesi yesi aaba nalaangwa mu muse khuaana buloli khu niko abona namwe aulila, mala aloba, aba ali ne kumusaango.
Omundu yesi yesi aaba natiila khu siindu siikhali sitakaase nga esaang'i efu, aba yesi salaba omutakaase tawe. Lundi alaba ne kumusaango khukhwama khu siise nisio amanyila ali etiilile khu siindu esio.
Omundu aaba natiila khu siindu simayaanu sio mundu, siakhaba sialukano siina nakhamanyile tawe, ne nga namanya nisio akholile, alaba ne kumusaango.
Omundu yesi yesi ne echuba khangu ne akhakanakaane tawe, khukhola liosi liosi, liliechuba liosi liosi lia khangu nilio babaandu bechubaanga, nakhamanyile tawe, nga namanya nilio akholile, aba ali ne kumusaango.
Omundu yesi yesi ne ali ne kumusaango mu kano akhoya eyame bubwoni bwewe.
Akhoya areere siianwa sie bubwoni khu Wele Omunyali Owa Bioosi. Akhoya areere limeeme lisubeeni, namwe embusi ekhasi, khukhwama mwituuli liewe nga siianwa sirusiao bubwoni. Omusaayi alamalao bubwoni bwewe.
Ne kakhali omundu aaba nakhali ne limeeme tawe, akhoya areere kamauusi kamabaya kabili, namwe kamabongobongo kabili khulwe bubwoni nibwo akhola. Lilala lilaba khulwe siianwa sirusiao bubwoni, ne liliindi khulwe siianwa sie khukhwosia.
Akhoya akareere khu musaayi, mala omusaayi anyoe aane liuusi lie siianwa sirusiao bubwoni. Ne lundi omusaayi aborore likosi lie liuusi ne akhakusula kumurwe kwalio kwenyokhakho tawe.
Akhoya aanye kamalasile malala ke siianwa sirusiao bubwoni mu ndulo mwa alutare ne karamire akachukhe asibale sia alutare. Esino sili siianwa simaalao bubwoni.
Nio omusaayi alaana liuusi liliindi, nga siianwa sie khukhwosia khuloondekhana ne lilaka. Ne mu ngila yino, Omusaayi alamalao bubwoni nibwo omundu oyo akhola ne alabeelwa.
Ne omundu aaba nakhali ne kamauusi kabili kamabaya namwe kamabongobongo tawe, akhoya areere sikelo sie khumi sie bufu bunosie bubwoola endubi ndala, khulwe siianwa sirusiao bubwoni nibwo akholile. Akhaburakho kamafura namwe bibiindu biiunya bulayi tawe, sikila buli siianwa sirusiao bubwoni.
Akhoya abureere khu musaayi, ne omusaayi abukhwayekho efuusi nga sitonyi sie khukhebulilwa, mala abwoselie khu alutare, khu ngaaki khwe biianwa biaanilwa khu Wele Omunyali Owa Bioosi. Sino sili siianwa sirusiao bubwoni.
Khwako omusaayi alamalao bubwoni nibwo akholile mu ngila yino, omusaayi alabeela bubwoni nibwo omundu oyo akholile mala omundu oyo alabeelwa. Bufu buurama buli bwo musaayi, bulayi bwene nga biianwa bie biakhulia biramanga ne bibechanga bio musaayi.
Wele Omunyali Owa Bioosi aboolela Musa ali,
“Omundu yesi yesi nakhola bubwoni nibwo akheteekile tawe, khu siindu siosi siosi sitakatifu khu Wele Omunyali Owa Bioosi, akhoya areere siianwa sie kumusaango khu Wele Omunyali Owa Bioosi, limiiku likhalimo bubi tawe, khukhwama mu lituuli lie bibiaayo biewe. Bukusi bwalio bube mu bitonyi bie efwesa khuloondekhana ne bikelo bie bukusi bwe abuundu atakatifu. Sili siianwa sie kumusaango.
Omundu oyo akhoya aruunge khulwe bumayaanu nibwo akholile khu siindu sitakatifu. Akhoya atasekho silala khu biraano bie bukusi bwasio mala aelesie omusaayi. Nio omusaayi alaana embosio khulwe bubwoni bwewe mala omundu oyo alabeelwa.
“Omundu yesi yesi nakhola bubwoni, khu siindu siosi siosi nisio Wele Omunyali Owa Bioosi akaania, akhaba nakhetekile tawe, aba ali ne kumusaango, mala omwene okumala.
Akhoya arereere omusaayi limiiku likhalimo bubi tawe khukhwama mu lituuli lie bibiaayo biewe. Bukusi bwalio buloondekhana ne sikelo sie siianwa simala bubwoni. Omusaayi alaana embosio emaalao bubwoni nibwo omundu oyo akholile nakhamanyile tawe, mala alabeelwa.
Sili siianwa simala bubwoni. Sikila ali ne bubwoni ebweeni wa Wele Omunyali Owa Bioosi.”

“Omundu yesi yesi nakhola bubwoni khu Wele Omunyali Owa Bioosi khulwe khulekha khuruunga owasie sitonyi sie kumusiingo, namwe khulwe bunuuli namwe khulwe khukhupia siibi owasie
namwe abe ne anyoolile sisiindu siitibile mala echube ne aboola ali se asiboonekho tawe.
Omundu nakhola bubwoni mala amanye ali, ali ne kumusaango, khukhwola aruunge buli sindu nisio anyoola mu bunuuli namwe nisio anyoola mu khupia okundi siibi, namwe kumusiingo nikwo anyoola khu wasie namwe nisio angala.
Akhoya akalusieo mu bwichufu sisiindu siosi siosi nisio echubilakho mu bubeeyi. Ne akhoya atasekho sitonyi silala khu biraano, mala aelesie omwene siindu esio khu ndaalo yewe eye siianwa sirusiao kumusaango.
Akhoya areere khu musaayi nga siianwa siewe sirusiao kumusaango khu Wele Omunyali Owa Bioosi, limiiku likhalimo bubi tawe khukhwama mu lituuli liewe. Ne bukusi bwalio bukhoya bwaba bumanyikhaane bwa ng'ali.
Mungila yino, omusaayi alaana embosio emalao bubwoni bwo mundu oyo ebweeni wa Wele Omunyali Owa Bioosi, mala alabeelwa sisiindu siosi siosi khu biindu nibio aaba ne akhola mala kwaba kumusaango.”
Wele Omunyali Owa Bioosi aboolela Musa ali,
“Boolela Aruni ne babaana bewe oli, Lino nilio lilaka lie siianwa sie khukhwosia. Siianwa sie khukhwosia siikhoya sibe khu alutare siilo sioosi ne kumulilo kuburukhe khu khwola nga busia.
Ne omusaayi akhoya afware chingubo chewe cha katani mukari ne khungaaki. Akhoya ayole likokhe lie siianwa sie khukhwosia nisio kumulilo kwosiisie khu alutare mala are andulo we alutare.
Namalile ario, efuule chingubo chewe cha katani, mala efware chingubo chichiindi nio asute likokhe khukhwama ao aliyile enje we kambi abuundu amiliiu.
Kumulilo khu alutare kukhoya kwachiililila khuburukha ne kukhasimakho tawe. Buli kumutikhinyi omusaayi alaambia chiikhu ne khurakho siianwa sie khukhwosia khu alutare mu khuloondekhana. Nio oseliakho kiminaawa kie siianwa sie kumuleembe.
Buli lwosi kumulilo kukhoya kuchiililile khuburukha khu alutare ne kukhasimakho tawe.
“Ne lino lili lilaka lie khuaana biianwa bie biakhulia: Ba okhwa Aruni balabiaana khu Wele Omunyali Owa Bioosi ebweeni wa alutare.
Ne omusaayi alakhwayakho mu fuusi bufu bunosie bwe siianwa sie biakhulia ne kamafura kabwo ne biiunya bulayi biili khu siianwa sie biakhulia mala abioselie khu alutare nga sitonyi sie likhebulila, Kumuuya kumulayi kusiimisia Wele Omunyali Owa Bioosi.
Ne Aruni ne babaana bewe balalia bisikaale. Balabilia nga kumukaati kukhalimo limela tawe Abuundu Atakatifu. Babiliile khu luuya lwe liiema lie kumuse.
Bakhapilamo limela mu mikaati tawe. Nabaeleesie nga sikelo siabwe sie biianwa biase bikholebwa ne kumulilo. Sili sisiindu sitakatifu lukali nga siianwa sirusiao bubwoni lundi ne siianwa sie kumusaango.
Buli mundu we siseecha mu baana ba Aruni anyala aliakho. Sikhoya siaba sikelo sie siianwa siabwe sie khukhwosia sia buli lwosi khukhwama khu Wele Omunyali Owa Bioosi mu selukho choosi. Ne yesi yesi otilakho alaba omutakatifu.”
Wele Omunyali Owa Bioosi aboolela Musa ali,
“Esino sili siianwa nisio Aruni ne babaana bewe balarusilia Wele Omunyali Owa Bioosi khu ndaalo niyo Aruni aliaulilwakho. Bakhoya barere silala khwi khumi sie sikelo sie bufu bunosie nga siianwa sie biakhulia sia buli lwosi. Enusu kumutikhinyi lundi enusu ekolooba.
Bulang'oonwa ne kamafura khu siikhalangilo, bureerwa ne butubaanisibwe bulayi, bwarerebwemo kimikaati nga siianwa sie biakhulia mala mu buaane khulwe kumuuya kumulayi kusiimisia Wele Omunyali Owa Bioosi.
Omusaayi mulala mu be lisaaye lia Aruni, niye bachukhilekho kamafura oli nga Omusaayi Omukhulu Lukali, alabiaana khu Wele Omunyali Owa Bioosi nga lilaka lia buli lwosi. Bikhosebwe mu bwichufu.
Buli siianwa sie biakhulia sio musaayi sikhoya siosibwe simuufu, se siliibwa tawe.”
Wele Omunyali Owa Bioosi aboolela Musa ali,
“Boolela Aruni ne babaana bewe oli, lino nilio lilaka lie biianwa birusiao bubwoni. Abuundu niio biianwa bie khukhwosia biirirwa, biianwa birusiao bubwoni bioosi bilererwao ebweeni wa Wele Omunyali Owa Bioosi. Bino bili biianwa bitakatifu lukali.
Omusaayi oaana khulwe bubwoni, akhoya aliile abuundu atakatifu, khu luuya lwe Liiema lie kumuse.
Siosi siosi sisitiila khu nyama yayo silaba sitakatifu. Ne kamalasile kayo kosi kaaba ne kaanyiikhe khu ngubo, engubo eyo elasiingibwa Abuundu Atakatifu.
Ne eningilo eteekhile enyama eyo ekhoya yarwe. Ne yaaba ne tekheelwe mu ningilo eye kumukasa, ekhoya earakarwe mala esiingwe ne kameechi.
Buli mundu we siseecha mu basaayi anyala aliakho siianwa esio. Sili sitakatifu lukali.
Ne kakhali siianwa sie bubwoni nisio kamalasile kasio kosi kosi kareerwa mu liiema lie kumuse khuosia abuundu atakatifu, se siilibwa tawe. Sikhoya siosibwa busa.”

Lino lili lilaka lie siianwa sie kumusaango. Lili litakatifu lukali.
Abuundu niio bakhonyela siianwa sie khukhwosia, bakhoya bakhonyelao siianwa sie kumusaango. Ne kamalasile kayo kakhoya kaanywe kabotookhelele alutare.
Ne kiminaawa kiayo kioosi kinyosebwekho mala kiaanwe khu alutare kiminaawa kie kumusieembe, ne kiminaawa kie munda.
Lundi chimbiko chombi, ne kiminaawa kichilikho ne siini. Alabukula bioosi alala ne chimbiko.
Omusaayi alabioselia khu alutare nga siianwa sie kumulilo khu Wele Omunyali Owa Bioosi. Esino sili siianwa sie khurusiao bubwoni.
Buli omusaayi owe siseecha yesi yesi anyala waliakho, ne akhoya waliila Abuundu Atakatifu. Sili siianwa sitakatifu lukali.
Siianwa sie kumusaango sili nga siianwa sirusiao bubwoni. Lilaka liako lili lilala. Omusaayi oaana embosio akhoya aloonde lilaka lino.
Ne omusaayi oaana siianwa sie khukhwosia sio omundu yesi yesi, akhoya abukule lisielo lie siianwa sie khukhwosia nisio aanile sibe sisiewe.
Ne buli siianwa sie biakhulia nisio boselie khu mayika ne kikiindi kiosi nikio bapiile khu sifuria, kilaba kio musaayi oanile embosio.
Ne buli siianwa sie biakhulia bitubasibwe ne kamafura namwe bibiomu bilaba bie babaana ba Aruni. Lundi bikhoya bikabwe khu buli mulala mu khwakana.
Elino lino lili lilaka lie embosio eye siianwa sie kumuleembe nisio omundu anyala aanila Wele Omunyali Owa Bioosi.
Aaba nabiaana khulwe khukhupa orio, akhoya aane siianwa sie khusiima sie kimikaati kikhalimo kamamela tawe, kitubasibwemo kamafura, mandasi kakhalimo limela tawe, kabakhilwekho kamafura, ne chikeki kie bufu bunosie kitubasibwemo kamafura.
Khu biianwa biewe bie kumuleembe bie khu khupa orio, akhoya areera siianwa siewe ne kimikaati kilimo kamamela.
Akhoya aane khu buli mulala kimikaati ekio, nga siianwa siboofu khu Wele Omunyali Owa Bioosi. Siianwa sibe sio musaayi oanya kamalasile ke biianwa bie kumuleembe khu alutare.
Ne enyama eye mbosio eye biianwa bie kumuleembe khulwe khukhupa orio, ekhoya eliibwe khu ndaalo eng'ene. Se akhoya yarama yoola kumutikhinyi tawe.
Ne aaba bali omundu aana embosio yewe eli eye khukhwechuba namwe siianwa sie lilienya liewe, embosio eyo ekhoya yaliibwa khu ndaalo niyo eanilekho. Ne bisikale binyala bialiibwa kumutikhinyi.
Ne enyama eye mbosio eramirekho khukhwola khu ndaalo ekhola khataru ekhoya yosibwa.
Enyama yosi yosi eye mbosio eye siianwa siewe sie kumuleembe ne eliibwa khu ndaalo ekhola khataru, okiaana safukiililwa tawe, namwe se ebalikhwakho khu niye tawe. Elaba enyaalu. Ne yesi yesi okilia alaba ne kumusaango.
“Enyama eyitiila khu siindu siosi siosi siikhali sitakaase tawe se laliibwa tawe, ekhoya yosibwa busa. Boosi bali bakwalaafu banyala balia enyama.
Ne kakhali omundu yesi yesi olia enyama eye siianwa sie kumuleembe sia Wele Omunyali Owa Bioosi nakhetakaasile tawe, omundu oyo alarusibwa mu baandu bewe.
Ne lundi omundu yesi yesi natiila khu siindu siikhali sitakaase tawe, akhaba ne buli bunyaalu bwo mundu, namwe esaang'i ekhali endakase tawe namwe sisiindu siosi siosi siikhali sitakaase, ne mala alie khu siianwa sie kumuleembe kwa Wele Omunyali Owa Bioosi, omundu oyo alarusibwa mu baandu bewe.”
Wele Omunyali Owa Bioosi aboolela Musa ali,
“Boolela babaandu ba Isiraeli oli, se muliakho kiminaawa kie khaafu, kie likheese namwe kie mbusi tawe.
Kiminaawa kie sisiaayo sifwiile busa sisiene, ne kiminaawa kiesio nisio esaang'i eye mundaa yiriire, kinyala kiakhola kimilimo kikiindi kiosi ne kakhali se mukhoyele mwakilia tawe.
Ne omundu yesi yesi olia kiminaawa kie sisiaayo, sie khukhwosia siaanilwe khu Wele Omunyali Owa Bioosi, alarusibwa mu baandu bewe.
Litasa khwilio, mu limenya lienywe liosi se mulia kamalasile kosi kosi tawe, akhaba ne kali ke nyuni namwe ke saang'i.
Ne omundu yesi yesi olia kamalasile alarusibwa mu baandu bewe.”
Wele Omunyali Owa Bioosi aboolela Musa ali,
“Boolela babaandu ba Isiraeli oli, omundu yesi yesi oreera siianwa siewe sie kumuleembe khu Wele Omunyali Owa Bioosi, alareera nga embosio khu Wele Omunyali Owa Bioosi khukhwama khu siianwa siewe sie kumuleembe.
Akhoya omwene areere ne kumukhono kwewe biianwa bibiosibwe khu Wele Omunyali Owa Bioosi. Akhoya areere kiminaawa ne sitindimilo mala abiiane nga siiaanwa siboofu khu Wele Omunyali Owa Bioosi.
Omusaayi alosia kiminaawa khu alutare ne sitindimilo silaba sia Aruni ne babaana bewe.
Ne sie lubeka luseecha alaelesia omusaayi nga siianwa khukhwama khu mbosio yewe eye siianwa siewe sie khuosia sie kumuleembe.
Ne oyo mu ba okhwa Aruni orusia kamalasile ke siianwa sie kumuleembe ne kiminaawa, abukula sietakho sie lubeka luseecha sibe nga kumukabwa kwewe.
Nabukula sitindimilo ne sinama sietakho khukhwama mu baandu ba Isiraeli, nga siianwa siabwe sie kumuleembe mala abielesie omusaayi Aruni ne babaana bewe nga sikelo siabwe sia buli lwosi khukhwama khu baandu ba Isiraeli.
Sino sili sikelo sia Aruni ne babaana bewe khukhwama khu biianwa khu Wele Omunyali Owa Bioosi bibiosibwa. Baelesibwa kumukabwa kuno khukhwamila khu ndaalo niyo bareerwakho kumukhono babe basaayi ba Wele Omunyali Owa Bioosi.
Wele Omunyali Owa Bioosi alaka Baisiraeli babaelesie sikelo sino, khukhwamila khu ndaalo niyo bareerwakho kumukhono. Sino sili sikelo sie siakhulia khu selukho chabwe choosi.”
Lino lilaka lie siianwa sie khukhwosibwa, sie biakhulia, sie khurusiao bubwoni, sie kamabi, sie khukhweyaula ne siianwa sie kumuleembe.
Wele Omunyali Owa Bioosi aelesia Musa kamalaka kano khu sikulu sia Sinai, khu ndaalo niyo alakilisiliakho Baisiraeli mu sichiimi khureera biianwa biabwe khu Wele Omunyali Owa Bioosi.

Wele Omunyali Owa Bioosi aboolela Musa ali,
“Bukula Aruni alala ne babaana bewe ne chingubo che basaayi, ne kamafura ke khubaakha ne uunwa eye siianwa sie khurusiao bubwoni, kamamiiku kabili, ne sikono sie kimikaati kikhalimo limela tawe.
Lundi buusia alala sipupu sie babaandu boosi emuliango we Liiema lie kumuse.”
Musa akhola nga Wele Omunyali Owa Bioosi ne amulaka, mala babaandu babuusiana emuliango we liiema lie kumuse.
Nio Musa aboolela sipupu sie babaandu esio ali, “Sino sili sisiindu nisio Wele Omunyali Owa Bioosi alakilisie siikholwe.”
Nio Musa areera Aruni ne babaana bewe abasiinga.
Afwara Aruni likooti ne khumuboa kumusiipi, lundi amufwara ekutuusi, mala amuboa engubo eye khusaayilamo.
Lundi amuraakho engubo eye khu sifuba. Ne khumurakho urimu ne tumimu.
Lundi amufwara sileemba khu murwe, ne khu sileemba chana ebweeni, araakho esahabu, ekuutwa endakatifu nga Wele Omunyali Owa Bioosi ne alakiilisia Musa.
Nio Musa abukula kamafura ke khuakha mala aakha liiema lie kumuse ne nebio bioosi bilimo mala abikwalaasia biaba bitakatifu.
Ne kakaandi akaanyaka khu alutare khukhwola kamakhabi saba. Ne khuchukha kamafura khu alutare ne khu biindu bioosi birumikhwangakho, ne sibuumba ne mwalo wasio, khubikhola bibe bitakatifu.
Ne achukha kamafura ke khukhwamiia khu murwe kwa Aruni mala amuakha khu mukhola abe omutakatifu.
Lundi Musa areera ba okhwa Aruni mala abafwara kamakooti ababoa kimisiipi ne khubafwara chikuutwa che chingubo nga Wele Omunyali Owa Bioosi ne alakiilisia Musa.
Nio areera euunwa eye siianwa sirusiao bubwoni mala Aruni ne babaana bewe baara kamakhono kabwe khu murwe kwe uunwa eye siianwa sirusiao bubwoni.
Nio Musa akikhonya, mala abukula kamalasile, arongamo lulwala lwewe ne khu kaakha khunjika che khu alutare, achibotookhelela ne khu kwalaasia alutare. Lundi aachukha kamalasile asi wa alutare, nio akhola alutare yaba endakatifu ne khu kikwalaasia.
Musa abukula kiminaawa kie munda kiosi ne siini ne chimbiko chombi ne kiminaawa kiacho mala Musa abioselia khu alutare.
Ne kakhali abukula bitonyi bie uunwa bibiarama alala ne lisielo liayo, chinyama ne kamasisie mala abioselia enje we kambi nga Wele Omunyali Owa Bioosi aba ne aalaka Musa.
Nio arusia limiiku lie siianwa sie khukhwosia. Ne Aruni ne babaana bewe bara kamakhono kabwe khu murwe kwe limiiku.
Mala Musa aalikhonya ne khuanyaka kamalasile abotookhelesie alutare.
Ne nga limiiku ne liasachwa, Musa osia kumurwe ne chinyama nicho basachile ne kiminaawa.
Ne nga bie munda ne bileenge ne biasiingwa, Musa osia limiiku limuufu khu alutare, nga siianwa sie khukhwosia, kumuuya kusiimisia, siianwa sie khukhwosibwa khu Wele Omunyali Owa Bioosi nga omwene ne alaka Musa.
Nio Musa arusia limiiku liliindi khulwe khukhwaulwa khwa Aruni ne babaana bewe. Aruni ne babaana bewe bara kamakhono kabwe khumurwe kwe limiiku elio.
Nio Musa aalikhonya, mala abukulakho kamalasile kalio aara khu khuru khwa Aruni khu seecha ne khu lwala luboofu lwe kumukhono kwewe kumuseecha ne khu lwala luboofu lwe sikele siewe siseecha.
Ba okhwa Aruni bareerwa mala Musa aabara kamalasile khu khuru khu seecha ne khunjala chabwe chimboofu cha buli mukhono kumuseecha ne khunjala chabwe chimboofu che bikele biseecha, mala Musa aanyaka kamalasile abotookhelesia alutare.
Nio abukula kiminaawa ne kumusieembe kulikho kiminaawa, ne kiminaawa kie munda kie khwisombo, ne siini, ne chimbiko chombi, ne kiminaawa chakio nende sietakho siseecha.
Ne khukhwama mu ndubi eye kimikaati kikhalimo limela tawe, kikiaba ebweeni wa Wele Omunyali Owa Bioosi, abukulamo kumukaati mulala kukhalimo limela tawe, ne kumukaati mulala kwe kamafura, ne mandasi, mala abira khu minaawa khu ngaki ne khu sietakho siseecha.
Nio abukula bino bioosi aelesia Aruni ne babaana bewe, mala abireera nga siianwa sie khuaana ebweeni wa Wele Omunyali Owa Bioosi.
Nio Musa abibukula khukhwama mukhono mwabwe mala abioselia khu alutare ne siianwa sie khukhwosia nga siianwa sie khukhwaula. Kumuuya kumulayi kusiimisia, siianwa sie khukhwosibwa khu Wele Omunyali Owa Bioosi.
Ne Musa abukula sitindimilo mala asireera nga siianwa ebweeni wa Wele Omunyali Owa Bioosi. Siaba sikelo sia Musa sie limiiku lie khukhwaulwa, nga Wele Omunyali Owa Bioosi ne alaka Musa.
Nio Musa abukula malala khu mafura ke khuaakha ne kamalasile kakaba khu alutare mala aara khu Aruni ne khu ngubo chewe, lundi akhaba khu ba okhwa Aruni ne khu ngubo chabwe. Nio akhola Aruni ne chingubo chewe aba omutakatifu, akhaba babaana bewe ne chingubo chabwe bosi baba batakatifu alala ne naye.
Nio Musa aboolela Aruni ne babaana bewe ali, “Tekhela chinyama amuliango kwe liiema lie kumuse, mala mulileo ne kimikaati kiili mu ndubi eye biianwa bie khukhwaulwa, nibio nakhulakiilisia ne mboola ndi, ‘Aruni ne babaana bewe bakhoya balie.’
Ne enyama erama ne kimikaati yosibwe ne kumulilo.
Ne khulwe chindaalo saba se mularura amuliango kwe liiema lie kumuse elio tawe, nabwila nga chindaalo che khukhwaulwa ne chiliwa. Sikila khuchukhwakho kamafura lilabukula chindaalo saba.
Kakholekhe endaalo eya luno, kaalakwa ne Wele Omunyali Owa Bioosi kakholwe khumurusiakho enywe bubwoni.
Mukharame amuliango kwe liiema lie kumuse kumuusi ne silo, khulwe chindaalo saba, ne mukhola niko Wele Omunyali Owa Bioosi alakiilisia, mukhakhola murio mwafwa tawe kamenako niko naboolelwa.”
Nio Aruni ne babaana bewe bakhola bibiindu bioosi nibio Wele Omunyali Owa Bioosi alaka khubirira khu Musa.

Khu ndaalo ekhola munaane Musa alanga Aruni ne babaana bewe ne babemeelesi be Baisiraeli.
Aboolela Aruni ali, “Bukula euunwa esilikho eng'ana eye siianwa siirusiao bubwoni, ne limiiku lie siianwa sie khukhwosia, bibiaayo bioombi biikhalimo siindu sibi tawe, oane khu Wele Omunyali Owa Bioosi.
Ne oboolele babaandu ba Isiraeli oli, ‘Bukula endurume eye siianwa sirusiao bubwoni, emoosi ne limeeme. Bikhoya biaba bie bukhulu bwe kumwiiko mulala, biikhalimo ne bubi bwosi bwosi tawe, khulwe siianwa sie khukhwosia.
Lundi bukula euunwa ne limiiku khulwe biianwa bie kumuleembe, biaane nga embosio ebweeni wa Wele Omunyali Owa Bioosi, ne biianwa bie siakhulia bitubasibwe ne kamafura, sikila luno Wele Omunyali Owa Bioosi alamubonekhela enywe.’ ”
Nio bareera ebweeni we liiema lie kumuse nibio Musa alaka, mala babaandu besenda siimbi bebusia boosi ebweeni wa Wele Omunyali Owa Bioosi.
Musa ababoolela ali, “Sino sili sisiindu nisio Wele Omunyali Owa Bioosi amulaka mukhole, nio luyali lwa Wele Omunyali Owa Bioosi lumubonekhele.”
Nio Musa aboolela Aruni ali, “Yesenda siimbi khu alutare mala oane siianwa siowo sirusiao bubwoni ne siianwa sie khukhwosia mala weosie lundi oosie babaandu babaandi, nga Wele Omunyali Owa Bioosi ne alaka.”
Nio Aruni eseenda siimbi khu alutare mala eera euunwa eng'ana nga siianwa sirusiao bubwoni bwewe.
Babaana ba Aruni bamureerera kamalasile arongemo lulwala lwewe mala aakhe kamalasile khunjika che khu alutare, ne khuchukha kasikale koosi asibale sia alutare.
Ne kakhali ooselia kiminaawa, chimbiko ne lubeka lulayi lwe siini khu alutare, nga Wele Omunyali Owa Bioosi ne alaka Musa.
Ne kakhali enyama ne lisielo aabioselie enje we kambi.
Nio eera siianwa siewe sie khukhwosia. Babaana ba Aruni bamureerera kamalasile, mala aakaanyaka nabotookhelesia alutare.
Bamwakaanisia siianwa sie khukhwosia, kumurwe ne bitonyi bie bibiindi, mala abioselia khu alutare.
Asiinga bie munda ne bileenge mala abioselia alala ne biianwa bie khukhwosia khu alutare.
Oli amala ario arusia siianwa sie babaandu babaandi, lundi abukula embusi yaba ne eanilwe khulwe bubwoni bwe babaandu mala akiira. Akireera nga siianwa sirusiao bubwoni mungila niyo aanilamo lwe bweeni.
Lundi aareera siianwa sie khukhwosia, mala aasiaana khuloondekhana ne kamalaka.
Arusia siianwa sie biakhulia mala afumbarakho bufu mu fuusi, mala abwoselia khu alutare. Sino siatasikha khu siianwa sie khukhwosia sia buli mutikhinyi.
Eera eeyi ne limiiku nga embosio eye siianwa sie kumuleembe khulwe babaandu. Babaana bewe bamureerera kamalasile mala aakaanyaka nabotookhelesia alutare.
Aruni abuusia kiminaawa kie eeyi nende kie limiiku, kumusieembe ne kiminaawa kie bie munda, chimbiko ne kiminaawa kie khu sini,
ba okhwa Aruni baara khu ngaaki khwe bitindimilo bie bibiaayo mala Aruni abioselia khu alutare.
Aana bitindimilo ne sietakho siseecha nga siianwa siboofu khu Wele Omunyali Owa Bioosi khulwe basaayi nga Musa ne alaka.
Musa ne Aruni bacha bengila mu liiema lie kumuse, ne nga barura enje, babiita babaandu chikhabi, ne luyali lwa Wele Omunyali Owa Bioosi lwabonekha mu baandu boosi.
Ne kumulilo kwama khu Wele Omunyali Owa Bioosi mala kwosia biianwa bie khukhwosia ne kiminaawa bibiaba khu alutare. Nga babaandu boosi ne babona bario, bayokela, mala benama bubweeni bwabwe bwetiila asi.

Ba okhwa Aruni, Natabu ne Abihu, buli mulala abukula lucho lwe khukhwanjala kumulilo, mala barakho kumulilo ne biiunya bulayi. Baana khu Wele Omunyali Owa Bioosi kumulilo kukhaba kumutakatifu tawe. Sikila Wele Omunyali Owa Bioosi beele se abalaka khukhola khurio tawe.
Kumulilo kwama khu Wele Omunyali Owa Bioosi mala kwosia Natabu ne Abihu bafwila ebweeni wewe.
Nio Musa aboolela Aruni ali, “Kano niko Wele Omunyali Owa Bioosi aba nako nga aloma ali, boosi babakholela khukhwola barie butakatifu bwase. Khoya naelesebwa luyali ne babaandu boosi.” Ne kakhali Aruni asila busa.
Musa alanga Mishaeli ne Elisafani, ba okhwa Usieli raraawe owa Aruni omuro, mala ababoolela ali, “Khe mwiche ano, mala musute kimilaambo kie bawandaayenywe mukirusie mu liiema litakatifu mala mukire enje we kambi.”
Nio becha mala bakisuta bakirusia enje we kambi mungoba chabwe, nga Musa ne abalaka.
Ne Musa aboolela Aruni ne babaana bewe Eliesa ne Itamari ali, “Mukhalekha khuchanua lichuune lienywe, namwe mwatabula chingubo chenywe tawe. Mukhola murio mwafwa, namwe lirima lia Wele Omunyali Owa Bioosi liekha khu baandu boosi. Ne kakhali balebe benywe be nju eye Baisiraeli yoosi, efukiililwa khusooma abo nibo Wele Omunyali Owa Bioosi abuniisie ne kumulilo.
Mukharura amuliango we liiema lie kumuse tawe, mukhola murio mwafwa. Sikila enywe mwaroborwa mwarebwa alubeka, khulwe khuchukhwakho kamafura ka Wele Omunyali Owa Bioosi.” Nio bakhola nga Musa ne ababoolela.
Wele Omunyali Owa Bioosi aboolela Aruni ali,
“Ewe ne babaana bowo mukhanywakho endali namwe kamalwa tawe, mwaba ne mucha khukhwingila mwieema lie kumuse. Ne busa mwicha khufwa. Lino licha khuba lilaka khu be lisaaye liowo lioosi.
Okhoya waukhasia akari we kamatakatifu ne karumikha busiele, akari we siikhali sitakaase tawe ne sitakaase.
Okhoya wekesie babaandu ba Isiraeli kamalaka koosi niko Wele Omunyali Owa Bioosi abaelesie khubirira khu Musa.”
Liila Abuundu Atakatifu, sikila kuli kumukabwa kwowo ne babaana bowo khukhwama khu siianwa sie khukhwosia khu Wele Omunyali Owa Bioosi. Ako niko Wele Omunyali Owa Bioosi andaka khukhuboolela.
Ne kakhali ewe ne babaana bowo basoleeli ne bakhaana munyala mwalia sitindimilo nende sietakho abuundu osi osi akwalaafu. Sikila biaanilwe nga kumukabwa kwowo ne babaana bowo, khukhwama khu mbosio che biianwa bie kimileembe bie babaandu ba Isiraeli.
Ne sietakho ne sitindimilo bikhoya biareerwa ne bitonyi bie kiminaawa kikiaanwa nga biianwa biboofu bibiosie ebweeni wa Wele Omunyali Owa Bioosi. Kuno kuli kumukabwa kwowo ne babaana bowo mindali na mindali, nga Wele Omunyali Owa Bioosi ne alaka.”
Musa areeba ke mbusi eye siianwa sirusiao bubwoni mala anyoola bali yosibwe khale. Lino liamukhola aambila lirima Eliesa ne Itamari ba okhwa Aruni babarama. Abareeba ali,
“Siina sikila ne mukhaliliile siianwa sirusiao bubwoni abuundu atakatifu? Sili sisiindu sitakatifu lukali. Ne lundi Wele Omunyali Owa Bioosi amuelesie enywe khulwe khurusiao bubwoni bwe sipupu sie babaandu bano ebweeni wa Wele Omunyali Owa Bioosi.
Ne lola kamalasile kayo se kareerirwe mu kari mwe abuundu atakatifu tawe. Lundi mwenyekhe mukiilile Abuundu Atakatifu nga namulaka.”
Aruni akobosia Musa ali, “Lola babaandu baanile biianwa biabwe birusiao bubwoni nende bie khukhwosia ebweeni wa Wele Omunyali Owa Bioosi. Ne kakhaba kario kamamayaanu kakholekhane khwise. Wibaasia oli Wele Omunyali Owa Bioosi akhafukiilile ese nalia siianwa sirusiao bubwoni luno ku?”
Nga Musa ne aulila lino asangaala.

Wele Omunyali Owa Bioosi aboolela Musa ne Aruni ali,
“Chino chili chisaang'i nicho mukhoyela khulia:
mukhoya mwalia esaang'i eye bikhakayu bibiakabukhanamo ne lundi eyo enyanyanga ekamuula.
Ne kakhaba kario, chiliio chisaang'i mwicho, chinyanyanga ekamuula namwe chichakabukhanamo bikhakayu nicho mukhakhoyela khulia tawe: Nga engamia, sikila enyanyanga ekamuula ne se eli ne bikhakayu bibiakabukhanamo tawe, eli enyaalu khwinywe.
Ne bikoneelwa bie mu lwanda, sikila binyanyanga ekamuula ne se bili ne bikhakayu bibiabukhanamo tawe, bioosi bili binyaalu khwinywe.
Ne enduuyu yosi, sikila enyanyanga ekamuulo ne se eli ne bikhakayu bibiabukhanamo tawe, eli enyaalu khwinywe.
Ne ngurwe yoosi, mukhalia tawe, sikila enyanyanga ekamuula ne se eli ne bikhakayu bibiabukhanamo tawe, eli enyaalu khwinywe.
Mukhalia chinyama che chisaang'i chino, lundi akhaba ne chifwiile mukhachitiilakho tawe, sikila chili chinyaalu khwinywe.
“Munyala mwalia buli ng'eeni eli ne chindaa ne kamakakambu, eli mu nyanja ne muluuchi.
Ne kakhali mukhalia sisiindu siosi siosi simenyile mu meechi siikhali ne chindaa ne kamakakambu tawe bili binyaalu khwinywe. Bioosi bikeendela mu meechi ne bimenyilemo bili binyaalu khwinywe.
Ne nga bibuumbe ebio ne bili binyaalu, mukhalia chinyama chabio namwe mukhabitilakho ne bifwiile tawe.
Ne sisiindu siosi siosi simenyile mu meechi, mala se sili ne chindaa ne kamakakambu tawe sili siikhali sitakaase tawe.
“Ne chino chili chinyuni chinyaalu nicho mukhakhoyela khulia tawe: Efuruusi, chetooto, engosia, namulobi,
siruchu, ling'ang'a khuloondekhana ne lusio lwayo,
buli khooro ne lusio lwakwo,
enyeefwe, lubukabuka, liyoyo, kisilili khuloondekhana ne lusio lwakwo,
Kusiikhiikhi, ling'ang'a, tenende,
ne efutubile ne namuningie, ne khooro kutondoolwa,
ne namukhooli, ne koikoi khuloondekhana ne lusio lwayo ne kwesule ne wambuuto.
“Bioosi bipurukha ne lundi bikeendela bikele bine bili binyaalu. Ne bie chindaa ne bikele bine se mulia tawe,
ne kakhali ebio bisuna.
Munyala mwalia chisike, chisienene namwe kamatete khuloondekhana ne lusio lwako.
Ne kakhali bibiindu bibiindi bioosi bitiiti bipurukha ne akhaba bimoola bili binyaalu khwinywe.
“Yesi yesi otiila khu saang'i chino ne chifwiile salaba omutakaase tawe khukhwola ekolooba.
Ne yesi yesi otiila khu sifwiile, alasiinga chingubo chewe, mala salaba omutakaase tawe, khukhwola ekolooba.
Buli saang'i eli ne bikhakayu bibiabukhanamo mala se nyanyanga ekamuula tawe, eli enyaalu khwinywe. Ne buli omundu okitiilakho salaba omutakaase tawe.
Ne chisaang'i choosi chiili ne bikhumbu mala chikeendelanga bikele bine, chili chinyaalu khwinywe, ne yesi yesi ochetiilakho ne chifwiile salaba omutakaase tawe khukhwola ekolooba.
Ne yesi yesi ochitiilakho ne chifwiile alasiinga chingubo chewe mala salaba omutakaase tawe khukhwola ekolooba. Sechili chindakaase tawe.
“Ne biindu bibiekhuruurira asi bili binyaalu khwinywe. Akhaba biiu ne namuchunjusi, ne chimbakilia khuloondekhana ne lusio lwacho.
Namukhokhome, chikwena, chimbakilia, chimbulu, ne chikhaaniafu.
Chino chili chinyaalu mu chosi chikeenda. Ne omundu yesi yesi ochitiilakho ne chifwiile salaba omutakaase tawe khukhwola ekolooba.
Ne khu siindu siosi siosi nisio chetiilakho ne chifwiile silaba siikhali sitakaase tawe. Lino lili khu siindu siosi siosi, sibele lukhu, engubo, lisielo namwe likunia, yakhaba sisiindu siosi siosi sirumikhwa, siikhoya siareebwa mu meechi. Ne kakhaba kario, silaba siikhali sitakaase tawe khukhwola ekolooba nio sibe sitakaase.
Ne yaba ne chifwiile mala chakwa munyuungu buli sisiindu silimo silaba siikhali sitakaase tawe, ne mukhoya mwaare enyuungu eyo.
Siakhulia siosi siosi sitekheelwe kameechi ako silaba siikhali sitakaase tawe. Akhaba kameechi ke khunywa kakama mu nyuungu omwo koosi kali kamanyaalu.
Sisiindu siosi siosi nisio siifu esio sietilakho sialaba siikhali sitakaase tawe. Ne akhaba ne kali kamayika kosi kosi namwe sibero kalatechulwa, kali kakhali kamatakaase khwiwe.
Ne kakhaba kario, esebele namwe liloo lie kameechi bilaba bikwalaafu. Ne kakhali yakhaba siosi siosi ne sietiila khu biifu sili siikhali sitakaase tawe.
Ne kaaba bali silala khu biifu sikwa khu bumiicho bucha khumiichwa, bumiicho obwo bulasikala busa bukwalaafu.
Ne kakhali bwaba bumiicho ne bwinikhwe mu meechi mala silala khu biifu siabwetiilakho, bumiicho obwo bulaba bunyaalu khwiwe.
“Yaaba esaang'i yosi yosi enyala yaliibwa nefwa, omundu yesi yesi okitiilakho salaba omutakaase tawe khukhwola ekolooba.
Ne omundu yesi yesi nalia enyama eye saang'i efu chana, akhoya asiinge chingubo chewe, ne kakhaba kario alaba asiili busa okhali omutakaase tawe khukhwola ekolooba. Ne yesi yesi osuta esaang'i efu khukhwola asiinge chingubo chewe, ne salaba omutakaase tawe khukhwola ekolooba.
“Buli simoolela asi siosi siosi sili siikhali sitakaase tawe, ne se sikhoya sialiibwa tawe.
Ne akhaba bimoola asi namwe bikeenda ne bikele bine, namwe bie bikele bikali ne bimoolela asi, bioosi, mukhalia tawe, sikila bili binyaalu.
Mukhenyaalutia mwabene ne bibiindu bimoola bino tawe. Mukhola murio mwaba banyaalu.
Ese ndi Omwami Wele wenywe, ne yetakaasa mwabene mala mube batakatifu, sikila ese ndi omutakatifu. Mukhenyaalutia mwabene nende bioosi bioosi bimoolela asi tawe.
Sikila ese ndi Wele Omunyali Owa Bioosi owamurusia enywe mu sibala sia Misiri nio mbe Wele wenywe, Mukhoya mube batakatifu sikila ese ndi omutakatifu.”
Nono lino lili lilaka khulwe chisaang'i, ne chinyuni, nende buli siindu sie bulamu siosi siosi sikeenda mu meechi namwe khu sibala.
Mukhoya mwaukhasie akari we sisiindu sitakaase ne siikhali sitakaase tawe ne siikhali sitakaase, akari we chisaang'i chichenyibwa khulibwa ne chikhenyibwa khulibwa tawe.

Wele Omunyali Owa Bioosi aaboolela Musa ali,
“Boolela babaandu ba Isiraeli oli, omukhasi nasaala omwana omusoleeli, alaba okhali omutakaase tawe khulwe chindaalo saba. Alaba okhali omutakaase tawe busa nga nabechanga mu ndaalo chewe chimbi.
Khu ndaalo ekhola munaane omwana alakhebwa.
Khwako alamala chindaalo chichiindi kamakhumi kataru na chitaru nio abe omukwalaafu khuloondekhana ne kumwiima khulwe khutibia kamafuki. Omukhasi oyo se akhoyela khutiila khu siindu siosi siosi sili sitakatifu, namwe engila mu liiema litakatifu tawe, khukhwola nga siise siewe sie khukwalaasibwa ne siwela elala.
“Ne asaala omwana omukhaana, se alaba omutakaase tawe khulwe kamachuuma kabili, nga nabechanga mu ndaalo chewe chimbi. Nono alamala chindaalo chichiindi kamakhumi sita ne chindaalo sita nio abe omukwalaafu khuloondekhana ne kumwiima kwe khutibia kamafuki.
“Nga siise sie khukhwikwalaasia ne siwa, abele khulwe omwana omusoleeli namwe omukhaana, alareera limeeme lie bukhulu bwe kumwiiko mulala khu musaayi amuliango kwe liiema lie kumuse khulwe siianwa sie khukhwosia, namwe liuusi liliaana namwe libongobongo, khulwe siianwa sirusiao bubwoni.
Omusaayi alasiiana ebweeni wa Wele Omunyali Owa Bioosi, mala akhole kumwiima kwe khurusiao bunyaalu bwo mukhasi oyo, mala alaba omukwalaafu. Kano niko omukhasi akhoya khu khola enyuma we khusaala.

Wele Omunyali Owa Bioosi aboolela Musa ne Aruni ali,
“Aaba omundu yesi yesi nali ne kamakoonjo namwe kamabiimba namwe kamaboondo kanyala kekhola bulwaale bwe kamakele, akhoya areerwa khu Aruni omusaayi namwe mulala khu baana bewe basaayi.
Omusaayi oyo alamenieelesia likoonjo lili khumubili kwewe. Ne yaba bufuumbo bwe abwenao bwaba ne bwekholile buwaanga, mala likoonjo liayabile lukali liekha khukhila siikhoba sisialibotookhelesia, aba buno buli bulwaale bwe kamakele nibwo. Ne omusaayi namalile khumenieelesia omundu oyo alamanyisia babaandu ali omundu yuno se ali omutakaase tawe.
Ne kaaba bali likoonjo lili liwaanga mala se libonekha ne liyabile lukali khukhila siikhoba sisialibotookhelesia tawe, lundi bufuumbo se bwakaluukhane bwakwile buwaanga tawe, omusaayi alaula omundu oyo arure mu baandu abe yeng'ene khulwe chindaalo saba.
Omusaayi alamumenieelesia lundi khu ndaalo eya saba, ne mumebaasio kewe aba likoonjo ne libonekhana nga liaba, mala se liabalaayile tawe, alamwaula, amurusie mu baandu khulwe chindaalo chichiindi saba.
Omusaayi alamumenieelesia lundi khu ndaalo saba, ne liaba likoonjo ne lifulaafulane mala se liamalataane khu siikhoba tawe, omusaayi alamumanyisia khuba omukwalaafu, Aba lili likoonjo liong'ene. Omundu oyo alasiinga chingubo chewe mala abe omukwalaafu.
“Ne kakhali likoonjo liaba ne limalatane enyuma wo musaayi khumumenieelesia ne khumulaanga ali, ali omukwalaafu, akhoya lundi abonekhe ebweeni wo musaayi.
Omusaayi alamumenieelesia lundi, ne liaba ne limalatane mu siikhoba, alamulaanga khuba okhali omutakaase tawe. Buno aba buli bulwaale bwe siikhoba.
“Omundu yesi yesi aaba nali ne bulwaale bwe kamakele, alareerwa khu musaayi.
Omusaayi alamumenieelesia. Aba nali ne libiimba liwaanga khu mubili kwewe, likaluukhasie bufuumbo bwakwa buwaanga, lundi lili ne kamayila kamakali,
aba buli bulwaale bukhaona tawe. Ne omusaayi alamanyisia babaandu ali, omundu yuno se ali omutakaase tawe. Se amwaukhasia abe yeng'ene tawe, sikila kali busa abuwaanga bali ali okhali omutakaase tawe.
Kaaba kamakele ne kamalatane kamala kumubili kwosi, khukhwama khu murwe khukhwola khu siikhandakilo khuloondekhana nga omusaayi nabona,
omusaayi alamumenieelesia lundi, aba nanyoola ali kamakele kamalatane kumubili kwosi, alekesia omundu oyo khuba omukwalaafu. Siaba siikhoba siewe siosi ne sikaluukhane siakwa siwaanga, alaba omukwalaafu.
Ne kakhali kaaba bali likoonjo liliindi liruriramo, omundu oyo aba se ali omutakaase tawe.
Omusaayi alamumenieelesia lundi ne aba ne abona likoonjo lisising'eng'ile alamanyisia babaandu ali, akhatakaasibwa tawe. Likoonjo lilising'eng'ile lili linyala, sikila buli bulwaale bwe kamakele.
Ne kakhali liaba likoonjo ne lioona mala awangia lundi, omundu oyo alacha khu musaayi.
Omusaayi alamumenieelesia lundi. Liaba likoonjo ne likaluukhane liawangia, aba omusaayi alekesia babaandu ali, ali omutakaase.
“Aaba omundu nali ne libiimba mala liaona,
ne abuundu niio libiimba liaba khandu khawaanga namwe khabesemu khabonekha, akhoya acha eyekesia khu musaayi.
Omusaayi alamumenieelesia, ne yaba ne liyabile liekha khukhila siikhoba sisialibotookhelesia, mala kamaswa mu bwenomwo bwakaluukhane bwakwile buwaanga, omusaayi alekesia omundu oyo khuba nali okhali omutakaase tawe. Aba buli bulwaale bwe kamakele burakikhire mwibiimba.
Ne aaba omusaayi namenieelesia mala anyoole ali kamaswa kalimo se kakaluukhane mala bwakwile buwaanga tawe, lundi liboondo se liayabile lukali khukhila siikhoba sisiabotookhelesiao tawe, ne kakhali awangie, omusaayi alamwaukhasia mu baandu abe yeng'ene khulwe chindaalo saba.
Liaba likoonjo ne limalatane khu siikhoba, omusaayi alekesia omundu oyo khuba okhetakaasile tawe Sikila ali ne bulwaale.
Ne liaba ne lisikala busa lirio ne likhamalatane tawe, aba eli embala busa eye libiimba. Ne omusaayi alekesia ali, ali omutakaase.
“Ne omundu aya kumulilo ne lubabia ne lukwa luwaanga namwe lubesemu,
omusaayi alamumenieelesia. Kaaba kamaswa ka abuundu ao ne kakaluukhane kakwa buwaanga mala abonekhana ayabile lukali, achile mukari khukhila siikhoba sisiabotookhelesiao aba kamakele niko. Aba karakikhile mumbala. Ne omusaayi alekesia ali, se ali omutakaase tawe. Buli bulwaale bwe kamakele.
Ne kakhali omusaayi alemenieelesiao mala kaaba bali kamaswa ke abwenao se kakaluukhane akwile awaanga tawe, ne se ayabile achile mukari khukhila siikhoba sisiabotookhelesiao tawe, ne kakhali alikho awaanga atiiti, omusaayi alamurusia mu baandu abe yeng'ene khulwe chindaalo saba.
Omusaayi alamumenieelesia lundi khu ndaalo eya saba. Ne aba ne lilikho limalatana khu siikhoba, aba buli bulwaale bwe kamakele, ne omusaayi alekesia ali, omundu oyo se ali omutakaase tawe.
Ne kakhali aba na asikale busa ario khukaluukhanakho tawe, namwe se alikho amalatana tawe, ali busa awaanga, aba se kali kamakele tawe. Omusaayi alekesia ali, ali omutakaase sikila lili busa likoonjo lie khuya kumulilo.
“Kaaba bali omundu owe siseecha namwe owe siikhasi ali ne liboondo khu murwe namwe khu silefu,
omusaayi alalimenieelesia. Liaba ne libonekha ne liyabile abuundu ao lukali khukhila siikhoba sisiabotookhelesiao, mala lichuune lie abuundu ao liarandaarire lundi lisaapuufu, aba kali kamakele niko, ne omusaayi alalanga omundu oyo ali, se ali omutakaase tawe.
Ne aba oli omusaayi amumenieelesia, liboondo se libonekha khuba liyabile liacha mukari khukhila siikhoba sisiabotookhelesia abuundu ao tawe, ne kakhaba kario, khachuune khasili busa khasapufu, alaukhasibwa arure mu baandu abe yeng'ene khulwe chindaalo saba.
Omusaayi alamenieelesia liboondo elio lundi khu ndaalo eya saba. Ne liaba ne likhamalatana tawe, lundi khachuune kharandaafu akho se khalio tawe, lundi se abonekha nga ayabile acha mukari khukhila siikhoba sisiabotookhelesiao tawe,
omundu oyo alebekwa. Ne se bamubeka ekoonjo tawe. Omusaayi alamwaukhasia arure mu baandu abe yeng'ene khulwe chindaalo chichiindi saba.
Ne khu ndaalo eya saba, omusaayi alamenieelesia liboondo elio. Ne liaba ne likhamalatane tawe lundi se libonekha liayabile liacha mukari khukhila siikhoba sisiabotookhelesiao tawe, omusaayi alekesia ali, omundu oyo ali omutakaase. Omundu oyo alasiinga chingubo chewe mala alaba omutakaase,
Ne aba liboondo ne limalatane khu siikhoba enyuma we khumanyisibwa bali omutakaase,
omusaayi alamumenieelesia lundi. Liaba liboondo ne limalatane khu siikhoba, se enana khulola lichuune ne lirandarire tawe, omundu oyo aba ng'ali ali okhali omutakaase.
Ne kakhali omusaayi ne ebaasia ali liboondo se liamalataane tawe, lundi lichuune limali lilikho lichoa, abuundu ao aba na aonile, omusaayi alekesia ali, omundu oyo ali omutakaase.
“Aba omundu we siseecha namwe owe siikhasi nali ne abuundu awaanga khu siikhoba siewe,
omusaayi alamenieelesia omundu oyo. Aba abuundu ao nakhali awaanga lukali tawe, aba siindu sibi sili busa khu siikhoba, aba omundu oyo ali busa omutakaase.
“Lichuune lio mundu ne likhunyukha khumurwe alaba ne sisiole, ne kakhali alaba busa omutakaase.
Ne lichuune lio mundu liaba ne likhunyukha khukhwamila khu meyelo, alaba ne sisiole, ne kakhali alaba busa omutakaase, sino se simukhola aba okhali omutakaase tawe.
Ne liaba liboondo libesemu-liwaanga ne libonekha mu siole aba buli bulwaale bwe kamakele.
Omusaayi alamumenieelesia. Ne liabao liboondo lie bubesemu ne buwaanga,
omusaayi alekesia ali, omundu oyo se ali omutakaase tawe, sikila bulwaale bwe kamakele buli khu murwe khwewe.
“Omundu oli ne kamakele akhoya afware bitabutabu, ne akhachanua lichuune liewe tawe. Akhoya abimbilile kumunwa kwewe naloma ali ‘Sendi omutakaase tawe, sendi omutakaase tawe!’
Kamakele ne kasiili khuona, alaba busa okhali omutakaase tawe ario. Akhoya amenye enje we kambi aleeyi khukhwama khu baandu babaandi.
“Kaaba bali engubo yapa lukukhu akhaba neli eye bufuumbo bwe likheese, eya katani,
eye silaka siosi siosi sia katani namwe sie buusi, namwe liaafu, namwe siindu siosi siosi sisiang'oonwa khukhwama khwiaafu,
kaaba bali lukukhu olwo luli lubookha namwe lurandaafu khu ngubo eyo, aba engubo eyo eli ne lukukhu mala yekesibwe omusaayi.
Omusaayi alasimenieelesia mala asiaukhasie asire abuundu siong'ene khulwe chindaalo saba.
Alamenieelesia bulwaale obwo lundi khu ndaalo eya saba. Ne sisipa lukukhu khu silaka sia katani sie buusi namwe sie liaafu, silaka esio aba sili siikhali sitakaase tawe.
Omusaayi akhoya osia engubo eyo, ebeele eya katani, eye bufuumbo bwe likheese, namwe liaafu, sikila lukukhu lwe kamakele lulikho, mala ekhoya yosibwa.
“Ne aba oli omusaayi asimenieelesia ne anyoola ali lukukhu se lwamalataane khu ngubo eya katani, eye buusi namwe khwiaafu tawe,
alalaka sisiingwe, mala basire alubeka siong'ene khulwe chindaalo chichiindi saba.
Omusaayi alasimenieelesia lundi ne bamalile khusisiinga. Ne aba lukukhu ne lukhakaluukhasia lukoondo tawe, akhaba ne lukhamalatane tawe, sisiili busa siikhali sitakaase tawe. Mukhoya mwosie sisiindu esio, akhaba ne siipile lukukhu alubeka lwe bweeni namwe lwe nyuma lwong'ene.
Ne aba omusaayi ne asimenieelesia anyoola ali lukukhu lwafulaafulane, alatabula abuundu ao arusie khu ngubo namwe khwiaafu okhwo.
Nono aba lukukhu ne lusibonekha khu ngubo, eya katani, eye buusi namwe liaafu lundi ne lulikho lumalatana, siikhoya siosibwa.
Ne aba engubo, eya katani, eye buusi namwe liaafu nilio basiingile liawangia, alalisiinga lundi, ne lilaba litakaase.
“Nono lino lili lilaka khulwe bulwaale bwe kamakele khu ngubo eye bufuumbo bwe likheese namwe eya katani namwe silaka sia katani namwe eye buusi, namwe khu siindu siosi siosi sisiang'oonwa khukhwama khwiaafu.”

Wele Omunyali Owa Bioosi aboolela Musa ali,
“Lino nilio lilaka lio mundu owe bulwaale bwe kamakele khu ndaalo eye khutakaasibwa khwewe. Akhoya areerwa khu musaayi.
Ne omusaayi alamurusia enje we kambi mala amumenieelesie. Ne bwaba bulwaale bwe kamakele ne buonile,
omusaayi alalaka bamureerere chinyuni chibili chindakaase alala ne chiikhu che kumutarakwa, ne silaka sibesemu ne sisiaangu.
Omusaayi alalaka enyuni ndala yiriirwe khu sibuumba siilikho kameechi kamakwalaafu.
Alabukula enyuni ekiindi enamu alala ne chiikhu che kumutarakwa, ne silaka sibesemu ne sisiaangu mala abisiikhe mu malasile ke nyuni eyiriirwe.
Alaanyaka kamalasile khukhwola kamakhabi saba khu mundu olikho otakaasibwa khukhwama mu bulwaale bwewe bwe kamakele, nio alaboolela baandu ali, omundu oyo ali omutakaase. Nio omusaayi alalekhuula enyuni enamu eyo epurukhe eche mundaa.
Ne omundu otakaasibwa alasiinga chingubo chewe, abeke lichuune liewe lioosi, mala esiinge ne nono aba omutakaase. Enyuma wa kano, anyala engila mu kambi, ne kakhali akhoya amenye enje we liiema liewe khulwe chindaalo saba.
Khu ndaalo eya saba lundi, alabeka lichuune liewe lioosi, bunwanwa, bufuumbo bwe khu bisike, ne kamaswa koosi khu mubili kwewe. Nio asiinge chingubo chewe mala esiinge, ne alaba omutakaase.
“Khu ndaalo eya munaane alareera kamameeme kamaseecha kabili kakhalimo bubi tawe, ne limeeme lisubeeni lie kumwiiko mulala likhalimo bubi tawe, siianwa sie biakhulia sie bufu butiiti buri bunosie mu ndubi, butubaasibwe ne kamafura. Ne kamafura elita ndala.
Omusaayi omutakaasisie alabukula omundu otakaasibwe oyo ne biianwa biewe abiile ebweeni wa Wele Omunyali Owa Bioosi.
Ne omusaayi alabukula limeeme liseecha khu kabili ako, mala aane nga siianwa sirusiao kamabi, alala ne kamafura elita ndala. Alabiaana nga siianwa siboofu khu Wele Omunyali Owa Bioosi.
Alereera limeeme abuundu niio bereranga siianwa sie khurusiao bubwoni ne biianwa bie khukhwosia Abuundu Atakatifu. Sikila siianwa sirusiao kamabi sili sio musaayi bulayi bwene nga siianwa sirusiao bubwoni ne sili. Sili sitakatifu lukali.
Omusaayi alabukulakho kamalasile ke siianwa sirusiao kamabi mala akaakhe khu mburukunyi khu seecha khwo oyo otakaasibwe, ne khu lwala lukhumwa lwe kumukhono kumuseecha, ne khu lwala luboofu lwe khu sikele siseecha.
Omusaayi alabukula kamafura ke kimiseituni mala akachukhe mu sikalabo siewe siikhasi.
Ne lundi asiikhe lulwala lwe kumukhono kwewe mu mafura kaali kumukhono kwewe kumukhasi mala aanyake kamafura ne lulwala lwewe ebweeni wa Wele Omunyali Owa Bioosi khukhwola kamakhabi saba.
Ne kamafura karamire mu sikalabo mwewe, omusaayi alakaakha khu mburukunyi khu seecha khwo oyo otakaasibwa, ne khu lwala lukhumwa lwe kumukhono kumuseecha, ne khu lwala luboofu lwe sikele siseecha, kamalasile ke siianwa sie khurusiao bubwoni.
Ne omusaayi alachukha kamafura kasikaale mu sikalabo siewe khumurwe kwo mundu otakaasibwe oyo. Ne omusaayi alakhola embosio eye khurusiao bubwoni khu mundu oyo ebweeni wa Wele Omunyali Owa Bioosi.
“Omusaayi alaana siianwa sirusiao bubwoni khu takaasibwa. Enyuma wa kano aleera sisiaayo khulwe siianwa sie khukhwosia.
Ne omusaayi alaana siianwa sie khukhwosia nende sie biakhulia khu alutare. Mungila yino omusaayi alamurusiakho bubwoni mala omundu oyo alaba omutakaase.
“Ne kakhali aba omundu oyo nali omutaambi okhanyala aana sisiindu khukhilakhoo tawe, aba alareera khulwe khutakaasibwa khwewe limeeme liseecha nga siianwa sie khumurusiakho bubwoni. Alareera ekilo ndala eye bufu butubaanisibwe ne kamafura khulwe siianwa sie biakhulia.
Lundi alareera kamabongobongo kabili namwe kamauusi kamabaya kabili kamaana nga nanyala. Bilala khulwe siianwa sirusiao bubwoni, ne sisiindi khulwe siianwa sie khukhwosia.
Khu ndaalo ekhola munaane eye khuakasibwa khwewe, alabireera khu musaayi amuliango kwe liiema lie kumuse ebweeni wa Wele Omunyali Owa Bioosi.
Omusaayi alabukula limeeme lie siianwa sirusiao bubwoni, kamafura ke kimisabibu mala abiaane nga siianwa siboofu ebweeni wa Wele Omunyali Owa Bioosi.
Ne omusaayi aleera limeeme lie siianwa sirusiao bubwoni. Ne alaakha kamalasile ke siianwa sirusiao bubwoni khu mburukunyi khu seecha khwo mundu ne khu lukhumwa lwe kumukhono kwewe kumuseecha ne khu lwala luboofu lwe khu sikele siewe siseecha.
Omusaayi alachukha kamafura khu sikalabo sie kumukhono kwewe kumukhasi.
Ne alaanyaka kamafura kaali mumukhono kwewe kumukhasi ne lulwala lwe kumukhono kwewe kumuseecha, ebweeni wa Wele Omunyali Owa Bioosi khukhwola kamakhabi saba.
Omusaayi alaakha kamafura kaali mukhono mwewe khu mburukunyi khu seecha khwo mundu otakaasibwa, khu lukhumwa lwe kumukhono kwewe kumuseecha, ne khu lwala luboofu lwe sikele siewe siseecha niio bara kamalasile ke siianwa sirusiao bubwoni.
Kamafura kakaandi koosi niko omusaayi ali nako khu sikalabo siewe, omusaayi alakachukha khu murwe kwo mundu otakaasibwa, mala mu ngila yino akhola embosio eye khurusiao bubwoni ebweeni wa Wele Omunyali Owa Bioosi.
Nono alaana kamabongobongo ako, namwe kamauusi kamabaya kamaana nga nanyala.
Silala silaba siianwa sirusiao bubwoni ne sisiindi nga siianwa sie khukhwosia, alala ne siianwa sie siakhulia. Mungila yino omusaayi alakhola embosio khurusiao bubwoni khuyo otakaasibwa ebweeni wa Wele Omunyali Owa Bioosi.
Lino lili lilaka khulwo mundu oli ne bulwaale bwe kamakele, okhanyala khuaana biianwa bibienyekha khulwe khutakaasibwa tawe.”
Wele Omunyali Owa Bioosi aboolela Musa ne Aruni ali,
“Ne mwoola mu sibala sia Kanaani, nisio ndikho muelesia sibe sisienywe, ne ndera lukukhu munju yo mundu mu sibala sienywe.
Omwene enju oyo akhoya aboolele omusaayi ali bulwaale buli munju mwase.
Omusaayi alalaka ali, buli sisiindu sirusibwe munju eyo nakhacha khumenieelesia bulwaale obwo tawe, akhakhola ario abale buli siindu munju eyo khuba siikhali sitakaase tawe. Enyuma wakano, omusaayi alacha munju eyo akibone,
ne khumenieelesia bulwaale obwo. Ne lukukhu olwo lwaba ne luli khwisiisi lie nju ne bipoondo bie lubookha namwe bubesemu, ne khubonekha oli biyabile mwisiisi,
omusaayi alarura munju eyo mala akikale khulwe chindaalo saba.
Khu ndaalo eya saba omusaayi alakobola mala akimenieelesie lundi. Aba lukukhu ne lumalatane khwisiisi khwenju.
Omusaayi alarusia lilaka ali kamabaale niko lukukhu lunyoolekhanekho katechulwe, karusibwe khunju, mala kamwaatwe abuundu anyaalu enje we lukoba.
Enyuma wako lisiisi lie mukari lioosi nilio baapa epulasita, likhoya liaarakarwa mala epulasita eyaba ne yapwa echukhwe abuundu anyaalu enje we lukoba.
Ne balabukula kamabaale kakaandi bakobosie niio ako karusibwe, mala epulasita embia yipwe khukhwikasia lisiisi.
“Lwaaba lukukhu ne lukobola lundi munju enyuma we kamabaale khurusibwa khunju, ne enju chana khuarakarwa ne khukhupwa epulasita,
omusaayi acha alole. Ne lukukhu lwaba ne lumalatane munju eyo, aba seli endakase tawe.
Enju eyo ekhoya etechulwe alala ne kamabaale kayo, ne kimirongooro kiayo ne epulasita yayo yoosi. Ne khukhwola esutwe eyilwe enje we lukoba, abuundu anyaalu.
Buli mundu yesi owingila munju eyo ne yikaalwe alaba omunyaalu khukhwola ekolooba,
Omundu yesi yesi okona asi munju eyo namwe oliamo, akhoya asiinge chingubo chewe.
“Ne kakhali kaaba bali omusaayi echa khulola enju enyuma we khumala lundi, ne anyoola lukukhu se lwamalataane tawe alaboola ali, enju eli endakase, sikila lukukhu lwarusiibweo elala.
Mukhutakaasa enju omusaayi alabukula chinyuni chibili, ne chiikhu che kumurongooro kumutarakwa, ne silaka sibesemu ne sisiaangu.
Alereera enyuni ndala khu sibuumba sie liloba silikho kameechi kamakwalaafu.
Nio alabukula chiikhu che kumutarakwa, sisiaangu, silaka sibesemu, ne nyuni enamu mala alabisiikha mu malasile ke nyuni eyiriirwe ne mumeechi kamakwalaafu. Mala alaanyaka khunju khukhwola kamakhabi saba.
Mungila yino alatakaasa enju ne kamalasile ke nyuni ne kameechi kamakwalaafu, enyuni enamu, chiikhu che kumutarakwa, sisiaangu, ne silaka sibesemu.
Ne alalekhuula enyuni enamu epurukhe erure mu lukoba eche mundaa. Ne mungila yino alakhola embosio khulwe nju yino mala elaba endakase.”
Elino nilio lilaka khuloondekhana ne bulwaale bwe kamakele nende bwe lukukhu.
Bulwaale buno buli bwe khukhwiyakala, lwe chingubo ne chinju,
kamabiimba, kamaboondo namwe kamakoonjo.
Kamalaka kano kokesia siise siina nisio sisiindu sili siikhali sitakaase tawe, ne siise siina nisio sindu sili similiiu.

Wele Omunyali Owa Bioosi aboolela Musa ne Aruni ali,
“Boolela babaandu ba Isiraeli oli, omundu owe siseecha yesi yesi oli ne bulwaale bwe khucha kamayila, namwe kameechi aba se ali omutakaase tawe.
Kumubili kwaba ne kurura bibiindu ebio namwe bikwikasie, aba se ali omutakaase tawe.
Khu sitanda nisio oocha kamayila ekhalakho namwe akonakho, siliba siikhali sitakaase tawe. Ne buli siindu siosi siosi nisio ekhalakho silaba siikhali sitakaase tawe.
Omundu yesi yesi owetiila khu sitanda siewe, alasiinga chingubo chewe, mala esiinge, ne arama okhali omutakaase tawe khukhwola ekolooba.
Namwe owikhala khu siindu siosi siosi nisio omundu oyo ekhalakho, khukhwola alasiinga chingubo chewe, mala esiinge, ne alasikala okhali omutakaase tawe khukhwola ekolooba.
Omundu yesi yesi otiila khu mundu oocha kamayila, kamafuki namwe kameechi akhoya asiinge chingubo chewe mala esiinge ne asikala okhali omutakaase tawe khukhwola ekolooba.
Ne omundu ocha kamayila, kamafuki namwe kameechi oyo ne afucha khu mundu yesi yesi oli omutakaase omundu oyo akhoya asiinge chingubo chewe mala esiinge, ne aba alasikala okhali omutakaase tawe khukhwola ekolooba.
Khu ndebe yosi yosi niyo omundu oocha kamayila, kamafuki namwe kameechi ekhalakho selaba endakase tawe.
Omundu yesi yesi owetiila khu siindu siosi siosi nisio omundu oyo ekhalekho, se alaba omutakaase tawe khukhwola ekolooba. Omundu yesi yesi osuta sisiindu siosi siosi nisio omundu ocha kamayila ekhalekho, khukhwola alasiinga chingubo chewe mala esiinge ne alasikala okhali omutakaase tawe khukhwola ekolooba.
Omundu ocha kamayila alatiila khu mundu yesi yesi, nakhanyoile asaaba kamakhono kewe tawe, omundu niye atiililekho oyo akhoya asiinge chingubo chewe lundi esiinge, mala alasikala okhali omutakaase tawe khukhwola ekolooba.
Enyuungu yosi yosi niyo omundu ocha kamayila atiilakho khukhwola yarwe. Ne sibuumba siosi siosi sisiabeechwa khukhwama khu murongooro nisio omundu oyo atiilakho, khukhwola sisiingwe.
“Ne omundu naonile bulwaale bwewe khukhwola alinde chindaalo saba chiwe nio asiinge chingubo chewe mala esiinge mu meechi kamakwalaafu, ne alaba omutakaase.
Khu ndaalo eya munaane alabukula kamabongobongo kabili namwe kamauusi kamabaya kamaana kabili mala akayile amuliango kwe liiema lie kumuse, ebweeni wa Wele Omunyali Owa Bioosi mala akakaanisie omusaayi.
Omusaayi alaana lilala khu kabili nga siianwa sirusiao bubwoni ne liliindi nga siianwa sie khukhwosia. Mungila yino omusaayi alaana embosio khulwe khurusiao bubwoni bwo mundu oyo ebweeni wa Wele Omunyali Owa Bioosi.
“Ne omundu aba ne arusia kamaani ko museecha, khukhwola esiinge buli abuundu, ne alaba nakhali omutakaase tawe khukhwola ekolooba.
Ne buli engubo yosi yosi namwe lisielo nibio kamaani ko omuseecha ako kachilekho bikhoya biasiingwa, ne bilaba biikhali bitakaase tawe khukhwola ekolooba.
Enyuma wo mundu khuba ne omukhasi, boombi bakhoya besiinge, mala balasikala bakhali batakaase tawe khukhwola ekolooba.
“Omukhasi ne ali mu ndaalo chewe chimbi, alasikala okhali omutakaase tawe khulwe chindaalo saba. Ne omundu yesi yesi omutiilakho alaba okhali omutakaase tawe khukhwola ekolooba.
Sisiindu siosi siosi nisio ekhalakho namwe akonakho mu ndaalo echo silaba siikhali sitakaase tawe.
Omundu yesi yesi otiila khu sitanda sio mukhasi oyo alasiinga chingubo chewe mala esiinge, ne alaba okhali omutakaase tawe khukhwola ekolooba.
Ne omundu yesi yesi otiila khu siindu siosi siosi nisio omukhasi oyo ekhalekho, alasiinga chingubo chewe, mala esiinge, ne alaba okhali omutakaase tawe khukhwola ekolooba.
Sibele sitanda namwe sisiindu siosi siosi nisio omukhasi oyo ekhalangakho, omundu osietiilakho alaba okhali omutakaase tawe khukhwola ekolooba.
Ne omundu naba ne omukhasi oyo mu ndaalo chewe chimbi, alasikala okhali omutakaase tawe khulwe chindaalo saba. Ne sitanda siosi siosi nisio akonakho silaba siikhali sitakaase tawe.
“Omukhasi ne akhobokha khulwe chindaalo chingali khukhila nga abechanga mu ndaalo chewe chimbi, alasikala okhali omutakaase tawe mu ndaalo chosi nicho atasilekho. Kalaba busa nga nabechanga nali mu ndaalo chewe chimbi.
Buli sitanda nisio akonakho, mu siise sie khukhobokha silaba siikhali sitakaase tawe.
Ne omundu yesi yesi otiila khu biindu bino alaba okhali omutakaase tawe, ne akhoya asiinge chingubo chewe mala esiinge, ne alasikala okhali omutakaase tawe khukhwola ekolooba.
Namalile khukhobokha, akhoya alindiilile chindaalo saba ne aba omutakaase.
Khu ndaalo eya munaane alabukula kamabongobongo kabili namwe kamauusi kamabaya kabili kamaana ayile khu musaayi amuliango kwe liiema lie kumuse.
Omusaayi alaana lilala khu niko nga siianwa sirusiao bubwoni ne liliindi nga siianwa sie khukhwosia. Ne mungila yino omusaayi alaana embosio khulwe khurusiao bubwoni ebweeni wa Wele Omunyali Owa Bioosi.
“Wele Omunyali Owa Bioosi aboolela Musa khu kaambila babaandu ba Isiraeli khuloondekhana ne khulekha khu takaasibwa nio balekhe khu nyaalutia Liiema lia Wele Omunyali Owa Bioosi liliaba akari we kambi, busa bakhafwiile mu bwoni.
“Kano kali kamalaka khu mundu ocha kamayila, kamafuki, kameechi namwe orura kamaani ko museecha.
Lundi kosi kali kamalaka ko mukhasi oli mu ndaalo chewe chimbi. Ne lundi kali khu mundu oba no mukhasi oli mundaalo chewe chimbi.”

Wele Omunyali Owa Bioosi aalomaloma khu Musa enyuma we basoleeli babili ba Aruni ne bamalile khufwa, nga baba ne balikho baanila Wele Omunyali Owa Bioosi kumulilo kukhali kumutakatifu tawe.
Wele Omunyali Owa Bioosi aboolela Musa ali, “Boolela wandaayo Aruni oli akhechaka siise siosi siosi, enyuma we pasia Abuundu Atakatifu Lukali ebweeni we ndebe eye siisa eli khwi Sanduku lie Ndakaano tawe. Akhola ario afwa.
Eyino niyo engila niyo Aruni anyala achelamo Abuundu Atakatifu Lukali: Akhoya khureera euunwa endiiti khulwe siianwa sirusiao bubwoni, ne limiiku khulwe siianwa sie khukhwosia.
“Aruni akhoya abe ne esiingile, mala efwaare likooti lie katani likatakatifu ne sirwari eye katani, eboele kumusiipi kwa katani ne sileemba sia katani. Chino chili chingubo chindakatifu.
“Alabukula khukhwama mu libuusiana lie babaana ba Isiraeli chindurume chibili khulwe siianwa sirusiao bubwoni ne limiiku khulwe siianwa sie khukhwosia.
Ne Aruni alarusia euunwa nga siianwa sirusiao bubwoni bwewe omwene, ne bubwoni bwe luuya lwewe.
Ne alabukula chindurume chibili ayile ebweeni wa Wele Omunyali Owa Bioosi amuliango kwe Liiema lie kumuse.
Abwenao Aruni alapa chikura khu mbusi chibili, ndala ekwila Wele Omunyali Owa Bioosi ne ekiindi ekwila Asaseli.
Aruni alarusia embusi ekwilile Wele Omunyali Owa Bioosi, mala akiaane nga siianwa sirusiao bubwoni.
Ne kakhali embusi ekwilile Asaseli elaanwa khu Wele Omunyali Owa Bioosi neli enamu mala eyilwe mu sichiimi khu Asaseli, nio emaleo bubwoni bwe babaandu.
“Aruni alaana euunwa nga siianwa sie bubwoni bwewe omwene ne bwe luuya lwewe. Aleera euunwa nga siianwa sirusiao bubwoni bwewe.
Alanjala kumulilo kwe kamaanda kukwising'eng'ile kwichule lukaraya lwe khukhwanjalilakho, khukhwama khu alutare ebweeni wa Wele Omunyali Owa Bioosi, ne chifuusi chibili che bupaani bunosie mala abireere Abuundu Atakatifu Lukali.
Ne akhoyela aree bupaani khu mulilo ebweeni wa Wele Omunyali Owa Bioosi nio liliisi lie bupaani lilafweela lifunikhe endebe eye siisa eeli khu lisanduku lie Ndakaano. Nio akhakhola ario alibona mala afwa tawe.
Alabukula kamalasile ke euunwa eyo aroongemo lulwala akaanyake khu ngaaki khwe ndebe eye siisa ne lundi aanyake kakaandi khukhwola kamakhabi saba ebweeni we Lisanduku lie Ndakaano.
Mungila yino alarusiao bubwoni Abuundu Atakatifu Lukali khubela bunyaalu bwe babaandu ba Isiraeli, ne kamabi kabwe koosi. Ne lundi akhoya akhole ario khu Liiema lie kumuse, sikila lili akari we kambi ekhali endakase tawe.
Omundu yesi yesi akhabakho mu Liiema lie kumuse khukhwama siise nisio Aruni engila Abuundu Atakatifu khumalao bubwoni khukhwola nga narura enje tawe. Kakhoya kabe kario khukhwola nga emalakho bubwoni bwewe omwene, be luuya lwewe, ne khulwe babaandu boosi Baisiraeli.
Enyuma wakano acha khu alutare eli ebweeni wa Wele Omunyali Owa Bioosi khu kikwalaasia. Alabukula kamalasile ke euunwa ne ke mbusi mala akaakhe khunjika che khu alutare.
Akhoya aanya kamaalasile ne lulwala lwewe khu alutare khukhwola kamakhabi saba. Mungila yino alakikwalaasia khukhwama khu bwoni bwe babaana ba Isiraeli ne khukikhola ebe endakatifu.
“Aruni namalile khukwalaasia Abuundu Atakatifu, Liiema lie kumuse, ne alutare, alareera embusi enamu.
Aruni alarakho kamakhono kewe koombi khu murwe kwe mbusi enamu mala ekanilekho kamabi kewe koosi nende ke babaandu ba Isiraeli. Bubwoni ne kamabi kabwe koosi akare khu murwe kwe mbusi. Namalile ario omundu oroborwe alatimania embusi ne khu kiyila mu sichiimi.
Embusi elasuta bubwoni bwabwe bwoosi ebuyile mu sichiimi nimwo omundu akhamenyile tawe.
Ne alesiinga Abuundu Atakatifu, mala afware chingubo chewe. Namalile ario alarura enje ache aane siianwa sie khukhwosia khurusiao bubwoni bwewe omwene ne bwe babaandu bewe.
Aloselia khu alutare kiminawa kie sisiaayo khulwe siianwa sirusiao bubwoni.
Ne omundu otimaanie embusi aayiila mu sichiimi khu Asaseli, akhoya asiinge chingubo chewe, mala esiinge, nio engile mu kambi.
Euunwa ne mbusi birumikhirwe khulwe siianwa sirusiao bubwoni, nibio kamalasile kabio kareerwa Abuundu Atakatifu khurusiao bubwoni, bilasutwa birusibwe enje we kambi. Kamasielo, chinyama ne kamasisie kabio bilosibwa.
Yesi yesi obiosia akhakobola mu kambi tawe, akhoya asiinge chingubo chewe ne khukhwesiinga.
Khu ndaalo eyo mukharusibwe khukhwama mu bwoni bwenywe bwoosi. Mukhatakaasibwe khukhwama mu bwoni bwenywe bwoosi ebweeni wa Wele Omunyali Owa Bioosi.
Endaalo eyo elaba esabato endakatifu lukali eye khukhebulila, lundi eli endaalo eye khulola. Lili lilaka lia mindali.
Omusaayi owachukhwakho kamafura owarebwakho kumukhono ne khuroborwa abukule khukhwila mu bubweyaangu bwa raraawe alakhola kumulimo kwe khutakaasa. Alafwara chingubo che busaayi.
Alatakaasa Abuundu Atakatifu Lukali, ne Liiema lie kumuse ne alutare, basaayi ne babaandu boosi.
Lino likhabe lilaka lia mindali khwinywe. Kumwiima kuno khukhwola kukholwe lulala khu mwiiko, khulwe babaandu ba Isiraeli, sikila bubwoni bwabwe bwoosi.” Nio Musa aakhola nga Wele Omunyali Owa Bioosi aba ne amulakile.

Wele Omunyali Owa Bioosi aaboolela Musa ali,
“Lomaloma khu Aruni ne babaana bewe ne babaandu ba Isiraeli boosi. Baboolele oli, lino nilio lilaka lia Wele Omunyali Owa Bioosi.
Omuisiraeli yesi yesi owirira ekhaafu namwe limeeme namwe embusi mu kambi, namwe enje we kambi,
ne se abireera emuliango kwe liiema lie kumuse nga siianwa khu Wele Omunyali Owa Bioosi tawe, alaba nga ochukhile sifuki, alarusibwa mu baandu bewe.
Sifuno sie lilaka lino sili bali, luno babaandu ba Isiraeli bakhoya khureera khu Wele Omunyali Owa Bioosi bibiaayo nibio bereeranga busa mundaa. Luno balabireera khu musaayi amuliango kwe liiema lie kumuse mala babiire bibe nga biianwa bie kumuleembe bia Wele Omunyali Owa Bioosi.
Omusaayi alaanyaka kamalasile khu alutare eya Wele Omunyali Owa Bioosi amuliango kwe liiema lie kumuse, mala osie kiminaawa kirusia kumuuya kusiimisia Wele Omunyali Owa Bioosi.
Baisiraeli se bakhoya balooba khuba basubilwa khu Wele Omunyali Owa Bioosi, khulwe khu khwirira chimosi chabwe mundaa nga chimbosio khu bisieeno tawe. Babaandu baisiraeli khukhwola baabikhe lilaka lino mindali na mindali.
“Baboolele muli, Omuisiraeli yesi yesi namwe omukwa obamenyilemo, orusia siianwa sie khukhwosia namwe embosio,
ne se areera amuliango kwe liiema lie kumuse, khuaana nga embosio khu Wele Omunyali Owa Bioosi tawe, omundu oyo se alaba lundi mulala khu baandu ba Wele tawe.
Bulamu bwa buli sindu buli mumalasile, nisio sikila Wele Omunyali Owa Bioosi ne alakiilisia ali kamalasile koosi khukhwola kachukhwe khu alutare khurusiao bubwoni bwe babaandu. Kamalasile niko bulamu, mala niko karusiao bubwoni.
Nisio sikila ne nabooleele babaandu ba Isiraeli ndi, omundu yesi yesi mu nibo namwe omukwa owa bamenyamo akhalia kamalasile tawe.
“Ne Omuisiraeli yesi yesi namwe omukwa owabamenyamo yesi yesi naaya esaang'i namwe enyuni enyala yaliibwa mala akiire, alachukha kamalasile kayo mala akafuunikhe ne liloba.
Sikila bulamu bwa buli sibuumbe silamu buli mu malasile kasio. Kamenako niko kakila nemboolela babaandu ba Isiraeli ndi, bakhaliakho enyama esilimo kamalasile tawe, sikila bulamu bwe sibuumbe siosi siosi buli mu malasile. Ne yesi yesi okalia se alaba lundi mulala khu baandu bewe tawe.
“Omundu yesi yesi, Omuisiraeli namwe omukwa, olia enyama eye san'gi efwiile namwe eyirirwe ne saang'i, akhoya asiinge chingubo chewe, lundi esiinge mala alaba okhali omutakaase tawe khukhwola ekolooba, nio abe omutakaase.
Aaba ne akhachisiinga namwe esiinga tawe, aba aletiuukha bubwoni bwewe.”

Wele Omunyali Owa Bioosi aaboolela Musa ali,
“Boolela babaandu ba Isiraeli oli, ‘Ese ndi Wele Omunyali Owa Bioosi, Wele wenywe.
Mukhaloonda bikholwa bie Bamisiri niio mwamenyanga tawe, namwe bikholwa bie Bakanaani niio ndikho muyila tawe. Mukhaloonda kamalaka kabwe tawe.
Ria kamalaka kase mala mukaloonde. Ese ndi Wele Omunyali Owa Bioosi, Wele wenywe.
Khwako loonda kamalaka ne bikholwa nibio ndikho muelesia, mulamenya mwaba ne mukhola murio ese ndi Wele Omunyali Owa Bioosi.’ ”
Wele Omunyali Owa Bioosi aana kamalaka kano. “Okhakhola sifwaabi no mulebe yesi yesi tawe.
Okhaambia raraao chisoni khulwe khukhola sifwaabi ne maao tawe.
Okhakhola sifwaabi ne mukha raraao tawe.
Okhakhola sifwaabi no mwichukhulu wowo tawe, sikila chino chili chisoni khwiwe.
Okhakhola sifwaabi ne wandaayo omukhaana owe khuluyia tawe sikila yesi ali wandaayo niye.
Okhakhola sifwaabi ne sengeo tawe, sikila ali wandaye owa raraao.
Okhakhola sifwaabi ne wandaaye owa maao tawe sikila yesi ali maao.
Okhakhola sifwaabi nende bamukha raraao babaandi tawe sikila bali mukha wandaye ba raraao.
Okhakhola sifwaabi ne mukho mwana wowo tawe, sikila ali omukhwe.
Okhakhola sifwaabi ne mukha wandaayo tawe sikila ali omukhasi owa wandayo.
Okhakhola sifwaabi sie khubukula maawe no mwana khuba nga bakhasi bowo tawe. Sikila olwo luli luuswa nilwo.
Okhareera mulamuo omukhasi wowo omwene nasiili omulamu tawe.
Okhakhola sifwaabi no mukhasi owa bene tawe, sikila wenyaalutia.
Okharusia balala khu baana bowo obaane khubirira mumulilo nga siianwa khu sifwaani wele Moleki, mala obiiye Lisina lia Wele wowo tawe, Ese ndi Wele Omunyali Owa Bioosi.
Okhakhola sifwaabi no museecha wasio tawe. Sikila luli luuswa lubi.
Omundu yesi yesi akhakhola sifwaabi ne saang'i tawe. Sikila sili sikholwa siibi lukali.
“Mukhenyaalutia mwabene ne bibiindu bino tawe, sikila bino bioosi nibio chikholo nicho ndikho ndimania ebweeni wenywe chenyaalutianga nabio,
mala sibala siekhola siikhali sitakaase tawe, nio nasielesia kumunaanio. Mala sibala chana sialoba babaandu baba ne bamenyilemo.
Ne kakhali murie kamalaka kase ne mukhakholakho silala khu bie sifwaabi bino tawe. Abeele omusaalwa namwe omukwa.
Sikila babaandu be sibala sino ba baaba ebweeni wenywe bakhola sifwaabi, mala sibala siaba sinyaalu.
Sibala siikhakhola sirio siamuloba enywe ne mu sinyaalutia tawe. Nga sialoba babaandu babamenyangamo enywe ne mukhachayo tawe
Sikila omundu yesi yesi oolikhola sifwaabi sino se aliba mulala khu baandu bewe tawe.
“Nono, ria kamalaka niko ndusia mala mukhakholakho kimiima kisinyisia kikiakholwa ne babaandu ba baamenya mu sibala enywe ne mukhachamo tawe. Mukhenyaalutia nakio tawe. Ese ndi Wele Omunyali Owa Bioosi, Wele wenywe.”

Nio Wele Omunyali Owa Bioosi aaboolela Musa ali,
“Boolela babaandu Baisiraeli oli, ba batakatifu, sikila, Ese Wele Omunyali Owa Bioosi, Wele wenywe ndi Omutakatifu.
Buli mulala khwinywe khukhwola arie maawe ne raraawe ne lundi mulinde chisabato chase. Ese ndi Wele Omunyali Owa Bioosi, Wele wenywe.
“Ne muaana embosio eye siianwa sie kumuleembe khu Wele Omunyali Owa Bioosi, mukhoya muaane mungila niyo munyala mwafukiililwamo.
Sikhoya siliibwe khu ndaalo eng'ene niyo musiaanilekho, namwe khu ndaalo eloondakho, ne siosi siosi sisikala khukhwola khu ndaalo eya khataru, khukhwola siosibwe.
Kaaba bali siliibwa khu ndaalo ekhola khataru, aba se sili sitakaase tawe, se sifukiililwa tawe,
ne buli mundu osilia alaba ne bubwoni, sikila aba anyaalutie sisiindu sitakatifu sia Wele Omunyali Owa Bioosi, ne omundu nga oyo ario salaba lundi nga mulala khu baandu bewe tawe.
Ne mukhafuna kimisabibu mwamalilakho elala tawe, namwe khukhwangala kamatuunda kakwile asi tawe, mukhoya mulekhelekho bataambi ne baakwa: Ese ndi Wele Omunyali Owa Bioosi, Wele wenywe.
Mukhechuba mu lisina liase mu bubeeyi mala mwonake lisina liase tawe. Ese ndi Wele Omunyali Owa Bioosi.
Mukhalaama omumiinyi, namwe mure sisiindu ebweeni wo mubofu etuyekho tawe, ne kakhali murie Wele wenywe. Ese ndi Wele Omunyali Owa Bioosi.
Okhasalanisia bubeeyi khu baandu mu baandu tawe, ne okhakholakho sisiindu siosi siosi sisionaka bulamu bwo mundu tawe. Ese ndi Wele Omunyali Owa Bioosi.
Mukharuungisia bubi ne bubi khu mundu yesi yesi tawe namwe oambile siikhoonde babaana be balebe benywe tawe. Ne kakhali siima owasio nga ne wesiima wamwene. Ese ndi Wele Omunyali Owa Bioosi.
“Omundu nakhola sifwaabi no mukhasi oli nasioobi, oseleelwe no mundu okundi mala okhali omulekhuule tawe, babekhasia musiina ne se baleerwa tawe, sikila omukhasi oyo se ali omulekhuule tawe.
Ne kakhali omundu oyo alareera limiiku emuliango kwe liiema lie kumuse nga siianwa sie kamabi kewe omwene khu Wele Omunyali Owa Bioosi.
Ne omusaayi alakhola embosio eye khumumalao bubwoni ne limiiku lie siianwa sirusiao bubi ebweeni wa Wele Omunyali Owa Bioosi khu bwoni nibwo akhola, ne abeelwa bubwoni nibwo akholile.
“Ne mwingila mu sibala sia Kanaani mala mwabiaala kimirongooro kia buli lukano khulwe biakhulia, mukhoya khubukula kamatuunda kakio nga kumusilo khukalia,” Kamatuunda kakio se kaalibwa tawe khulwe kimiiko kitaru kie khunyoa.
Ne mu mwiiko kukhola khane kamatuunda kakio koosi kalaba kamatakaase, nga siianwa sie efuma khu Wele Omunyali Owa Bioosi.
Ne kakhali khu mwiiko kukhola kharaano munyala mwalia kamatuunda kakio, mungila yino kimirongooro kienywe kilama kamatuunda kamakali lukali: Ese ndi Wele Omunyali Owa Bioosi Wele wenywe.
Mukhabeka kimirwe kienywe binyoosi, namwe mwabeka bunwanwa bwenywe tawe.
Mukhekhalakaka mwabene sikila ofwiile, namwe mwesalaka chisale tawe. Ese ndi Wele Omunyali Owa Bioosi.
Liinda chi sabato chase mala murie abuundu ase atakatifu. Ese ndi Wele Omunyali Owa Bioosi.
“Mukhoya mwenyokhela basaakhulu ne khuria babaandu bakhulu. Ria Wele wenywe: Ese ndi Wele Omunyali Owa Bioosi.
Kholela omukwa niye omenyile ne naye nga omusaalwa, mala omusiime nga wesiima wamwene, sikila mwesi mwaba baakwa mu sibala sie Misiri: Ese ndi Wele Omunyali Owa Bioosi, Wele wenywe.
Murumikhire bipiimilo bia ng'ali, bipiima busiro ne bipiima buleeyi buuli bwa ng'ali. Ese ndi Wele Omunyali Owa Bioosi, Wele wenywe owamurusia mu sibala sie Misiri.
Murie kamalaka kase koosi, mukarumikhire. Ese ndi Wele Omunyali Owa Bioosi.”

Wele Omunyali Owa Bioosi aboolela Musa ali,
“Boolela babaandu ba Isiraeli oli, omundu yesi yesi mu baandu ba Isiraeli, namwe omukwa yesi yesi omenyile mu Isiraeli, oaana babaana bewe khusaaya Moleki, aleerwa, babaandu be sibala esio bakhamupe kamabaale.
Ne ese samwene ndamufutarira mala murusie khukhwama mu baandu bewe, sikila aelesie Moleki mulala khu baana bewe. Mungila yino onake abuundu ase atakatifu ne lisina liase litakatifu.
Ne kaaba bali babaandu be sibala esio basila busa omundu oyo ne alikho naana mulala khu baana bewe khu Moleki, mala se bamwiira tawe,
nono ese ndamufutarira niye nenju yewe yoosi, mala mbarusie khukhwama mu baandu babwe. Ndamurusiamo niye nende abo boosi basaaya Moleki.
“Omundu yesi yesi nayiima buyeeti khu balakusi, ne khu bamakoombe, ndamufutarira mala murusie khukhwama mu baandu bewe.
Khwako yetakaasa mwabene mala mube batakatifu, sikila ese ndi Wele Omunyali Owa Bioosi, Wele wenywe.
Ria kamalaka kase mala mukaliinde. Ese ndi Wele Omunyali Owa Bioosi, omukhola enywe khuba batakatifu.”
Omundu okona no mukhasi owa raraawe, aba asimbule sichula sia raraawe. Ne abo boombi, niye no mukhasi oyo, balerwa. Babeene balasuta sifuki siabwe.
Omundu okona nende mukho mwana wewe, boombi berwa. Aba bakholile ke luuswa, ne sifuki siabwe sili khu beene.
Omundu nakhola sifwaabi no museecha wasie, boombi bakholile sisiindu sie luuswa. Ne boombi bakhoya berwe ne sifuki siabwe sibe khu beene.
Omundu ne ayila omukhaana mala lundi ayile masalaawe, luli luuswa. Boosi balosebwa nio luuswa luno lurureo.
Omundu ne akhola sifwaabi ne saang'i, aleerwa. Ne esaang'i yosi eleerwa.
Omukhasi nakhola sifwaabi ne saang'i, niye aleerwa ne saang'i yosi eleerwa. Omukhasi oyo alasuta sifuki siewe, ne esaang'i eyo elasuta sifuki siayo.
Omundu naba ne omukhasi oli mu ndaalo chewe chimbi, boombi batimanisibwa barure enje we kholo eya Isiraeli. Sikila baafunake kamalaka ke khukhweliinda mu bumiliiu.
Omundu nakhola sifwaabi ne mukha khochaawe namwe mukha raraawe wandaaye owa raraawe. Bombi balasuta luuswa lwabwe mala bafwe bukuumba.
Omundu ne akona nende mukha wandaaye, sili sifwaabi. Aba aambisie wandaaye chisoni. Bombi balafwa bukuumba.
“Khwako, liinda kamalaka kase koosi, nio sibala nisio ndikho muyilamo siikhamuloba tawe.
Mukhakhola kimiima kie babaandu nibo ndikho ndusia ebweeni wenywe tawe. Sikila bakhola kamabi kano koosi, mala nabaleka.
Ne kakhali ese namusuubiisie ndi, ‘Mukhabukule sibala siabwe, ne khamuelesie enywe sibala nisio kamabeele ne bubuukhi biseleetekhanga, sibe sisienywe. Ese ndi Wele Omunyali Owa Bioosi, Wele wenywe, owamwaula khukhwama khu kholo chichiindi.
Khwako mukhoya mukabukhasie chisaang'i ne chinyuni nicho balia nende nicho bakhalia tawe. Mukhalia chisaang'i ne chinyuni chinyaalu namwe sisiindu siosi simoola tawe. Naboolile ndi chili chinyaalu ne khuchilia lilamukhola enywe khuba bakhali batakaase tawe.
Mukhoya mwaba batakatifu khwise sikila ese Wele Omunyali Owa Bioosi ndi Omutakatifu. Namwabukhasie enywe khukhwama khukholo chichiindi nio mube babaandu base.
“ ‘Omundu yesi yesi owe siikhasi namwe owe siseecha oli omulakusi namwe omulosi akhoya erwa. Bakhoya berwa ne kamabaale ne sifuki siabwe siliba khu beene.’ ”

Wele Omunyali Owa Bioosi aboolela Musa ali, “Boolela basaayi, ba okhwa Aruni oli, ‘Omusaayi yesi yesi akhatiila khu mufu tawe, busa aba okhali omutakaase tawe,
nakhali omulebe wewe owe aembi, maawe namwe raraawe, omusoleeli wewe, omukhaana wewe, namwe wandaaye omusoleeli.
Ne lundi akhaba wandaaye omukhaana okhacha munju omenyile naye tawe.
Akhekhola okhali omutakaase khulwe lifwa lie bakhwe bewe tawe.
Bakhoya babe batakatifu lundi bakhonaka lisina lia Wele wabwe tawe. Sikila baananga biianwa bibiosie khu Wele Omunyali Owa Bioosi, siakhulia sia Wele wabwe, khwako bakhoya babe batakatifu.
Basaayi bakhayila bakhasi bataamba, namwe omukhaana okhali ne yabwana tawe. Ne lundi bakhayila bakhasi babalekhana ne baseecha babaandi tawe. Sikila basaayi bali batakatifu khu Wele wabwe.
Babaandu bakhoya babukule omusaayi nga omutakatifu, sikila aananga biakhulia khu Wele wabwe. Akhoya aaba omutakatifu khwinywe. Sikila Ese Wele Omunyali Owa Bioosi ndi Omutakatifu, mala kholanga babaandu base baba batakatifu.
Omukhaana wo musaayi naba omutaamba, aambia raraawe chisoni. Akhoya osibwa aafwa.
“ ‘Omusaayi Omukhulu Lukali mu basie, owachukhwakho kamafura khu murwe kwewe, mala owareebwa alubeka khufwara chingubo che busaayi, akhalekha khuchanua lichuune liewe, namwe wetabula chingubo chewe tawe.
Sakhoya engila niio kumulaambo kuli namwe alobe khuba omutakaase akhaba ne ali raraawe namwe maawe ofwiile tawe,
Akharura Abuundu Atakatifu namwe onakake Abuundu Atakatifu a Wele wewe tawe. Sikila atakaaswa khulwe khu chukhwakho kamafura ka Wele wewe. Ese ndi Wele Omunyali Owa Bioosi.
Akhoya ayile omukhaana we yabwana.
Akhareera namulekhwa namwe owalekhana no museecha wewe, namwe omukhasi owabechanga omutaamba tawe. Akhoya akhwe omukhaana we yabwana yeng'ene khukhwama mu kholo yewe omwene.
Akhola ario niio alekhe babaana bewe babe batakaase. Sikila Ese ndi Wele Omunyali Owa Bioosi omutakaasa.’ ”
Wele Omunyali Owa Bioosi aboolela Musa ali,
“Boolela Aruni oli, Se alibao mulala khube lisaaye liowo mu ndaalo chichiicha oli ne buleme bwosi bwosi oliaana biakhulia khu Wele tawe.
Omundu oli ne buleme bwosi bwosi akhaana siianwa tawe. Omundu nga: omubofu, omuleme, owe chimbala mu bweeni, namwe owatooya,
lundi omundu owalemala siikhandakilo, namwe kumukhono,
omundu owe siruumba namwe omwiimbi, owe ndesi ne kamasiu, owe siikhuya, owe chingooso, namwe omuchili.
Omundu yesi yesi owe lisaaye lio musaayi Aruni oli ne buleme se akhoyela aana siakhulia nga siianwa sia Wele Omunyali Owa Bioosi sie kumulilo tawe.
Omundu nga oyo ario anyala alia khu siakhulia siase. Anyala alia khu siakhulia sitakatifu lukali ne khu biindu bili bitakatifu.
Ne sikila ali ne buleme se akhoyela echa siimbi apasia endakatifu, namwe ache khu alutare tawe. Akhola ario onaka Abuundu Atakatifu. Sikila ese ndi Wele Omunyali Owa Bioosi owabikhola bitakatifu.”
Nono kano niko Musa aboolela Aruni, ne babaana bewe be seecha ne Baisiraeli boosi.

Wele Omunyali Owa Bioosi aboolela Musa ali,
“Boolela Aruni ne babaana bewe oli, bakhonakaka bibiindu bitakatifu nibio babaandu Baisiraeli bambanila tawe. Bakhola bario bonaka lisina liase litakatifu. Ese ndi Wele Omunyali Owa Bioosi.
Baboolele oli, ‘Omundu yesi yesi owe lisaaye liowo lioosi, nakhali omutakaase tawe, ne echa siimbi ne biianwa bitakatifu nibio babaandu ba Isiraeli baanile khu Wele Omunyali Owa Bioosi, se alichakho lundi ebweeni wase tawe. Ese ndi Wele Omunyali Owa Bioosi.
“ ‘Omundu yesi yesi we lisaaye lia Aruni oli ne bulwaale bwe kamakele namwe oronya kamayila, kamafuki namwe kameechi, se anyala alia khu biindu bitakatifu tawe khukhwola nga nalaba omutakaase. Lundi omusaayi anyala khuba okhali omutakaase tawe aba natiila khu siindu siosi siosi siikhali sitakaase tawe, nga khu mufu, namwe kaamani ko museecha.
Lundi yesi yesi otiila khu simoola sinyaalu namwe khu mundu yesi yesi omukhola aba okhali omutakaase tawe, se alaba omutakaase tawe.
Omundu otiila khu siindu nga esio alaba okhali omutakaase tawe khukhwola ekolooba, ne lundi se aliakho bibiindu bitakatifu ne akhesiingile tawe.
Nga enyanga nekwa, naba omutakaase. Ne enyuma wako anyala alia khu biindu bitakatifu, sikila bili biakhulia biewe.
Se akhoya alia enyama eye sisiaayo sifwiile busa, namwe eye sisiaayo sisirirwe ne saang'i eye mundaa tawe, elamukhola abe okhali omutakaase tawe. Ese ndi Wele Omunyali Owa Bioosi.
“ ‘Khwako basaayi boosi balaliinda kamalaka kase. Ne bakhakhola bario tawe balaba ne kumusaango mala bafwa. Ese ndi Wele Omunyali Owa Bioosi obakhola babe batakatifu.
“ ‘Omundu wenje akhaliakho sisiindu sitakatifu tawe. Omundu omenyile no musaayi namwe omukholi akhaliakho sisiindu sitakatifu tawe.
Ne kakhali omusaayi aaba nakula nasioobi nga kimiaandu kiewe khulwe chirupia, nasioobi oyo anyala asiliakho. Ne abo basaalwa munju mwewe, banyala balia khu siakhulia nisio omusaayi anyoolanga.
Omukhaana wo musaayi orerwa no mundu okhali omusaayi tawe se alia khu siianwa siosi siosi sitakatifu tawe.
Ne aaba omukhaana wo musaayi nali namulekhwa namwe naba okhali ne babaana tawe, mala owakobola khumenya mungo mwa raraawe, nga aba nasili omwana anyala alia khu siakhulia sia raraawe. Ne omundu okundi akhaliakho tawe.
“ ‘Kaaba bali omundu yesi yesi alia khu siindu sitakatifu nakheluungikhe khukhola ario tawe, akhoya aruunge omusaayi kumuruungo kwasio mu bwichufu nga sili, mala atasekho kamakhumi kabili khu mia ke bukusi bwe siakhulia nisio alile.
Basaayi bakhakhola biianwa bitakatifu bie Baisiraeli nibio baana khu Wele Omunyali Owa Bioosi bialoba khuba bitakatifu tawe.
Ne mubalekha ne babilia, bibareerere kumunaanio. Ese ndi Wele Omunyali Owa Bioosi obakhola khuba batakatifu.’ ”
Wele Omunyali Owa Bioosi aboolela Musa ali,
“Boolela Aruni ne babaana bewe, ne babaandu ba Isiraeli boosi oli, Omuisiraeli yesi yesi namwe omukwa yesi yesi omenyile mu Isiraeli anyala enya khuaana siianwa siewe, sibele kumuruungo, namwe endakaano, namwe siianwa sie khukhwerusia, namwe siianwa sie khukhwosia khu Wele Omunyali Owa Bioosi se sikhoya siabamo bubi bwosi bwosi tawe.
Ne kaaba bali bifukiililwa akhoya aane, sibe siseecha, siikhalimo libi namwe silekwa tawe, khukhwama khu uunwa, kamakheese ne chimbusi.
Mukhaana sisiaayo siosi siosi silikho bubi bwosi bwosi tawe, sikila se silafukiililwa khulwe enywe tawe.
Ne omundu yesi yesi naana embosio eye kumuleembe khu Wele Omunyali Owa Bioosi, yakhaba ne khuli khutabusia niko echuba namwe nga siianwa sie khukhwerusia, khukhwama mwituuli lie chikhaafu namwe kamakheese, nio sifukiililwe. Sikhabakho ne bubi tawe.
Mukhaana khu Wele Omunyali Owa Bioosi bibiaayo bioosi bioosi bili bibofu, namwe bileme namwe bireme namwe biicha kamayila, bie kamasolosi namwe biili ne kamabambu namwe chingooso tawe. Mukharusia bibiaayo birio khu alutare nga siianwa sie khukhwosia khu Wele Omunyali Owa Bioosi tawe.
Ne nga siianwa sie khukhwirusia, onyala waana euunwa namwe limeeme lilialemala. Ne kakhali se sifukiililwa nga siianwa sie khukhwechuba tawe.
Okhaana khu Wele Omunyali Owa Bioosi sisiaayo siosi siosi nisio balata namwe sisiauumiia mungila yosi yosi tawe. Lino se lifukiililwa mu sibala sienywe tawe.
“Ne lundi nga siakhulia sia Wele wenywe, mukhaana sisiaayo siosi siosi nisio mwanyoola khu mundu omukwa tawe. Bibiaayo nga bibienebio se bifukiililwa tawe sikila bilimo buleme.”
Wele Omunyali Owa Bioosi aboolela Musa ali,
“Euunwa namwe likheese namwe embusi ne saalilwe, ekhoya erame ne maawe chindaalo saba. Ne khurakikhira khu ndaalo eya munaane enyala yafukiililwa nga siianwa sie kumulilo khu Wele Omunyali Owa Bioosi.
Mukheera maawe eye moosi namwe eye limeeme ne eng'ana yayo khu ndaalo ndala tawe.
Ne muaana embosio eye kumuleembe khu Wele Omunyali Owa Bioosi, loonda kamalaka ke khuaana biianwa nio mufukiililwe.
Embosio ng'eneyo ekhoya yaliibwa khu ndaalo eyo neng'ene, ne mukhakiramia yola muchuli tawe. Ese ndi Wele Omunyali Owa Bioosi.
“Nono khemurie kamalaka kase, Ese ndi Wele Omunyali Owa Bioosi.
Mukhonaka lisina liase litakatifu tawe. Ne kakhali khoya nariibwa ne babaandu ba Isiraeli boosi. Ese ndi Wele Omunyali Owa Bioosi omukhola enywe khuba batakatifu.
Niise owamurusia mu sibala sia Misiri khuba Wele wenywe. Ese ndi Wele Omunyali Owa Bioosi.”

Wele Omunyali Owa Bioosi aboolela Musa ali,
“Boolela babaandu Baisiraeli oli, chindaalo chicharoborwa che libuusiana litakatifu ne naikara eya Wele Omunyali Owa Bioosi, nicho chino:
Muli ne chindaalo sita mu nicho munyala mwakholelamo kimilimo kienywe, ne kakhali khebulila endaalo ekhola saba, eli e sabato, eli endaalo eye khuuluukha. Khu ndaalo ng'eneyi mukhakhola kimilimo tawe, ne kakhali yebuusia alala khusaaya. Esabato eli ya Wele Omunyali Owa Bioosi, osi osi niio mumenyile.
Chino chili chi naikara chindobore cha Wele Omunyali Owa Bioosi, libuusia litakatifu, nicho mukhekesie mu biise bibiaroborwa.
Naikara eye kumukaati kukhalimo limela erakikha khu ndaalo eye likhumi na kharaano. Ne khulwe chindaalo saba, mulalia kumukaati kukhalimo limela tawe.
Khu ndaalo eye khunyoa yino mulaba ne libuusiana litakatifu. Ne se mukholakho kumulimo kumuandalafu tawe.
Mulaana khu Wele Omunyali Owa Bioosi siianwa sie khukhwosia khulwe chindaalo saba. Khu ndaalo eya saba libao libuusiana litakatifu. Ne khu ndaalo eyo se mukholakho kumulimo kumuandalafu tawe.”
Ne Wele Omunyali Owa Bioosi aboolela Musa ali,
“Boolela babaandu ba Isiraeli oli, ‘Nga ne mwingila mu sibala nisio ndikho muelesia, ne mukesile, mukhoya muyilile omusaayi sinywa sie likesa lienywe lie khunyoa.
Omusaayi alaana sinywa esio ebweeni wa Wele Omunyali Owa Bioosi, nio mufukiililwe. Omusaayi alaana sinywa khu ndaalo eloondela e sabato.
Khu ndaalo niyo oanilakho sinywa sie likesa olaanilakho lundi limiiku lie kumwiiko mulala, lilayi likhalikho bubi tawe, nga siianwa sie khukhwosia khu Wele Omunyali Owa Bioosi.
Ne lundi okhoya oaane bufu butiiti mu ndubi butubaasibwe ne kamafura nga siianwa sie kumulimo siunya bulayi khu Wele Omunyali Owa Bioosi. Lundi mukhoya muaane endali endiiti eli nga siianwa sie khunywa.
Mukhaliaakho kumukaati namwe biakhulia bikhalange, namwe biibisi khukhwola khu ndaalo niyo mureerera biianwa bino khu Wele Omunyali Owa Bioosi. Lilaka lino licha khubao khu selukho choosi che lisaaye lienywe, khulwa mindali.
Khu ndaalo eye kamakhumi karaano, khu ndaalo eloondela esabato eya saba, aana khu Wele Omunyali Owa Bioosi siianwa sie biakhulia biyaaya.
Mulareera kimikaati kibili khukhwama niio mwamenya mala kiaanwe khu Wele Omunyali Owa Bioosi. Kimikaati kino kikholwa khukhwama khu bufu bubwola enusu eye ndubi bukhalimo limela tawe.
Ne alala ne kumukaati mukhaane kamameeme saba ke kumwiiko mulala kakhalikho ne bubi tawe, euunwa enjoka ndala ne kamamiiku kabili, bilaanwa khu Wele Omunyali Owa Bioosi nga biianwa bie khukhwosia, alala ne biianwa bie biakhulia ne biianwa bie khunywa, ne kumuuya kumulayi kusimisia Wele Omunyali Owa Bioosi.
Ne lundi mulaana endurume nga siianwa sirusiao bubwoni, ne kamamiiku kamaana kabili ke kumwiiko mulala nga embosio eye kumuleembe.
Ne omusaayi alabiaana ne kumukaati kwe bibiaamo bie bweeni nga biianwa bie khusuta ebweeni wa Wele Omunyali Owa Bioosi, ne kamameeme kabili, bilaba bitakatifu khu Wele Omunyali Owa Bioosi khulwe basaayi.
Khu ndaalo eyo mukhakhola kimilimo kienywe kia busiele tawe, nekhali mulebuusia alala khulwe lisaaya.Lilaka lino licha khuba khu selukho choosi che lisaaye lienywe.
Nga ne mukesa biakhulia bienywe, mukhakesa biakhulia bie khundulo mu mikuunda kenywe tawe, ne lundi mukhakobolamo mwakesa biramireo tawe. Lekhela bibienebio bataambi ne baakwa. Ese ndi Wele Omunyali Owa Bioosi, Wele wenywe.’ ”
Wele Omunyali Owa Bioosi aboolela Musa ali,
“Boolela babaandu ba Isiraeli oli, mu mweesi kwa saba, khu ndaalo eye khunyoa eye kumwesi, mukhakikhole endaalo eye khuuluukhila elala, endaalo eye khukhebulila khukhwicha alala ne khusaaya nga chikhoombi ne chipa.
Mukhakhola kimilimo kienywe kia busiele tawe, muaane siianwa sie khukhwosia khu Wele Omunyali Owa Bioosi.”
“Khu ndaalo eye khumi eye kumwesi kwa saba, eli endaalo eye khurusiao bubwoni. Ekhabe khwinywe endaalo eye libuusiana litakatifu. Ne lundi endaalo ng'eneyi mukhaliakho siindu tawe, yebuusia alala khu saaya mala muaane siianwa sie biakhulia khu Wele Omunyali Owa Bioosi.
Mukhakhola kimilimo kiosi kiosi khu ndaalo eyo tawe. Sikila eli endaalo eye khukhola kimilukha khurusiao bubwoni ebweeni wa Wele Omunyali Owa Bioosi.
Omundu yesi yesi oliakho siindu siosi siosi khu ndaalo eyo se alabalikha khuba omundu owa Wele mu baandu bewe.
Ne omundu yesi yesi okhola kumulimo kwosi kwosi khu ndaalo eyo, Wele Omunyali Owa Bioosi omwene akhamwire.
Lilaka lino lili khulwe babaandu be lisaaye lienywe boosi khulwa mindali niio bamenyile osi osi.
Khu khwama nga enyanga ekwa endaalo eya tisa eye kumwesi khu khwola nga ekwa endaalo eye likhumi bukula endaalo yino khuba emboofu eye khuuluukha. Siise sino mbao siilibwa tawe.”
“Boolela babaandu ba Isiraeli oli, ‘Naikara eye Bisali eya Wele Omunyali Owa Bioosi elarakikha khu ndaalo eye khumi na chiraano eye kumwesi kwa saba mala echiililile khulwe chindaalo saba.
Khu ndaalo eye khunyoa mu ndaalo chino, mulebuusia alala khulwe lisaaya. Ne mukhakhola kumulimo kumuandalafu tawe.
Khulwe chindaalo saba, mulaana biianwa bie khukhwosia khu Wele Omunyali Owa Bioosi. Ne khu ndaalo ekhola munaane mulecha alala lundi khulwe lisaaya mala muaane siianwa sie khukhwosia khu Wele Omunyali Owa Bioosi. Eli endaalo eye lisaaya, ne mukhakholakho kumulimo kumuandalafu tawe.
“ ‘Chino chili naikara chindobore cha Wele Omunyali Owa Bioosi, nicho mukhakhole nga libuusiana litakatifu, khulwe khureera biianwa bie kumulilo khu Wele Omunyali Owa Bioosi, ne khuaana biianwa bie biakhulia, biianwa bie khukhwosia, chimbosio ne biianwa bie khunywa. Buli sibira siekholekhe khu ndaalo yasio.
Naikara chino chili busa khutasa khwicho che chisabato cha Wele Omunyali Owa Bioosi, ne khu biianwa bienywe, nende nibio mweana khurusilia Wele Omunyali Owa Bioosi.
“ ‘Khu ndaalo eye likhumi na chiraano eye kumwesi kwa saba nga ne muba ne mukesile biakhulia bienywe, mukhole lisaaya lia Wele Omunyali Owa Bioosi khulwe chindaalo saba. Ne mukhoya mwauluukha khu ndaalo eye khunyoa nende endaalo ekhola munaane.
Khu ndaalo eye khunyoa, mulabuta kamatuunda malala kamalayi khukhila koosi khukhwama khu mirongooro kienywe kie kamatuunda. Ne lundi mulabuta chisakia che kamakheendu ne chisakia che kamasaafu kamakali. Mulekhoya ebweeni wa Wele Omunyali Owa Bioosi, Wele wenywe khulwe chindaalo saba.
Mukhakhebulilenge naikara eya Wele Omunyali Owa Bioosi khu ndaalo saba buli mwiiko. Lilaka lino lilaliindwa ne lisaaye lienywe khulwa mindali. Mukhakholenge khu mwesi kwa saba.
Babaandu ba Isiraeli boosi balamenya mu bisali khulwe chindaalo saba.
Kano kalakhola be lisaaye lienywe bamanye bali ese nakhola babaandu ba Isiraeli bamenya mu bisali nga ne nabarusia mu sibala sie Misiri. Ese ndi Wele Omunyali Owa Bioosi, Wele wenywe.
“ ‘Nio mungila yino Musa aana kamalaka khuloondekhana ne chindaalo chindobore che chi naikara cha Wele Omunyali Owa Bioosi.’ ”

Wele Omunyali Owa Bioosi aboolela Musa ali,
“Aana kamalaka khu baandu ba Isiraeli bareere kamafura ka miseituni kaali kamakwalaafu lukali khulwe chitaa. Kamafura kano kali ke chitaa nio chichiililile khuburukha.
Aruni akhoya aambia chitaa chiburukhe khukhwama ekolooba khukhwola kumutikhinyi mwieema lie kumuse ebweeni wa Wele Omunyali Owa Bioosi. Achira ebweeni we Lisanduku lie ndakaano. Lilaka lino likhabeo khulwa mindali.
Aruni alara chitaa khu siteetwe sie sahabu yong'ene mala khukhwola abone ali chiburukha busiele ebweeni wa Wele Omunyali Owa Bioosi.
Ra kimikaati mu nyilili chibili. Ra kimikaati sita khu buli lunyilili khu mesa yafunikhwa ne sahabu yong'ene.
Ra khu buli lunyilili biiunya bulayi, bube nga simanyisio sie siakhulia sie khukhwosia siaanilwe khu Wele Omunyali Owa Bioosi ne kumulilo.
Buli e sabato Aruni arechenge kimikaati ebweeni wa Wele Omunyali Owa Bioosi buli lwosi khulwe babaandu Baisiraeli nga endakaano eya mindali.
Siakhulia sili sia Aruni nende be lisaaye liewe, ne balasilila Abuundu Atakatifu, sikila sino sili sitonyi sie siakhulia sitakatifu lukali sie khukhwosia khu Wele Omunyali Owa Bioosi khulwe basaayi.”
Abao omundu mulala owaba ne raraawe Omumisiri ne maawe Omuisiraeli niye balanga bali Shelomiti, omukhaana owa Tibiri khukhwama mu kholo eya Dani. Arura khukeenda mu baandu Baisiraeli. Kamaaya kenyokha akari wo mundu yuno no Muisiraeli mu kambi.
Omundu yuno akhoma lisina lia Wele Omunyali Owa Bioosi mu silaamo. Nio bamubukula bamuyila khu Musa.
Bara omundu oyo mu buliindi, mala balindiilila Wele Omunyali Owa Bioosi ababoolele nisio bakhoyela khukhola omundu oyo.
Nio Wele Omunyali Owa Bioosi aboolela Musa ali,
“Rusia enje we kambi omundu owakhoma Wele. Ne buli omundu owaulila ne akhoma are kamakhono kewe khu murwe kwo mundu oyo, khurusia buloli bali ali ne kumusaango. Nio libuusiana lie babaandu boosi limupe kamabaale afwe.
Nono boolela babaandu ba Isiraeli oli, buli mundu yesi yesi oolaama Wele wewe, akhoya asute bubwoni bwewe.
Ne omundu yesi yesi okhoma Wele Omunyali Owa Bioosi, aleerwa. Libuusiana lioosi limupe kamabaale. Abele omukwa namwe omuisiraeli okhoma Wele Omunyali Owa Bioosi, akhoya eerwe.
Ne omundu yesi yesi owira sisiaayo sio mundu okundi, amukalusilieo sisiindi silamu.
“Omundu yesi yesi nalemasia okundi, nisio akholile esio ne sisiene, silakholwa khu niye.
Aaba nafuna omundu sikuumba, aba silala khu bikuumba biewe silafunwa. Aaba ne aara emoni eyo wasie, yesi emoni yewe ndala elaarwa. Ne aba napongola liliino, yesi liliewe lilapongolwa. Yesi yesi oumisia okundi, yesi alaoumisibwa ario.
Yesi yesi owira sisiaayo sio kundi akhoya khukobosiao sisiindi, ne kakhali omundu yesi yesi owira owasie, akhoya yesi eerwa.
Lilaka lino lili khu baakwa bamumenyilemo ne mwabene. Ese ndi Wele Omunyali Owa Bioosi, Wele wenywe.”
Nga Musa ne amala khuboolela babaandu ba Isiraeli kano, babukula omundu chana bamurusia enje we kambi mala bamupa kamabaale bamwiira. Mungila yino babaandu ba Isiraeli bakhola niko Wele Omunyali Owa Bioosi alaka Musa.

“Boolela babaandu ba Isiraeli kano: ‘Nga ne mwingila mu sibala nisio nja khumuelesia, mulaliinda esabato ya Wele Omunyali Owa Bioosi, kimikuunda kienywe kikonele buli mwiiko kukhola saba.
Mulamiicha biakhulia, khuremula kamaruuti kenywe ke kamatuunda ne khukesa bibiaamo khulwe kimiiko sita.
Ne kakhali kumwiiko kukhola saba, kulaba kumwiiko nikwo kimikuunda kikonelakho elala. Kumwiiko kwe sabato ya Wele Omunyali Owa Bioosi. Mukhamiicha biakhulia mu mikuunda namwe mwaremula kamaruuti kenywe tawe.
Mukhakesa sisiamo nisio mukhaamiicha tawe. Lundi mukhabuta chisabibu khu mirongooro nikio mwalekha khuremula tawe. Kuli kumwiiko kwe kamaloba khukonela elala.
Siosi sisiama mu maloba ne kakhaalimwa khu mwiiko okwo tawe, silaba siakhulia sienywe, nasioobi benywe be siikhasi nende be siseecha nende nibo mwaandika, ne baakwa ba bamenya ne naywe.
Siosi sikhabe siakhulia sie bibiaayo bienywe, ne chisaang'i che mundaa mu mikuunda kienywe. Buli sisiindu siikhamele sisiene.’ ”
“Bala kimiiko saba khukhwola saba kibe kimiiko kamakhumi kane na tisa.
Nono khupa ekhoombi khu ndaalo ekhola ekhumi eye kumwesi kwa saba. Ne khu ndaalo eye khurusia bubwoni, ruma omundu akhupe ekhoombi mu sibala sioosi.
Okhakhole kumwiiko kwe kamakhumi karaano kube kumutakatifu lekha babaandu be mu sibala siowo boosi babe balekhuule. Kumwiiko kuno kukhabe kwe khukobosiayo nibio mwabukula. Sikila buli mulala khwinywe alakobosebwa kimiaandu kiewe lundi alakobola ewabwe.
Kumwiiko kwe kamakhumi karaano kukhabe khwinywe kumwiiko kwe khu khwikhoya. Se mukhamiche biakhulia mu mikuunda kienywe namwe mukese biakhulia bibiamela busa bibieene tawe, namwe mukhabuta chisabibu mu maruuti niko mukharemulila tawe.
Sikila lili likhebulila. Kumwiiko kwoosi kulaba kumutakatifu khwinywe. Ne mulalia biimela bie mu mikuunda bibieene.
“Mu mwiiko kuno kwe likhebulila buli mulala khwinywe alakobosebwa kimiiandu kiewe nikio akusia.
Ne waaba nokusia owasio sisiindu, namwe nomukulakho, mukhabeana tawe.
Nokula kumukuunda khukhwama khu wasio, olabala kimiiko khukhwama khu mwiiko kwe likhebulila lie kimiiko kie kamakhumi karaano. Bukusi nibwo akhukholela bulaloondekhana ne kimiiko kiramire kie likesa.
Kimiiko kiaba ne kili kimikali bukusi bulaba angaaki ne kiaba ne kili kimiiko mitiiti busa kiri, bukusi bulaba asi. Sikila siilikho sikusibwa sili siakhulia sisiamela busa sisiene.
Mukhabeana tawe, ne kakhali murie Wele wenywe. Sikila ese ndi Wele Omunyali Owa Bioosi, Wele wenywe.
“Khwako ria kamalaka kase koosi ne khukaliinda nio mumenye mu muleembe mu sibala.
Sibala siikhabemo bibiaamo biasio mala mulie mwikure, ne khumenyamo mu muleembe.
Ne kaaba bali omundu anyala areeba ali siakhulia sina nisio khukhalie mu mwiiko kwa saba, kaaba bali se khubiaala namwe khukesa bibiaamo tawe?
Khabiite kamaloba kenywe mu mwiiko kwa sita, nio kaame biakhulia bie kimiiko kitaru.
Nga mumiicha kimikuunda kienywe mu mwiiko kwa munaane mukhabe musilia nibio mwakesa khale. Mukhalie nibio mwamiicha khale khukhwola nga ne mukesa biakhulia nibio mumiichile kumwiiko kwa tisa.
“Mukhakusilia elala kamaloba kenywe tawe, sikila kamaloba se kali kakenywe tawe, kali kakaase. Enywe muli busa nga baakwa lundi bauuyi.
“Kamaloba koosi kaali kakenywe ne kakusibwe khukhwola omweneko omutaayi oyo akakule.
Mulala khwinywe nakwa omutaambi mala akusiekho kamaloba kewe, omulebe wewe owa siimbi anyala akakula khukakobosia.
Ne omundu ne akhali ne omulebe onyala akakula kakobola tawe, anyala atambulukha mala akakula khu kakobosia.
Akhoya abala kimiiko khukhwama ne akakusia mala atase chirupia omundu owakula. Nio nakholile ario, akobole khu maloba kewe.
Ne kakhali aaba nakhali ne chirupia che khukula kamaloba kewe kakobole tawe, kalasikala asi wo mundu wakakula khukhwola khu mwiiko kwe likhebulila. Khu mwiiko kwe likhebulila okwo kalakobolela omweneko.
“Kaaba bali omundu akusia enju mu lukoba lusire, anyala akisikula akikobosie mu mwiiko kwe khunyoa kumumuufu ne kukhawa tawe, khukhwama khu siise sie khukusibwa.
Ne aaba omwene nakhakisikula yakobola kumwiiko ne kukhawa tawe, aba elarama khu mundu owakikula nende be lisaaye liewe. Ne se likobosibwayo mu mwiiko kwe likhebulila tawe.
Ne chinju che mu birekere chikhali mu lukoba tawe, chilakholwa busa nga kimikuunda. Chinyala chakulwa, mala chakobosebwa omwene mu mwiiko kwe likhebulila.
Kakhaba kario, Balawi bali ne bunyali mu siise siosi siosi khukula ne khukhwekoboselia chinju chiili mu chingoba chabwe.
Omundu okula enju khukhwama khu Mulawi mungoba chino, mala khukulwa yakobolayo tawe, ekhoya ekobosebweyo mu mwiiko kwe likhebulila. Sikila chinju nicho Balawi bali nacho mu chingoba chabwe, chili kimiaandu kiabwe mu baandu ba Isiraeli.
Ne kakhali kamaayilwe kakabotookhelelanga chingoba chabwe se kakusibwa tawe. Sikila kili kimiaandu kiabwe khulwa mindali na mindali.
Aaba mulala khwinywe nakwa omutaambi mala se anyala weliinda tawe, mukhoya mu muelesie nibio enya. Muyeete nga muyetaanga omundu omukwa, nio anyale khuchiililila khumenya nanywe.
Okharakho bukhala bwosi bwosi khu siindu nisio omwekopiisie tawe, ne kakhali ria Wele, mala lekha Omuisiraeli wasienywe amenye siimbi nanywe.
Mukhamukhola aruunga bukhala khu rupia nicho mumwekopisie tawe, lundi mukhakhola bukhala khu siakhulia nisio mu mukusia tawe.
Ese ndi Wele Omunyali Owa Bioosi, Wele wenywe, owamurusia mu sibala sia Misiri ne khu muelesia sibala sia Kanaani, ne mbe Wele wenywe.
Alamenya nanywe nga omundu omuandike lundi nga omukwa khukhwola khu mwiiko kwe likhebulila.
Ne niye ne babaana bewe balakhulekha mala akobole khu be nju yewe ne khu miaandu kie bakuuka bewe.
Sikila bali bakholi base nibo narusia mu sibala sia Misiri. Bakhakusibwa nga banasioobi tawe.
Okhaba omurafu khu niye tawe, ne kakhali ria Wele wowo.
Mwaba ne mwenya nasioobi be siseecha nende be siikhasi, munyala mwabakula khukhwama mu kholo chichamubotookhelela.
Ne lundi munyala mwakula banasioobi mu baana be baakwa bamumenyilemo. Babaana nga abo banyala bakwa kimiaandu kienywe.
Ne munyala mwabalekhela babaana benywe nga kimiaandu nikio banyoolile khwinywe. Munyala mwabakhola banasioobi benywe. Ne kakhali mukhaba barafu khu Baisiraeli basienywe tawe.
“Kaaba bali omukwa owamenya nawe aindiaala, ne wandaayo akwa omutaambi mala ekusia nga nasioobi khu mukwa oyo namwe khu mundu we munju yewe,
enyuma we khukusibwa omutaambi oyo akhoyelwa akulwe mala abe omulekhuule. Mulala khu balebe bewe akhoya amuonia.
Raraawe omuro namwe omwana owa raraawe okundi namwe khu balebe bewe ba siimbi anyala amusikula mala amukobosia. Namwe omwene nakelao aba omuiinda, anyala esikula omwene.
Akhoya afukiilisiane ne noyo owamukula, mala babale kimiiko khukhwamila khu siise nisio ekusiliakho omwene khukhwola kumwiiko kwe likhebulila. Bukusi bwe khumulekhuula buloondekhana ne kimiiko nikio omundu oyo akholile.
Kiaba ne kiramire kimiiko kimikali khuloondekhana ne nabo alakobosiayo khukhwama mu bukusi nibwo aruungwa khulwe khusikulwa khwewe.
Kiaba ne kiramire kimiiko mitiiti busa kiri khukhwola khu Mwiiko kwe likhebulila, bauliilisiane naye khuloondekhana ne kimiiko kie bukholi busikaale khu niye, mala aruunge khuloondekhana ne khusikulwa khwewe.
Akhoya aliindwa nga yaba owaandikwa khulwe khufukiilisiana khwe kumwiiko mulala. Ne omwami wewe akhaba omurafu khu niye tawe.
“Ne aba nakhalekhuliilwe mungila yino tawe, aba niye ne babaana bewe bakhalekhuulwe mu mwiiko kuloondakho khu kwe likhebulila.
Sikila ba Isiraeli bali khwise nga bakholi. Bali bakholi base nibo nakula khukhwama mu sibala sia Misiri. Ese ndi Wele Omunyali Owa Bioosi, Wele wenywe.”

Liinda chisabato chase mala murie abuundu ase atakatifu. Sikila ese ndi Wele Omunyali Owa Bioosi.
ndamureerera efula mu siise sisienyekha. Ne kamaloba kalarusia bibiaamo bikali ne kimirongooro kilaama kamatuunda.
Khuula khwenywe khwe biakhulia khukhachiililile, khukhwola likesa lie kimisabibu, ne likesa lie kimisabibu khukhwola biise bie khumiicha. Mukhabe ne buli siindu nisio mwenya khulia, mala mukhamenye mu muleembe mu sibala sienywe.
“Khamuelesie kumuleembe mu sibala sienywe, mala mukone busa ne mukheendekhelele omundu yesi yesi tawe. Ndarusiao mu sibala sienywe chisaang'i che mundaa chindafu, ne liie se likhabemo lundi tawe.
Mukhatimianie basiku benywe, ne khubeerera mwiie.
Babaandu baraano benywe bakhatimanie basiku emia ndala, ne babaandu benywe emia ndala bakhatimanie basiku chielefu ekhumi.
Ne mukhaule basiku benywe ne khuberera mwiie. Khamubiite chikhabi mala muelesie babaana bakali, mala ndinde endakaano niyo nakhola nanywe.
Mukhabe musilia biakhulia bienywe nibio mwabuunga, mukhabuungulule nio mubuunge biiyaya.
Ekhamenye ne nanywe ne se khamubiile tawe.
Khabe ne nanywe, ne lundi ese khabe Wele wenywe ne enywe mukhabe babaandu base.
Ese ndi, Wele Omunyali Owa Bioosi, Wele wenywe, owamurusia mu sibala sia Misiri, nio mulekhe khuba lundi nasioobi babwe tawe. Namurusiisiekho bunyali bubwamubaakho mala namukholile mukeende ne muli balekhuule.”
Wele Omunyali Owa Bioosi aloma ali, “Ne kakhali mwaba ne mu khandekeresia ne khuloonda kamalaka kano tawe,
mwaba ne muloba khuria kamalaka kase ne khukalekelesia, aba mwafunaake endakaano yase ne nanywe.
Khamuelesie kumunaanio kuno: Ndamusiindusia ne literema ne bulwaale bukhaona tawe. Ndamureerera kumurengo kuulamubofusia ne khusasia bulamu bwenywe. Mukhamiiche, ne kakhali se mulanyoolamo sisiindu tawe. Sikila basiku benywe bakhamukhile mala balie nibio mwamiicha.
Ndamufutarira nio mukhilwe ne basiku benywe. Ne abo babamubiila balamwamiia, ne mulaba bari lukali, mala mulatima busa omundu nakhamutimaanie tawe.
“Ne enyuma wa kano koosi mwaba ne musili khukhundia tawe, ndatasa kumunaanio kwenywe khukhwola kamakhabi saba sikila bubwoni bwenywe.
Ndarusiao sileka sienywe siboofu sie khukhwelola, ne ndakhola likulu libe liliomu para nga sichuuma ne sibala sienywe siloma mala siaandalale nga siibia.
Kimilimo kienywe kioosi se kilamukholelakho sioosi tawe. Sikila kamaloba kenywe kalaba ka busa, yakhaba kimirongooro kienywe kie kamatuunda se kilaama tawe.
“Ne mwaba ne muchiililila khukhumbingania ne khuloba khukhundia, lundi aba ndatasa kumunaanio kwenywe khukhwola saba khuloondekhana ne bubwoni bwenywe.
Ndalekhuula chisaang'i che mundaa chindafu khwinywe mala chilera babaana benywe, ne chikhaafu chenywe. Chilamuramia batiiti busa bari nio kimiila kienywe kilaba busa mundu kho tawe.
“Ne mwaba bali, enyuma we siiukuumo sino sioosi, musichiililila khukhundekelesia,
aba sesi ndamuloba mala muelesie kumunaanio khukhwola saba khulwe bubwoni bwenywe.
Khamureerere liie, khulwe khufunaka endakaano yefwe. Ne mwaba ne mwebuusia mu chingoba chenywe khulwe khukhwekhiinga busiku, ndaruma bulwaale bukhaona tawe akari wenywe mala khukhwola mweane khu basiku benywe.
Ne khakhole siakhulia sitambeo. Ne bakhasi ekhumi bakhamutekhelenge biakhulia khwiika lilala. Ne bakhamue biakhulia bienywe mu bikelo. Mukhalie ne se mukheekure tawe.
“Ne mwaba ne mumbiingania ne khulekha khukhumbulila akhaba kano ne kali kario,
Aba mu lirima liase sesi ndamuloba. Ne samwene ndamua kumunaanio kumukali khukhwola kamakhabi saba, khulwe bubwoni bwenywe.
Mukhalie babaana benywe basoleeli ne bakhaana.
Ndasambula abuundu enywe e khusaaya ne khutechula alutare chenywe che biiunya bulayi ne khumwaata kimilaambo kienywe khu bifwaani bienywe bibiafwa khale ebio, lundi ndamubiila.
Khakaluukhasie chingoba chenywe chibe kamakubili, mala sambuule abuundu enywe e khusaaya. Ne lundi ndaloba khung'ayilisia biiunya bulayi bienywe.
Khonakile elala sibala sienywe, mala basiku bakhasingisie bakhauke khusibona.
Khamusalanisie mu bibala bikeni, mala muloondiekho liie. Chingoba chenywe chiicha khutechulwa ne kamaloba kenywe kalaba busa.
Ne muli mu sibala sie basiku, sibala sienywe siikhekhale busa siikharie chindaalo che khukonela.
Nga ne silaba ne sikonela sirio, silakonela khukonela nisio siikhaanyoolangakho mu sabato chenywe nga mwamenyangamo tawe.
“Ne khwinywe ba barama, khabakhole babe bari lukali, ne baulila embeo neucha kamasaafu ne belukha. Bakhelukhe nga nibo balikho batimania mwiie. Ne bakhakwe busa akhaba omusiku ne akhabatimania tawe.
Bakhetuyanekho oli ne belukha liie, akhaba omundu nakhaliio obatimania tawe. Se mukhabekho ne kamaani ke khukhwima ebweeni we basiku benywe tawe.
Mukhafwiile mu sibala sie basiku benywe mala musiikhwe ebweeneyo.
Batiiti khwinywe baakhabe balamu mu sibala sie basiku benywe, mukhanaanisibweyo busa sikila bubwoni bwenywe mwabene ne bubwoni bwe bakuuka benywe.
“Ne kakhali baba ne beyama bubwoni bwabwe, ne bubwoni bwe bakuuka babwe, ne sileka nisio baakholela,
bubwakila nababiila mala nabayila mu sibala sie basiku babwe, ne aaba babaandu be sileka bano ne beboombia mala bafukiilila kumunaanio sikila bubwoni bwabwe,
aba khakhebulile endakaano yase ne Yakobo, ne Isaaka ne Aburahamu, ne lundi kha khebulile sibala.
Ne kakhali bakhaanjukhe kamaloba mala kabe busa mundu mo tawe. Ne khukhwola banyoole kumunaanio sikila bubwoni khulwe khulekelesia kamalaka kase.
Ne kakhaba kario, nga ne basiili bario mu sibala sie basiku babwe, se ndabalekha namwe se ndababiila namwe mbabunisilie elala namwe funake endakaano yase ne nabo tawe. Sikila Ese ndi Wele Omunyali Owa Bioosi, Wele wabwe.
Ne kakhali khulwabwe, ndakhebulila endakaano niyo nakhola ne bakuuka babwe nibo narusia mu sibala sia Misiri ebweeni we chikholo chichiindi nio mbe Wele wabwe. Ese ndi Wele Omunyali Owa Bioosi.”
Kano kali kamalaka niko Wele Omunyali Owa Bioosi akhola akari wewe ne Baisiraeli khu sikulu sia Sinai khubirira khu Musa.

Wele Omunyali Owa Bioosi aboolela Musa ali,
“Boolela babaandu Baisiraeli oli, ‘Ne abao osuubisia khuaana omundu khu Wele Omunyali Owa Bioosi, kumuruungo kuno kukhoya khuaanwa.
Bukusi bwo omundu we siseecha khukhwamila kimiiko kamakhumi kabili khukhwola kamakhumi sita alaba bukusi bwe bitonyi kamakhumi karaano bie fwesa khuloondekhana ne bukusi bwe Abuundu Atakatifu.
Ne nali omukhasi alaba bukusi bwe bitonyi kamakhumi kataru bie fwesa.
Ne omundu owamila kimiiko kiraano khukhwola kimiiko kamakhumi kabili alaba bukusi bwe bitonyi kamakhumi kabili ke efwesa, nali owe siseecha, namwe bitonyi likhumi nali owe siikhasi.
Ne omwana omutoro omusoleeli khukhwamila kumwesi mulala khukhwola kimiiko kiraano, alaba bukusi bwe bitonyi bie efwesa biraano, khulwo mwana omutoro omukhaana, khukhwamila kumwesi mulala khukhwola kimiiko kiraano, alaba bukusi bwe bitonyi bie fwesa bitaru.
Ne omundu we siseecha nali khukhwamila kimiiko kamakhumi sita khucha angaaki alaba bukusi bwe bitonyi ekhumi na biraano bie efwesa, ne omuloosi owe kimiiko kamakhumi sita khucha angaaki alaba bukusi bwe bitonyi ekhumi bie fwesa.’ ”
“Ne omundu oweaana nali omutaambi lukali, ne se anyala aruunga bukusi bubwarebwao tawe, alareera omundu oyo khu musaayi mala omusaayi alakhalakakho bukusi khuloondekhana nende nisio omundu oyo anyala khuruunga.
“Sisiaayo nisio babaandu baana nga siianwa khu Wele Omunyali Owa Bioosi, siianwa nga esio sirio silaba sitakatifu.
Ne omundu oaana akharusiao sisiaayo silayi nisio arobore mala areo sisiindi sibi tawe. Ne aba nakhola ario, bibiaayo bioombi bilaba bitakatifu.
Ne aba naana esaang'i enyaalu ekhafukiililwa nga siianwa khu Wele Omunyali Owa Bioosi tawe, esaang'i eyo ekhoya yailwa khu musaayi.
Omusaayi alarao bukusi bwayo khuloondekhana ne bulayi bwayo namwe bubi bwayo. Ne bukusi nibwo omusaayi arao bulaba busa burio.
Aaba omweneyo ne enya khukisikula, akhoya atasekho silala khu biraano sie bukusi bwayo.
“Kaaba bali omundu aana enju yewe khu Wele Omunyali Owa Bioosi, omusaayi arakho bukusi khuloondekhana ne bulayi bwayo namwe bubi bulimo. Ne bukusi nibwo omusaayi arakho, bulaba busa burio.
Ne omundu oaana enju ne enya khukisikula, akhoya aruunge bukusi bwayo mala atasekho sitonyi silala khu biraano sie bukusi bwayo, nio enju eyo ebe eyeewe.
“Omundu aba naana sitonyi sie kamaloba kewe ke kumukabwa khu Wele Omunyali Owa Bioosi, bukusi bwasio bularebwakho khuloondekhana ne sikelo sie bumiicho nibwo sibukula. Bilaba bitonyi bie efwesa kamakhumi karaano khulwe chikiilo kamakhumi kabili che eshayiri.
Kaaba bali omundu aana kamaloba mu mwiiko kwe likhebulila, bukusi buliio bulaba busa burio.
Ne kakhali aaba naana kamaloba kewe enyuma we kumwiiko kwe likhebulila, omusaayi alebaasia bukusi nibwo arakho, khuloondekhana ne kimiiko kiramire khukhwola khu Mwiiko kuloondakho kwe likhebulila. Ne bukusi bulekhisibwakho.
Kaaba bali omundu oaana kamaloba enya khukasikula, akhoya aruunge bukusi bwako, mala atasekho sitonyi silala khu biraano sie bukusi obwo ne kamaloba kalaba kakewe lundi.
Ne kakhali aaba ne akhasikula kumukuunda kwewe tawe, namwe nakukusiisie khu mundu okundi, se kusikulwa lundi tawe.
Ne kakhali kumukuunda ne kuaanwa mu ndaalo che likhebulila kumukuunda okwo kukhabe kumutakatifu kukwaanwa khu Wele Omunyali Owa Bioosi. Ne kulaba kwe basaayi.
“Kaaba bali omundu aana khu Wele Omunyali Owa Bioosi kumukuunda nikwo akulile, kukhali kwe kumukabwa tawe,
omusaayi alarakho bukusi bwakwo khuloondekhana ne kimiiko kiramire khukhwola khu Mwiiko kwe likhebulila. Ne omundu oyo akhoya aruunga bukusi khu ndaalo eyo neng'ene, nga sisiindu sili sitakatifu khu Wele Omunyali Owa Bioosi.
Khu Mwiiko kwe likhebulila, kumukuunda okwo kulakalusibwa omwene omubula wakwo, omubula wakwo khukhwama khu be lisaaye liewe.
“Bukusi bwoosi bularebwao khuloondekhane ne bukusi bubwafukiililwa ne Abuundu Atakatifu.
“Ne omundu akhaana sisiaayo sibele tawe, sikila sili khale sia Wele Omunyali Owa Bioosi, ebeele ekhaafu namwe likheese sikila bili bia Wele Omunyali Owa Bioosi.
Ne ekhaafu eyo namwe sisiaayo siaaba ne sili sinyaalu aba alabikula khulwe bukusi bubwareebwao, ne khutasakho silala khu biraano sie bukusi bwayo. Yaba ne bikhasikulwa tawe, binyala biakusibwa khu mundu okundi khulwe bukusi bubwarebwao.
Omundu yesi yesi oaanwa khubunisibwa se anyala asikulwa tawe, akhoya erwe.
Ne aaba omundu ne enya khusikula silala khu khumi siewe, akhoya atasekho silala khu biraano.
Ne buli sitonyi sie likhumi sie chikhaafu ne kamakheese, biili asi wo mwayi, silaba sitakatifu khu Wele Omunyali Owa Bioosi.
Omwene biaayo akharoboramo bilayi namwe biibi tawe. Namwe akhakaluukhasia akobosiao sisiindi tawe. Ne aakhola ario, aba bibiaayo bioombi bilaba bitakatifu. Ne aba se bilasikulwa tawe.
“Kano kali kamalaka niko Wele Omunyali Owa Bioosi aelesia Musa khu sikulu sia Sinai khulwe babaandu ba Isiraeli.”

“Bala babaandu ba Isiraeli boosi, khuloondekhana ne luuya ne chinju chabwe. Babale khuloondekhana ne bukali bwabwe, buli owe siseecha, mulala sia mulala.
Bala buli owe siseecha owe bukhulu bwe kimiiko kamakhumi kabili namwe khukhilakhoo. Bala boosi mu Isiraeli banyala bacha mwiie, ewe ne Aruni, sipupu ne sipupu.
Reeba omwimeelesi owa buli luuya khukhwama buli mu kholo akhuyeete.
Kano niko kamasina ke babaandu bakhakhuyeete. Khukhwama mu kholo eya Rubeni, Elisuri okhwa Sheteuri.
Khukhwama mu kholo eya Simioni, Shelumieli okhwa Surisiatai.
Khukhwama mu kholo eya Yuda, Nasioni okhwa Aminatabu.
Khukhwama mu kholo eya Isakari, Netaneli okhwa Suari.
Khukhwama mu kholo eya Sebuluni, Eliabu okhwa Heloni.
Khukhwama mu baana ba Yosefu, mu kholo eya Efuraimu, Elisiama okhwa Amihudi, ne khukhwama mu kholo eya Manase, Kamalieli okhwa Petausuri.
Khukhwama mu kholo eya Benjamini, Abitani okhwa Gidioni.
Khukhwama mu kholo eya Dani, Aieseri okhwa Amisiatai.
Khukhwama mu kholo eya Asieri, Pakieli okhwa Okirani.
Khukhwama mu kholo eya Kati, Eliasafu okhwa Teueli.
Khukhwama mu kholo eya Nafutali, Aira okhwa Enani.”
Bano nibo babaroborwa khukhwama mu baandu ba Isiraeli. Baba babemeelesi be chikholo chabwe lundi babemeelesi be chinju cha Isiraeli.
Musa ne Aruni, babukula babaandu babaroborwa bano.
Mala khu ndaalo enyoa eye kumwesi kukhola khabili, babuusia babaandu boosi, ba andika kamasina kabwe khuloondekhana ne luuya ne chinju. Kamasina ke babaandu be siseecha be bukhulu bwe kimiiko kamakhumi kabili namwe khukhilakhoo, baandikwa, mulala sia mulala.
Musa akhola nga Wele Omunyali Owa Bioosi ne alaka. Abalila babaandu mu sichiimi sia Sinai.
Ekholo eya Rubeni, omubele owa Yakobo babalwa. Be siseecha boosi, babanyala khucha liie mala ba baba ne bukhulu bwe kimiiko kamakhumi kabili ne khukhilakhoo babalwa. Babalwa khuloondekhana ne luuya ne chinju chabwe.
Babaandu be ekholo eya Rubeni baba chielefu arubaine na sita ne chimia chiraano.
Ekholo eya Simioni babalwa. Babaandu boosi be siseecha be bukhulu bwe kimiiko kamakhumi kabili ne khukhilakhoo, abo ba baaba banyala khucha mwiie. Babalwa mulala sia mulala khuloondekhana ne luuya ne chinju chabwe.
Ekholo eya Simioni yaba chielefu khamusini na tisa ne chimia chitaru.
Ekholo eya Kati ebalwa. Babalwa be siseecha boosi be bukhulu bwe kimiiko kamakhumi kabili ne khukhilakho, ba baaba banyala khucha mwiie. Babalwa mulala sia mulala khuloondekhana ne luuya ne chinju chabwe.
Ekholo eya Kati yoosi yaba chielefu arubaine natano ne chimia sita ne kamakhumi karaano.
Ekholo eya Yuda babalwa. Babalwa be siseecha boosi ba baaba bukhulu bwe kimiiko kamakhumi kabili ne khukhilakhoo, ba baaba banyala khucha mwiie. Babalwa mulala sia mulala khuloondekhana ne luuya ne chinju chabwe.
Ekholo eya Yuda boosi baba chielefu sabini naine ne chimia sita.
Ekholo eya Isakari babalwa. Babalwa be siseecha boosi ba baaba bukhulu bwe kimiiko kamakhumi kabili ne khukhilakhoo, lundi ba baaba banyala khucha mwiie. Babalwa mulala sia mulala khuloondekhana ne luuya ne chinju chabwe.
Ekholo eya Isakari baba babaandu chielefu khamusini naine ne chimia chine.
Ekholo eya Sebuluni babalwa. Babalwa be siseecha boosi ba baaba ne bukhulu bwe kimiiko kamakhumi kabili ne khukhilakhoo lundi babanyala khucha mwiie. Babalwa mulala sia mulala khuloondekhana ne luuya ne chinju chabwe.
Babaandu be kholo eya Sebuluni baba chielefu khamusini na saba ne chimia chine.
Ekholo eya Yosefu, be luuya lwa Efuraimu, babalwa. Babalwa be siseecha boosi ba baaba be bukhulu bwe kimiiko kamakhumi kabili ne khukhilakhoo, ba baaba banyala khucha mwiie. Babalwa khuloondekhana ne luuya ne chinju chabwe.
Ekholo eya Efuraimu baba babaandu chielefu arubaine ne chimia chiraano.
Ekholo eya Manase babalwa. Babalwa be siseecha boosi ba baaba ne bukhulu bwe kimiiko kamakhumi kabili ne khukhilakhoo lundi ba baaba banyala khucha mwiie. Babalwa khuloondekhana ne luuya ne chinju chabwe.
Ekholo eya Manase baba babaandu chielefu salasini na mbili ne chimia chibili.
Ekholo eya Benjamini babalwa. Babalwa be siseecha boosi ba baaba ne bukhulu bwe kimiiko kamakhumi kabili ne khukhilakhoo lundi ba baaba banyala khucha mwiie. Babalwa khuloondekhana ne luuya ne chinju chabwe.
Ekholo eya Benjamini baba babaandu chielefu salasini natano ne chimia chine.
Ekholo eya Dani babalwa. Babalwa be siseecha boosi ba baaba ne bukhulu bwe kimiiko kamakhumi kabili ne khukhilakhoo lundi ba baaba banyala khucha mwiie. Babalwa khuloondekhana ne luuya ne chinju chabwe.
Ekholo eya Dani baba babaandu chielefu sitini nambili ne chimia saba.
Ekholo eya Asieri babalwa. Babalwa be siseecha boosi ba baaba ne bukhulu bwe kimiiko kamakhumi kabili ne khukhilakho, lundi ba baaba banyala khucha mwiie. Babalwa khuloondekhana ne luuya ne chinju chabwe.
Ekholo eya Asiera baba babaandu chielefu arubaine namocha ne chimia chiraano.
Babaandu be ekholo eya Nafutali babalwa. Babalwa boosi be siseecha ba baaba ne bukhulu bwe kimiiko kamakhumi kabili ne khukhilakhoo lundi ba baaba banyala khucha mwiie. Babalwa khuloondekhana ne luuya ne chinju chabwe.
Ekholo eya Nafutali baba babaandu chielefu khamusini natatu ne chimia chine.
Bano nibo ba babalwa ne Musa ne Aruni ne bayeetwa ne babemeelesi be Baisiraeli ekhumi na babili, buli mulala khukhwama mu kholo yewe.
Babaandu boosi babalwa. Babalwa boosi be siseecha ba baba ne bukhulu bwe kimiiko kamakhumi kabili ne khukhilakhoo lundi ba baaba ne banyala khucha mwiie mu Isiraeli.
Boosi baba chielefu chimia sita na chitaru, ne chimia chiraano ne kamakhumi karaano.
Ne kakhali Balawi se babalwa alala ne chikholo chichiindi tawe.
Sikila Wele Omunyali Owa Bioosi aaboolela Musa ali,
“Okhabala ekholo eya Lawi tawe.
Ne kakhali, bare mu bwimeelesi bwe liiema lia Wele Omunyali Owa Bioosi, ne bibiindu bilimo bioosi. Balisuta liiema lino ne bibiindu bialio bioosi. Balikhola ekambi yabwe ebotookhelele liiema lie ndakaano eya Wele Omunyali Owa Bioosi mala baliliinde.
Buli lwosi ne muuya liiema, Balawi balilitikulula. Ne lundi buli lwosi nga liiema ne lienyekhana liombakhwe, Balawi nibo baliliombakha. Ne omundu okundi yesi yesi ne eseenda siimbi aliirwa.
Baisiraeli balikhola chikambi chabwe mu bipupu. Buli mundu mu sipupu siewe asi we pendera yabwe.
Ne kakhali Balawi bakhakhole ekambi ebotookhelele liiema lie ndakaano eya Wele Omunyali Owa Bioosi khu liliinda, nio Wele Omunyali Owa Bioosi alekhe khuaambila Baisiraeli lirima.”
Khwako Baisiraeli bakhola bario. Bakhola koosi khuloondekhana nga Wele Omunyali Owa Bioosi ne alaka Musa.

Wele Omunyali Owa Bioosi aboolela Musa ne Aruni ali,
“Babaandu ba Isiraeli balakhola ekambi, buli mundu asi we pendera yabwe, ne bimanyisio bie luuya lwabwe. Balakhola chikambi chiloleelele liiema lie kumuse buli lubeka.
Bakhola ekambi lubeka lwe bukwe, niio enyanga esoela, balaba be ekambi ne pendera eye kholo eya Yuda. Omwimeelesi wabwe alaba Nasioni okhwa Aminatabu.
Ne bukali bwe babaandu bewe bwaba chielefu sabini naine ne chimia sita.
Bakhola ekambi yabwe siimbi ne nabo balaba ekholo eya Isakari. Omwimeelesi wabwe alaba Netaneli okhwa Suari.
Bukali bwe babaandu bewe bwaba chielefu khamusini naine ne chimia chine.
Ne ekambi eye ekholo eya Sebuluni elaloondakho. Omwimeelesi wabwe alaba, Eliabu okhwa Heloni.
Bukali bwe babaandu bewe bwaba chielefu khamusini na saba ne chimia chine.
Bukali bwe babaandu boosi be kambi eya Yuda, mu bipupu biabwe, baba chielefu emia ndala ne kamakhumi munaane na sita, ne chimia chine. Be kambi eya Yuda yino nibo bacha khunyoa khurekukha mu lukeendo.
Bakhola ekambi lubeka lwe bunafubo, bali asi we pendera eye kholo eya Rubeni. Omwimeelesi wabwe ali Elisuri okhwa Sheteuri.
Bukali bwe babaandu bewe nga ne babalwa bwaba babaandu chielefu arubaine na sita ne chimia chiraano.
Ne babakhola ekambi embi ne nabo bali ekholo eya Simioni. Omwimeelesi wabwe ali Shelumieli okhwa Surisiatai.
Bukali bwe babaandu bewe bwaba chielefu khamusini na tisa ne chimia chitaru.
Ekambi eyaloondakho yaba eye ekholo eya Kati. Ne omwimeelesi wabwe ali Eliasafu okhwa Reueli.
Bukali bwe babaandu bewe bwaba chielefu arubaine na chiraano ne chimia sita ne kamakhumi karaano.”
Bukali bwe kambi yoosi eya Rubeni, mu bipupu biabwe, buli chielefu miamoja khamusini na moja ne chimia chine ne kamakhumi karaano. Be kambi eya Rubeni yino bacha khuba be khabili mu khurakikha lukeendo.
Balawi ne barura ne liiema lie kumuse, balikeendela akari we chikambi chichiindi. Chikholo chilirura bulayi bwene nga chamenya mu kambi, buli ebira asi we pendera yayo.
Bipupu bie ekholo eye Efuraimu biliba lubeka lwe mumbo asi we pendera yabwe. Omwimeelesi wabwe ali Elisiama okhwa Amihudi.
Bukali bwe babaandu bewe bwaba chielefu arubaine ne chimia chiraano.
Ne baloondakho balaba ekholo eya Manase. Omwimeelesi wabwe alaba Kamalieli okhwa Petausuri.
Bukali bwe babaandu bewe bwaba chielefu salasini na mbili ne chimia chibili.
Ne eloondakho eli ekholo eya Benjamini. Omwimeelesi wabwe ali Abitani okhwa Gidioni.
Bukali bwe babaandu bewe bwaba chielefu salasini na chiraano ne chimia chine.
Bukali bwe babaandu boosi ba Efuraimu, mu kambi chabwe, baba chielefu emia ndala na munaane, ne mia ndala. Be kambi eye ekholo eya Efuraimu nibo bacha khuba be khataru mu khurakikha lukeendo.
Bipupu bie ekholo eya Dani biliba lubeka lwe ebunaswa asi we pendera yabwe. Omwimeelesi wabwe ali Ahieseri okhwa Amisiatai.
Bukali bwe babaandu bewe bwaba chielefu sitini na mbili ne chimia saba.
Baloondakho bacha khuba ekholo eya Asieri. Omwimeelesi wabwe ali Pakieli okhwa Okirani.
Bukali bwe babaandu bewe bwaba chielefu arubaine na moja ne chimia chiraano.
Ne eyaloondakho yaba ekholo eya Nafutali. Omwimeelesi wabwe aba Ahira okhwa Enani.
Bukali bwe babaandu bewe bwaba chielefu khamusini na tatu ne chimia chine.
Babaandu boosi babalwa mu kambi eya Dani baba chielefu emia ndala ne kamakhumi karaano ne saba, ne chimia sita. Sipupu sie babaandu ba Dani Sicha khuba simaliilisi mu khurura mu kambi asi we pendera yabwe.
Bano bali babaandu ba Isiraeli ba baabalwa khuloondekhana ne luuya lwabwe. Boosi mu kambi ba babalwa khuloondekhana ne bipupu biabwe baba chielefu chimia sita ne chitaru ne chimia chiraano ne kamakhumi karaano.
Ne kakhali Balawi se babalilwa mu baandu ba Isiraeli tawe. Wele Omunyali Owa Bioosi beele alaka Musa ario.
Baisiraeli bakhola bario. Khuloondekhana nga Wele Omunyali Owa Bioosi ne alaka Musa, bakhola chikambi asi we chipendera chabwe. Nio barakikha lukeendo bario buli mundu mu be nju yewe khuloondekhana ne luuya lwewe.

Bano bali be nju eya Aruni nende be nju eya Musa mu sise nisio Wele Omunyali Owa Bioosi alomaloma ne Musa khu sikulu sia Sinai.
Kano kali kamasina ke basoleeli ba Aruni: Natabu aba omubele, ne Abiiu, Eliesa ne Itamari.
Abo nibo basoleeli ba Aruni, ba bachukhwakho kamafura khuba basaayi. Aruni abarobora khukhola kimilimo kie busaayi.
Ne kakhali Natabu ne Abiiu beerwa sikila babwanila Wele Omunyali Owa Bioosi kumulilo kukhenyekhana tawe, mu sichiimi sia Sinai. Ne se babakho ne babaana tawe. Nio Eliesa ne Itamari bakhola kimilimo kie busaayi mu bulamu bwa paapa wabwe Aruni.
Nio Wele Omunyali Owa Bioosi aaboolela Musa ali,
“Reera ekholo eya Lawi siimbi mala obare ebweeni wo musaayi Aruni nio bamuyeete.
Bacha khuyeeta Aruni ne libuusiana lioosi, a liiema lie kumuse. Balikhola kimilimo mwiiema litakatifu.
Bacha khuliinda bibiindu bioosi biili mu liiema lie kumuse, ne khukhola kimilimo kioosi khulwe Baisiraeli a liiema litakatifu.
Elesia Balawi khu Aruni ne babaana bewe. Baebwa elala khu Aruni khukhwama mu baandu ba Isiraeli.
Lundi orobore Aruni ne basoleeli bewe, khukhola kimilimo kie busaayi. Ne kakhali kaaba bali omundu yesi yesi eecha siimbi abiindu bitakatifu aleerwa.”
Nio Wele Omunyali Owa Bioosi aaboolela Musa ali,
“Lola nabukuule Balawi khukhwama mu baandu ba Isiraeli. Nababukuule mu bweyaangu bwa buli mubele khukhwama mu Baisiraeli. Balawi bacha khuba babaase.
Sikila babeele boosi babaase. Khu ndaalo niyo neera babele boosi mu sibala sia Misiri, neyaulila babele boosi, bo mundu ne esaang'i. Baliba babaase, Ese ndi Wele Omunyali Owa Bioosi.”
Wele Omunyali Owa Bioosi aaboolela Musa mu sichiimi sia Sinai ali,
“Bala Balawi khuloondekhana ne luuya ne chinju chabwe. Bala buli mwana owe siseecha owe bukhulu bwe kumwesi mulala namwe khukhilakhoo.”
Nio Musa aria lilaka lia Wele Omunyali Owa Bioosi mala abala babaandu.
Ne bano nibo basoleeli ba Lawi. Kerishoni, Koati ne Merari.
Ne bano nibo basoleeli ba Kerishoni khuloondekhana ne chinju chabwe: Libini ne Shimei.
Basoleeli ba Kohati khuloondekhana ne chinju chabwe, baba: Amuramu, Ishihari, Heburoni ne Usieli.
Ne basoleeli ba Merari khuloondekhana ne chinju chabwe baba, Maila ne Musihi. Abo nibo ba baba chinju che Balawi khuloondekhana luuya lwabwe.
Chinju cha Libini ne Shimei chaama khu luuya lwa Kerishoni.
Bukali bwabwe khuloondekhana ne babaana be siseecha be bukhulu bwe kumwesi mulala namwe khukhilakhoo, baba chielefu saba ne chimia chiraano.
Luya lwa Kerishoni lwakhola ekambi eyabwe enyuma we liiema litakatifu, lubeka lwe mumbo.
Eliasafu okhwa Laeli aba omwimeelesi wabwe.
Bakerisioni baliindanga liiema litakatifu, liiema lie kumuse ne sifuunikho sialio, epasia eye kumuliango kwe liiema lie kumuse,
ne chimbata che luuya, epasia eye kumuliango kwe luuya lulwabotookhelela liiema litakatifu ne alutare, ne kimikoye kiayo. Lundi bakhola kimilimo kioosi khuloondekhana ne bibiindu bino.
Chinju che Baamuramu, Baasiari, Baeburoni, ne Bausieli chaama mu kholo eya Koati.
Bukali bwe babaana be siseecha be bukhulu bwe kumwesi mulala namwe khukhilakhoo baba chielefu munaane ne chimia sita. Bakholanga kimilimo kie Abuundu Atakatifu.
Ekholo yino yakhola ekambi eyayo lubeka lwe bunafubo we liiema litakatifu.
Elisafani okhwa Usieli aba omwimeelesi owe nju eye Bakoati.
Kumulimo kwabwe kwaba khuliinda lisanduku lie ndakaano, emesa, siteetwe, chialutare, bibiindu bie abuundu atakatifu, nibio basaayi bakholelangakho kimilimo, epasia ne kimilimo kioosi khuloondekhana ne bibiindu ebio.
Eliesa okhwa Aruni omusaayi, aba omwimeelesi owe babemeelesi be Balawi. Lundi emeelelanga abo ba bakholanga kimilimo Abuundu Atakatifu.
Chinju che Bamaili ne Bamusiihi chama mu luuya lwa Merari.
Bukali bwe babaana be siseecha be bukhulu bwe kumwesi mulala namwe khukhilakhoo baba chielefu sita ne chimia chibili.
Omwimeelesi wabwe aba Surieli okhwa Abihaili. Bakhola ekambi lubeka lwe bunaswa we liiema litakatifu.
Kimilimo kiabwe kiaaba khuliinda biteechi bie liiema litakatifu, kimitalaachi, chinjeko, chinguulo, ne bibiindu bialio bioosi, ne kimilimo kioosi khuloondekhana ne bibiindu bino.
Lundi baba ne kimilimo kie khuliinda chinjeko chichabotookhelela, bibale, bisiindi ne kimikoye.
Ne abo babakhola chikambi ebweeni we liiema litakatifu lubeka lwe bukwe, ebweeni we liiema lie kumuse lubeka nilwo enyanga esoelanga, baba Musa ne Aruni ne babaana bewe. Bemeelelanga kimilimo kikiekholekha abuundu atakatifu, siosi siosi sisienyekhana khukholwa khulwe babaandu ba Isiraeli. Ne omundu okundi yesi yesi owecha siimbi Abuundu Atakatifu enyekhana eerwe.
Musa ne Aruni babala Balawi khuloondehana ne chinju chabwe nga Wele Omunyali Owa Bioosi ne alaka. Boosi baba chielefu ishirini na mbili. Ba babalwa baba be kumwesi mulala ne khukhilakhoo.
Wele Omunyali Owa Bioosi aaboolela Musa ali, “Bala babaana be siseecha babele boosi ba Isiraeli khukhwamila kumwesi mulala khuchiililila. Babale khulwe khubukula kamasina kabwe.
Mbukulile Balawi sikila ese ndi Wele Omunyali Owa Bioosi mu bweyaangu bwe babele mu baandu ba Isiraeli ne chikhaafu che Balawi mu bweyaangu bwe chimoosi che babaandu ba Isiraeli.”
Nio Musa aabala babele mu baandu ba Isiraeli nga Wele Omunyali Owa Bioosi ne amulaka.
Ne babaana be sisoleeli babele, khukhwama bukhulu bwe kumwesi mulala ne khuchiililila baba chielefu ishirini na mbili ne chimia chibili ne kamakhumi saba na bataru.
Wele Omunyali Owa Bioosi aaboolela Musa ali,
“Bukula Balawi mu bweyaangu bwe babele mu Baisiraeli ne chikhaafu chabwe mu bweyaangu bwe che Baisiraeli. Balawi bali babaase: Ese ndi Wele Omunyali Owa Bioosi.
Mu Isiraeli balimo babaana babele chimia chibili ne kamakhumi saba na bataru khukhila Balawi. Khusikula bano,
bukula bitonyi biraano bie e Shekeli khu buli mulala. Loonda sikelo sie Abuundu Atakatifu.
Elesia Aruni ne babaana bewe chirupia che khusikula Baisiraeli chimia chibili ne kamakhumi saba na bataru bano.”
Musa abukula chirupia che khusikula Baisiraeli nibo Balawi bakhanyala khubukula bubweyaangu bwabwe tawe.
Khukhwama khu buli omubele owa Isiraeli, Musa aabukula chishekeli eelefu ndala ne chimia chitaru ne kamakhumi sita na chiraano. Chakelwa khuloondekhana ne sikelo sie Abuundu Atakatifu.
Musa aelesia chirupia che khusikula khu Aruni ne babaana bewe khuloondekhana nga Wele Omunyali Owa Bioosi ne amulaka.

Wele Omunyali Owa Bioosi aaboolela Musa ne Aruni ali,
“Bala luuya lwe Balawi Bakoati khuloondekhana ne luuya ne chinju chabwe.
Bala abo boosi be siseecha be bukhulu bwe kimiiko akari we kamakhumi kataru ne kamakhumi karaano, banyala bakhola kimilimo mwiiema lie kumuse.
Kimilimo kie Bakoati kiaba khu biindu bitakatifu mu liiema lie kumuse.
“Baisiraeli ne balikho barekukha, Aruni ne babaana bewe bacha khukhwingila mwiiema lie kumuse khukangulula e pasia ebweeni we Lisanduku lie ndakaano, mala bakifuunikhile lisanduku.
Khu ngaaki khwalio bakhareekho lisieelo lie mbusi mala babimbekho engubo embuusi, mala bareekho kimisaala kie khusuta.
“Ne khu mesa eye kumukaati kwe khuaana khu Wele Omunyali Owa Bioosi babimbekho engubo embuusi mala bareekho chisaani, bibuumba bie khukhwoseliakho bupani, chipwakuli, ne chisoongo che khuanilamo siianwa sie khunywa. Buli lwosi kumukaati kukhoya kwaba khu mesa.
Lundi bakhabimbekho engubo embesemu khwoosi. Ne khu ngaaki bakhabimbekho lisieelo lie mbusi mala barekho chinguulo che khusuta.
Ne bakhabukule ngubo embuusi mala babiimbe khu siteetwe sie taa, ne chitaa chasio, bibioso, chibeseni, ne bibiindu bibiikha kamafura bioosi.
Bakhaboe bibiindu bioosi mu lisieelo lie mbusi mala bare khu mitalaachi kie khusutilakho.
“Lundi bakhabiimbe ngubo embuusi khu alutare eye sahabu mala bafuunikhekho lisieelo lie mbusi mala bareekho chinguulo che khusuta.
Bakhabukule bibiindu bioosi birumikha Abuundu Atakatifu, babiboe mu ngubo embuusi mala babifunikhekho lisieelo lie embusi ne khubira khu mitalaachi kie khusutilakho.
Bakharusieo likokhe khu alutare mala babimbekho engubo enapeenda.
Khu alutare bakhareekho bibiindu bioosi birumikhwa khu milimo alutare: bifuria, chiuma, bipakuo, ne chibeseni ne bibiindu bioosi bie khu alutare. Lundi bakhareekho lisieelo lie mbusi ne khuraamo kimitalaachi kie khusuta.
Aruni ne babaana bewe bakhabimbe bario liiema litakatifu ne bibiindu bialio bioosi. Ne bamalile, nga Baisiraeli ne barekukha khukhwama mu kambi, babaana be luuya lwa Koati bakhasute liiema litakatifu. Ne kakhali bakhatiila khu biindu bitakatifu tawe, busa bakhola bario bafwa. Bino nibio bibiindu bie liiema lie kumuse nibio basoleeli be luuya lwa Koati bakhasute.
“Ne Eliesa okhwa Aruni omusaayi, acha khuebwa kimilimo kwe khuliinda liiema lioosi nende bioosi bilimo, abuundu atakatifu ne bibiindu biliio. Acha khuliinda kamafura, bupani, siianwa sie khuchiilila sie siakhulia, ne kamafura ke khuchukha khu baandu khulwe kumulimo khu Wele.”
Wele Omunyali Owa Bioosi aaboolela Musa ne Aruni ali,
“Okhalekha Bakoati
babuna khukhwama mu Balawi khulwe khukhwicha siimbi ne bibiindu bitakatifu tawe. Nio bakhabuna tawe, Aruni ne babaana bewe bakhache mukari mala ba bakabe buli mundu kumulimo nikwo anyala aakhola.
Ne kakhali bakhengila mwiiema mala balola bibiindu bitakatifu, khwakhaba khu siise sitiiti tawe sikila bakhola bario bafwa.”
Wele Omunyali Owa Bioosi aaboolela Musa ali,
“Bala luuya lwa Kerishoni khuloondekhana ne luuya ne chinju chabwe.
Bala buli mundu owe bukhulu bwe akari we kimiiko kamakhumi kataru ne kamakhumi karaano, onyala aakhola kimilimo mwiiema lie kumuse.
Kimilimo kiabwe kicha khuba kino.
Khusuta chipasia che liiema, liiema ne sifuunikho sialio ne lisieelo lie mbusi lili khu ngaaki khwalwo ne pasia eye liiema lie kumuse.
Bacha khusuta akhaba kimikoye kikiabotookhelela luuya lwe liiema, ne pasia eye kumuliango kwe luuya ne alutare ne bichaangi biayo ne bibiindu bioosi bie kimilimo kiabwe. Bakhakhole koosi niko benyekha bakhole.
Kimilimo kioosi kie luuya lwa Kerishoni kilaba asi owa Aruni ne babaana bewe. Alabekesia bioosi nibio benyekhana bakhole ne khusuta.
Ekio nikio kimilimo kie luuya lwa Kerishoni mwiiema lie kumuse. Bacha khuba asi we bubwimeelesi bwa Itamari okhwa Aruni omusaayi.”
Bala luuya lwa Merari khuloondekhana ne luuya ne chinju chabwe.
Bala boosi be bukhulu bwe akari we kimiiko kamakhumi kataru ne kamakhumi karaano, banyala bakhola kimilimo mwiiema lie kumuse.
Kino nikio kimilimo kiabwe nikio benyekha khukhola mwiiema lie kumuse. Khusuta chimbao che liiema ne bichuuma biacho ne chinguulo chalio, ne bibale bie liiema.
Lundi bakhasute chinjeko che luuya, bisiindi bialio, ne kimikoye ne bibiindu biloondekhana ne nalio bioosi. Lundi okhekesie buli mundu nisio akhoyeele asute.
Ekio nikio kimilimo kie luuya lwa Merari lucha khukhola mwiiema lie kumuse. Bacha khukhwimeelelwa ne Itamari okhwa Aruni omusaayi.
Musa ne Aruni ne babemeelesi be libuusiana babala luuya lwa Koati. Ba babala khuloondekhana ne luuya ne chinju chabwe.
Babala abo ba baaba ne bukhulu khukhwamila kimiiko kamakhumi kataru khukhwola kamakhumi karaano babanyala khukhola kimilimo mwiiema lie kumuse.
Ne boosi ba babalwa boola chielefu chibili ne chimia saba ne kamakhumi karaano.
Abo nibo ba babalwa mu luuya lwa Koati. Boosi bakhola kimilimo mwiiema lie kumuse. Musa ne Aruni ba babala khuloondekhana ne lilaka lia Wele Omunyali Owa Bioosi khubirira khu Musa.
Luya lwa Kerishoni lwabalwa, khuloondekhana ne luuya ne chinju chabwe.
Babalwa khukhwamila bukhulu bwe kimiiko kamakhumi kataru khukhwola karaano; buli mundu owanyala khukhola kimilimo mwiiema lie kumuse.
Boosi baba chielefu chibili ne chimia sita ne kamakhumi kataru.
Abo nibo ba baaba be luuya lwa Kerishoni, ba bakhola kimilimo mwiiema lie kumuse. Musa ne Aruni ba babala khuloondekhana ne lilaka lia Wele Omunyali Owa Bioosi.
Babaandu be luuya lwa Merari babalwa khuloondekhana ne luuya ne chinju chabwe.
Babalwa khukhwamila bukhulu bwe kimiiko kamakhumi kataru khukhwola khu miiko kamakhumi karaano, buli mundu owanyala khukhola kimilimo mwiiema lie kumuse.
Bukali bwabwe bwaba babaandu chielefu chitaru ne chimia chibili.
Abo nibo ba baaba be luuya lwa Merari nibo Musa ne Aruni babala khuloondekhana ne lilaka lia Wele Omunyali Owa Bioosi.
Musa ne Aruni ne babemeelesi ba Isiraeli babala Balawi boosi khuloondekhana ne luuya ne chinju chabwe.
Babala babaandu khukhwamila khu kimiiko kamakhumi kataru khukhwola karaano buli mundu owanyala khukhola kimilimo mwiiema lie kumuse ne khusuta bibiindu.
Abo ba babalwa boosi baba chielefu munaane ne chimia chiraano ne kamakhumi munaane.
Khuloondekhana ne lilaka lia Wele Omunyali Owa Bioosi khubirira khu Musa, buli mundu aebwa kumulimo nikwo enyekha akhole namwe asute. Khwako babalwa ne Musa nga Wele Omunyali Owa Bioosi ne amulaka.

Wele Omunyali Owa Bioosi aboolela Musa ali,
“Laka babaandu ba Isiraeli barusie mu kambi omundu yesi yesi oli ne bulwaale bwe kamakele, bulwaale bwe khurura kamayila nende nabo bali banyaalu khulwe khutiila khu mufu.
Mubarusie boosi baseecha ne bakhasi enje we kambi eye babaandu, nio balekhe khunyaalutia ekambi niyo bamenyilemo.”
Baisiraeli bakhola bario mala ba barusia enje we kambi nga Wele Omunyali Owa Bioosi ne alaka Musa.
“Boolela Baisiraeli oli, omundu owe siseecha namwe owe siikhasi ne akholela owasie kamabi, aba se ali omweyikinwa khu Wele Omunyali Owa Bioosi tawe. Omundu oyo aba akholile libi.
Omundu akhoyeele eyame bubwoni bwewe nibwo aakholile mala aruunge kumuruungo kwoosi khulwe bubwoni bwewe. Alala ne khutasakho kumuruungo kukwola sitonyi silala khu biraano sie kumuruungo khu mundu niye akholeele bubi.
Omundu oyo aba ne afwa mala se ali ne omulebe niye banyala baruunga tawe, kumuruungo okwo bakuelesia Wele Omunyali Owa Bioosi khulwo musaayi. Khu muruungo okwo akhoyeele arusie limiiku khulwe khurusiao bubi bwewe.
Ne buli siianwa ne bibiindu bitakatifu bioosi nibio Baisiraeli bareera khu musaayi, biliba bio musaayi.
Siianwa sitakatifu nende siosi siosi siianwa khu musaayi, Sicha khuba sio musaayi.”
Wele Omunyali Owa Bioosi aboolela Musa ali,
“Boolela Baisiraeli oli omukhasi wo mundu anyala alekha khuba omweyikinwa
khulwe khuba ne omundu okundi. Bumayaanu bwewe se bunyala bwamanyikhana khu museecha wewe tawe. Wakana omundu yesi yesi se amubona tawe ne se bamutiila tawe.
Ne kakhali omuseecha wewe amubonela bubi mala amwibaasilia ali aaba no mundu, omukhasi wewe oyo akhaba ne aaba no mundu okundi namwe tawe,
omundu oyo aayila omukhasi wewe khu musaayi. Lundi akhareere siianwa sisienyekhana khu mukhasi wewe. Siianwa sino siliba bufu bwe shayiri butiiti buri mu siikula. Se akhabureemo kamafura ne bupani tawe. Sikila sili siianwa sie biakhulia sie khubona bubi, lundi siianwa sie biakhulia sie likhebulila, siikhebusia bumayaanu.
Omusaayi akhareere omukhasi oyo mala amwimikhe ebweeni wa Wele Omunyali Owa Bioosi.
Ne omusaayi akhabukule kameechi kamatakatifu mu sibuumba mala abukule lipukhuulu khukhwama asi we liiema lia Wele Omunyali Owa Bioosi mala alire mu meechi.
Nio omusaayi akhemie omukhasi oyo ebweeni wa Wele Omunyali Owa Bioosi, mala amukangulule lichuune. Ne akhare siianwa sie siakhulia sie likhebulila siili lundi siianwa sie khubona bubi mu makhono ko mukhasi oyo. Ne omusaayi akhabe ne kameechi kamalulu kareera silaamo.
Nio omusaayi amwichubie ali, ‘Kaaba bali se wabelekho no mundu okundi yesi yesi tawe, ne lundi se wakholilekho bumayaanu bwosi bwosi tawe, nga waba mu bunyali bwo museecha wowo, se olanyoola silaamo sireerwa ne kameechi kamalulu kano tawe.
Ne waaba ne wabele no mundu okhali omuseecha wowo tawe ne oli mu bunyali bwo omuseecha wowo,
(lekha omusaayi akhole omukhasi oyo alome liliechuba lie silaamo, mala amuboleele ali) babaandu bakhuchube ne khu khuloba. Wele Omunyali Owa Bioosi akhakhole enda yowo ebiimbe lundi akhakhukhole obe omukuumba.
Ne kameechi kano kareera silaamo kakhoya kabira munda mwowo mala kakhole kumubili kwowo kubiimbe, lundi obe omukuumba.’ Ne omukhasi akhalome ali, ‘Amina, Amina.’
“Omusaayi akhaandike bilaamo bino mu sitabu ne khusiinga kamakhuwa ke bilaamo mu meechi ke bululu.
Omusaayi akhanywesie omukhasi oyo kameechi ke bululu kareera silaamo ne kameechi ako kakhakhole omukhasi achuunwe lukali.
Omusaayi akhabukule siianwa sie biakhulia sie khubona bubi khukhwama mu makhono ko mukhasi, asibisie ebweeni wa Wele Omunyali Owa Bioosi mala asire khu alutare.
Nio musaayi afumbare efuusi ndala eye siianwa nga eye likhebulila mala asiosiele khu alutare. Ekhumaliilikha, amunywesie kameechi.
Aaba ne aba omundu, mala anywa kameechi ke khureera silaamo, kameechi ako kakhengile munda mala kamureerere buchuuni bukali. Enda yewe ekhabiimbe, lundi acha khuba omukuumba. Babaandu bewe bakhamulobe.
Ne kakhali aaba ne akhabakho no mundu tawe, akhabe omulekhuule khu silaamo sino ne alisaala babaana.
“Lino nilio lilaka lie chikesi che khubona bubi. Ne kakhabe kario khu mukhasi ooli asi we bunyali bwo museecha wewe ne efwolobia.
Namwe likhekholekhe lirio aaba bali omundu abonela omukhasi wewe bubi. Omusaayi akhemie omukhasi ebweeni wa Wele Omunyali Owa Bioosi, mala akhole koosi khu niye khuloondekhana ne lilaka lino.
Omuseecha se akhabe ne bumayaanu tawe ne kakhali omukhasi niye okhasute bumayaanu bwewe omwene.”

Wele Omunyali Owa Bioosi aaboolela Musa ali,
“Boolela babaandu ba Isiraeli oli omundu yesi yesi owe siseecha namwe owe siikhasi ne echuba, khuba Omunadhiri, nio eyaule Khulwa Wele Omunyali Owa Bioosi,
akhoyela eyaule khukhwama mu khunywa endali ne kamalwa. Se akhoyeele anywakho enduruuchi khukhwama mu ndali namwe khu malwa tawe. Ne akhaliakho kimisabibu kimibisi namwe kimiomu tawe.
Siise sioosi sie bunadhiri, akhaliakho sisiindu siosi siosi sisiama mu ndali eye kumusabibu tawe, chakhaba chimiicho namwe kamoola kakhwo tawe.
“Chindaalo choosi che sisiechubo sie bunadhiri, se akhoyeele abeka lichuune liewe tawe. Aliba omutakatifu mu biise bioosi nibio eyauule khu Wele Omunyali Owa Bioosi. Alilekha lichuune liewe lilee.
Mu ndaalo choosi nicho eyaula khu Wele Omunyali Owa Bioosi, se akhesendekho siimbi ne omufu tawe.
Akhaba raraawe namwe maawe namwe wandaaye omusoleeli namwe omukhaana ne afwa tawe, akhenyaalutia khulwe khubachao siimbi tawe. Sikila sifuno sie khukhwiyaula khwewe khu Wele sili khu murwe khwewe.
Mu ndaalo choosi che khukhwiyaula khwewe, ali omutakatifu owa Wele Omunyali Owa Bioosi.
“Ne kaaba bali omundu amufwilao lifwa lia matundubiikha, aba anyaalutisia kumurwe kwo omunadhiri kumwaule. Omunadhiri oyo akhoya aabeka kumurwe kwewe khu ndaalo ekhola saba eye khukhwikwalaasia.
Khu ndaalo ekhola munaane akhareere kamauusi kabili ke mundaa namwe kamaana kabili ke kamauusi kamabaya khu musaayi, muliaango mwe liiema lie kumuse.
Omusaayi acha khuaana liuusi lilala khulwe siianwa sie bubwoni, ne likhola khabili khulwe siianwa sie khukhwosia. Akhakhole ario nio arusieo bubwoni bwo omunadhiri owakhola bumayaanu khulwo mufu. Nio akhaule kumurwe kwewe lundi khulwa Wele Omunyali Owa Bioosi.
Omunadhiri akhoya eyaule lundi Khulwa Wele Omunyali Owa Bioosi mu ndaalo chewe che khukhwiyaula. Akhareere limeeme lie kumwiiko mulala nga siianwa sie kamakhiikha. Ne biise bie nyuma se bikhabalwe tawe sikila khukhwiyaula khwewe khwanyaalutisibwa.
mala aane siianwa siewe khu Wele Omunyali Owa Bioosi. Siliba, limeeme lie kumwiiko mulala likhalimo libi tawe khulwe siianwa sie khukhwosia, limeeme likhasi lie kumwiiko mulala likhalimo libi tawe khulwe siianwa sie bubwoni, ne limiiku lilala likhalimo libi tawe khulwe siianwa sie kumuleembe.
Lundi alirusia endubi ndala eye kimikaati kikhalimo limela tawe, chikeki che bufu bunosie chichakholwa ne kamafura ke chiseituni ne chipisikuuti chikhakholwa ne kamafura ke chiseituni, alala ne siianwa sie biakhulia ne biianwa bie ndali.
Omusaayi acha khuaana bioosi ebweeni wa Wele Omunyali Owa Bioosi ne khuaana siianwa sie bubwoni nende sie khukhwosia.
Lundi acha khuaana khu Wele Omunyali Owa Bioosi limiiku nga embosio eye siianwa sie kumuleembe ne kimikaati endubi ndala kikhalimo limela tawe. Lundi omusaayi acha khuaana siianwa sie siakhulia nende sie ndali.
Nio munadhiri abeke kumurwe kwewe kumwaule a muliango kwe liiema lie kumuse. Ne lundi akhabukule lichuune lino alimwaate mu mulilo kukwosia siianwa sie kumuleembe.
“Nio musaayi abukule enyama eye siambele eye limiiku ne likho etutuba nende ekeeki ndala ekhalimo limela tawe khukhwama mu ndubi nende episikuuti mala abire mu makhono ko munadhiri. Omusaayi akhakhole ario, omunadhiri ne amalile khubeka lichuune liewe.
Omusaayi akhasiaane ebweeni wa Wele Omunyali Owa Bioosi nga siianwa sie khusuta khu Wele Omunyali Owa Bioosi. Siianwa sino sicha khuba sio musaayi alala ne sitindimilo nisio asuta ebweeni wa Wele Omunyali Owa Bioosi nende sietakho siaanilwe. Enyuma wako Omunadhiri anyala anywa endali.
“Elio nilio lilaka khu munadhiri okhola sisiechubo. Siianwa siewe khu Wele Omunyali Owa Bioosi siliba khuloondekhana ne sisiechubo siewe nga omunadhiri, khutasa khu siindi siosi siosi nisio anyala aana. Enyekhana olisie sisiechubo siewe khuloondekhana ne lilaka lie bunadhiri nga nilwo echuba.”
Wele Omunyali Owa Bioosi aaboolela Musa ali,
“Boolela Aruni ne babaana bewe oli mulibiita babaandu ba Isiraeli ne kamakhuwa kano,
Wele Omunyali Owa Bioosi amubiite chikhabi lundi amuliinde enywe.
Wele Omunyali Owa Bioosi abe omulayi lundi owe kumwalaalo khwinywe.
Wele Omunyali Owa Bioosi amuliinde ne khumuelesia enywe kumuleembe.
Nga basaayi ne bakhalomalome kamakhuwa kano, ese khakarumikhire khubiita babaandu ba Isiraeli chikhabi.”

Khu ndaalo niio Musa amala khusimikha liiema lia Wele Omunyali Owa Bioosi, aalichukhakho kamafura mala aalielesia alala ne bibiindu bialio bioosi khu Wele Omunyali Owa Bioosi. Aachukha lundi kamafura khu alutare ne khukiaana ne bibiindu biayo bioosi khu Wele Omunyali Owa Bioosi.
Babemeelesi ba Isiraeli; babemeelela chinju che bakuuka babwe, ne babemeelesi be chikholo chabwe babemeelela babaandu ba babalwa becha siimbi.
Bareera ne khuaana biianwa biabwe ebweeni wa Wele Omunyali Owa Bioosi kamakaari sita ne chieeyi ekhumi ne chibili. Bareera likaari lilala khu buli bemeelesi babili ne eeyi ndala khu buli mwimeelesi mulala. Babiaana ebweeni we liiema lia Wele Omunyali Owa Bioosi.
Nio Wele Omunyali Owa Bioosi aaboolela Musa ali,
“Yakaanila biianwa bino khulwe burumikhi bwe kimilimo kie mwiiema lie kumuse, mala obieelesie Balawi khuloondekhana ne kimilimo kia buli sia mulala.”
Khwako Musa aabukula kamakaari ne chieeyi aelesia Balawi.
Aelesia be luuya lwa Kerishoni kamakaari kabili ne chieeyi chine khuloondekhana ne kumulimo kwabwe.
Ne ba Merari abaelesia kamakaari kane ne chieeyi munaane khuloondekhana ne kimilimo kiabwe. Baba asi we bubwimeelesi bwa Itamari okhwa Aruni omusaayi.
Ne kakhali Musa se akabakho be luuya lwa Koati kamakaari namwe chieeyi tawe, sikila kimilimo kiabwe kiaba khuliinda bibiindu bitakatifu, bibienyekhana bisutwe khu mabeka kabwe.
Babemeelesi baana biianwa khulwe khukhwaula alutare khu ndaalo niyo yachukhwakho kamafura. Babemeelesi baana biianwa biabwe khu alutare.
Wele Omunyali Owa Bioosi aaboolela Musa ali, “Baboolele oli buli mwimeelesi acha khuaana siianwa siewe buli khu ndaalo khulwe khukhwaula alutare.”
Nasioni okhwa Aminatabu niye owanyoa khuaana siianwa siewe khu ndaalo enyoa khulwe ekholo yewe eya Yuda.
Siianwa siewe siaba esaani ndala eye fwesa. Busiro bwayo bwaba chishekeli emia ndala ne kamakhumi kataru, e beseni ndala eye busiro bwe chishekeli kamakhumi saba. Busiro buno bwakelwa khuloondekhana ne sipiimilo sie eshekeli eye Abuundu Atakatifu. Buli siindu siechusibwakho bufu bunosie bubwatubaanisibwamo kamafura khulwe siianwa sie siakhulia.
Aana lundi sibuumba sie esahabu eli ne busiro bwe chishekeli ekhumi, sisiaba ne sichuule bupani.
Lundi aana euunwa enjoka, limiiku, limeeme lilala lie bukhulu bwe kumwiiko mulala, khuba siianwa sie khukhwosia.
Aana ne endurume khulwe siianwa sie bumayaanu.
Ne khulwe siianwa sie kumuleembe aana chieeyi chibili, kamamiiku karaano, chindurume chiraano ne kamameeme ke kumwiiko mulala karaano. Esio siaba siianwa sia Nasioni okhwa Aminatabu.
Khu ndaalo ekhola khabili, Netaneli okhwa Suari omwimeelesi owe luuya lwa Isakari, aana siianwa siewe.
Aana esaani ndala eye fwesa. Busiro bwayo bwaba chishekeli emia ndala ne kamakhumi kataru. Lundi aana lulweelo lwe fwesa eye busiro bwe chishekeli kamakhumi saba. Abiaana khuloondekhana ne bikelo bie abuundu atakatifu. Bibiindu bino bioombi biechulakho bufu bunosie butubaanisibwemo kamafura khulwe siianwa sie biakhulia.
Lundi aana sibuumba sie esahabu. Busiro bwasio bwaba chishekeli likhumi lundi siaba siechulakho bupani.
Aana euunwa enjoka, limiiku, ne limeeme lie bukhulu bwe kumwiiko mulala khulwe siianwa sie khukhwosia.
Aana ne ndurume ndala khulwe siianwa sie khurusiao bubwoni.
Lundi aana chieeyi chibili, kamamiiku karaano, chindurume chiraano, ne kamameeme karaano ke kumwiiko mulala khulwe embosio eye siianwa sie khureerao kumuleembe. Sino siaba siianwa sia Netaneli okhwa Suari.
Khu ndaalo eya khataru, Eliabu okhwa Heloni omwimeelesi owe luuya lwa Sebuluni areera siianwa siewe.
Siianwa sino siaba esaani eye efwesa, yaba ne busiro bwe chishekeli emia ndala ne kamakhumi kataru, lulweelo lwe efwesa eye busiro bwe chishekeli kamakhumi saba. Bibiindu bino biakelwa khuloondekhana ne sipiimilo sie chishekeli che Abuundu Atakatifu. Bibiindu bino bioombi biechusibwa bufu bunosie butubaanisibwemo kamafura khulwe siianwa sie biakhulia.
Lundi areera sibuumba sie esahabu sie busiro bwe chishekeli ekhumi sisiaba ne sichuusibwekho bupani.
Eliabu areera lundi euunwa enjoka, limiiku ne limeeme lie kumwiiko mulala khulwe siianwa sie khukhwosia.
Areera ne endurume khulwe siianwa sie khurusiao bubwoni.
Lundi areera chieeyi chibili, kamamiiku karaano, chindurume chiraano ne kamameeme ke bukhulu bwe kumwiiko mulala karaano. Sino siaba siianwa sia Eliabu okhwa Heloni.
Khu ndaalo eya khane, Elisuri okhwa Sheteuri, omwimeelesi owe luuya lwa Rubeni areera siianwa siewe.
Siianwa sino siaba esaani eye efwesa, yaba ne busiro bwe chishekeli emia ndala ne kamakhumi kataru, lulweelo lwe efwesa eye busiro bwe chishekeli kamakhumi saba. Bibiindu bino biakelwa khuloondekhana ne sipiimilo sie chishekeli che Abuundu Atakatifu. Bibiindu bino bioombi biechusibwa bufu bunosie bubwatubanisibwamo kamafura khulwe siianwa sie biakhulia.
Lundi areera sibuumba sie esahabu sie busiro bwe chishekeli ekhumi sisiaba ne sichuulemo bupani.
Elisuri areera ne euunwa embangaachi, limiiku ne limeeme lie bukhulu bwe kumwiiko mulala khulwe siianwa sie khukhwosia.
Lundi areera endurume khulwe siianwa sie khurusiao bubwoni.
Lundi areera chieeyi chibili, kamamiiku karaano, chindurume chiraano ne kamameeme ke bukhulu bwe kumwiiko mulala karaano khulwe siianwa sie khureerao kumuleembe. Sino siaba siianwa sia Elisuri okhwa Sheteuri.
Khu ndaalo eya kharaano, Shelumieli okhwa Surisiatai, omwimeelesi owe luuya lwa Simioni areera siianwa siewe.
Siianwa sino siaba esaani eye efwesa, eyaba ne busiro bwe chishekeli emia ndala ne kamakhumi kataru, lulweelo lwe efwesa eye busiro bwe chishekeli kamakhumi saba. Bibiindu bino biakelwa khuloondekhana ne sipiimilo sie chishekeli che Abuundu Atakatifu. Bibiindu bino bioombi biechusibwa bufu bunosie butubaanisibwemo kamafura khulwe siianwa sie biakhulia.
Lundi areera sibuumba sie esahabu sie busiro bwe chishekeli ekhumi sisiichuulekho bupani.
Shelumieli areera euunwa enjoka, limiiku ne limeeme lie kumwiiko mulala khulwe siianwa sie khukhwosia.
Lundi aana endurume khulwe siianwa sie khurusiao bubwoni.
Lundi areera chieeyi chibili, kamamiiku karaano chindurume chiraano ne kamameeme ke bukhulu bwe kumwiiko mulala karaano khulwe siianwa sie khureerao kumuleembe. Sino sisiaba siianwa sia Shelumieli okhwa Surisiatai.
Khu ndaalo eya sita, Eliasafu okhwa Teueli, omwimeelesi owe luuya lwa Kati areera siianwa siewe.
Siianwa sino siaba esaani eye efwesa, yaba ne busiro bwe chishekeli emia ndala ne kamakhumi kataru, lulweelo lwe efwesa eye busiro bwe chishekeli kamakhumi saba. Bibiindu bino biakelwa khuloondekhana ne sipiimilo sie chishekeli che Abuundu Atakatifu. Bibiindu bino bioombi biechusibwa bufu bunosie butubaanisibwemo kamafura khulwe siianwa sie biakhulia.
Lundi areera sibuumba sie esahabu sie busiro bwe chishekeli ekhumi sisichuulekho bupani.
Eliasafu areera euunwa enjoka, limiiku ne limeeme lie bukhulu bwe kumwiiko mulala khulwe siianwa sie khukhwosia.
Lundi aana endurume khulwe siianwa sie khurusiao bubwoni.
Lundi areera chieeyi chibili, kamamiiku karaano, chindurume chiraano ne kamameeme ke bukhulu bwe kumwiiko mulala karaano khulwe siianwa sie khureerao kumuleembe. Sino sisiaba siianwa sia Eliasafu okhwa Teueli.
Khu ndaalo eya saba, Elisiama okhwa Amihudi, omwimeelesi owe luuya lwa Efuraimu, areera siianwa siewe.
Siianwa sino siaba esaani eye efwesa, eyaba ne busiro bwe chishekeli emia ndala ne kamakhumi kataru, lulweelo lwe efwesa eye busiro bwe chishekeli kamakhumi saba. Bibiindu bino biakelwa khuloondekhana ne sipiimilo sie chishekeli che Abuundu Atakatifu. Bibiindu bino bioombi biechusibwa bufu bunosie butubaanisibwemo kamafura khulwe siianwa sie biakhulia.
Lundi areera sibuumba sie esahabu sie busiro bwe chishekeli ekhumi sisiichuulekho bupani.
Elishama areera euunwa enjoka, limiiku ne limeeme lie bukhulu bwe kumwiiko mulala khulwe siianwa sie khukhwosia.
Lundi aana endurume khulwe siianwa sie bubwoni.
Lundi areera chieeyi chibili, kamamiiku karaano, chindurume chiraano ne kamameeme ke bukhulu bwe kumwiiko mulala karaano khulwe siianwa sie khureerao kumuleembe. Sino sisiaba siianwa sia Elisiama okhwa Amihudi.
Khu ndaalo eya munane, Kamalieli okhwa Petausuri, omwimeelesi owe luuya lwa Manase, areera siianwa siewe.
Siianwa sino siaba esaani eye efwesa, yaba ne busiro bwe chishekeli emia ndala ne kamakhumi kataru, lulweelo lwe efwesa eye busiro bwe chishekeli kamakhumi saba. Bibiindu bino biakelwa khuloondekhana ne sipiimilo sie chishekeli che Abuundu Atakatifu. Bibiindu bino bioombi biechusibwa bufu bunosie butubaanisibwemo kamafura khulwe siianwa sie biakhulia.
Lundi areera sibuumba sie esahabu sie busiro bwe chishekeli ekhumi sisiichuulekho bupani.
Kamalieli areera euunwa enjoka, limiiku ne limeeme lie kumwiiko mulala khulwe siianwa sie khukhwosia.
Lundi aana endurume khulwe siianwa sie khurusiao bubwoni.
Lundi areera chieeyi chibili, kamamiiku karaano, chindurume chiraano ne kamameeme ke bukhulu bwe kumwiiko mulala karaano khulwe siianwa sie khureerao kumuleembe. Sino siaba siianwa sia Kamalieli okhwa Petausuri.
Khu ndaalo eya tisa, Abitani okhwa Gidioni, omwimeelesi owe luuya lwa Benjamini, areera siianwa siewe.
Siianwa sino siaba esaani eye efwesa, yaba ne busiro bwe chishekeli emia ndala ne kamakhumi kataru, lulweelo lwe efwesa eye busiro bwe chishekeli kamakhumi saba. Bibiindu bino biakelwa khuloondekhana ne sipiimilo sie chishekeli che Abuundu Atakatifu. Bibiindu bino bioombi biechusibwa bufu bunosie butubaanisibwemo kamafura khulwe siianwa sie biakhulia.
Lundi areera sibuumba sie esahabu sie busiro bwe chishekeli ekhumi sisiichuulekho bupani.
Abitani areera euunwa enjoka, limiiku ne limeeme lie kumwiiko mulala khulwe siianwa sie khukhwosia.
Lundi aana endurume khulwe siianwa sie khurusiao bubwoni.
Lundi areera chieeyi chibili, kamamiiku karaano, chindurume chiraano ne kamameeme ke bukhulu bwe kumwiiko mulala karaano khulwe siianwa sie khureerao kumuleembe. Sino siaba siianwa sia Abitani okhwa Gidioni.
Khu ndaalo eye ekhumi, Aieseri okhwa Amisiatai, omwimeelesi owe luuya lwa Dani, areera siianwa siewe.
Siianwa sino siaba esaani eye efwesa, yaba ne busiro bwe chishekeli emia ndala ne kamakhumi kataru, lulweelo lwe efwesa eye busiro bwe chishekeli kamakhumi saba. Bibiindu bino biakelwa khuloondekhana ne sipiimilo sie chishekeli che Abuundu Atakatifu. Bibiindu bino bioombi biechusibwa bufu bunosie butubaanisibwemo kamafura khulwe siianwa sie biakhulia.
Lundi areera sibuumba sie esahabu sie busiro bwe chishekeli ekhumi sisiichuulekho bupani.
Ahieseri areera euunwa embangaachi, limiiku ne limeeme lie kumwiiko mulala khulwe siianwa sie khukhwosia.
Lundi aana endurume khulwe siianwa sie khurusiao bubwoni.
Lundi areera chieeyi chibili, kamamiiku karaano, chindurume chiraano ne kamameeme ke bukhulu bwe kumwiiko mulala karaano khulwe siianwa sie khureerao kumuleembe. Sino siaba siianwa sia Ahieseri okhwa Amisiatai.
Khu ndaalo eye ekhumi na ndala, Pakieli okhwa Okirani, omwimeelesi owe luuya lwa Asieri, areera siianwa siewe.
Siianwa sino siaba esaani eye efwesa, yaba ne busiro bwe chishekeli emia ndala ne kamakhumi kataru, lulweelo lwe efwesa eye busiro bwe chishekeli kamakhumi saba. Bibiindu bino biakelwa khuloondekhana ne sipiimilo sie chishekeli che Abuundu Atakatifu. Bibiindu bino bioombi biechusibwa bufu bunosie butubaanisibwemo kamafura khulwe siianwa sie biakhulia.
Lundi areera sibuumba sie esahabu sie busiro bwe chishekeli ekhumi sisiichuulekho bupani.
Pakieli areera euunwa enjoka, limiiku ne limeeme lie kumwiiko mulala khulwe siianwa sie khukhwosia.
Lundi aana endurume khulwe siianwa sie khurusiao bubwoni.
Lundi areera chieeyi chibili, kamamiiku karaano, chindurume chiraano ne kamameeme ke bukhulu bwe kumwiiko mulala karaano khulwe siianwa sie khureerao kumuleembe. Sino siaba siianwa sia Pakieli okhwa Okirani.
Khu ndaalo eye ekhumi na chibili, Ahira okhwa Enani, omwimeelesi owe luuya lwa Nafutali, areera siianwa siewe.
Siianwa sino siaba esaani eye efwesa, yaba ne busiro bwe chishekeli emia ndala ne kamakhumi kataru, lulweelo lwe efwesa eye busiro bwe chishekeli kamakhumi saba. Bibiindu bino biakelwa khuloondekhana ne sipiimilo sie chishekeli che Abuundu Atakatifu. Bibiindu bino bioombi biechusibwa bufu bunosie butubaanisibwemo kamafura khulwe siianwa sie biakhulia.
Lundi areera sibuumba sie esahabu sie busiro bwe chishekeli ekhumi sisiichuulekho bupani.
Ahira areera euunwa enjoka, limiiku ne limeeme lie bukhulu bwe kumwiiko mulala khulwe siianwa sie khukhwosia.
Lundi aana endurume khulwe siianwa sie khurusiao bubwoni.
Lundi areera chieeyi chibili, kamamiiku karaano, chindurume chiraano ne kamameeme ke bukhulu bwe kumwiiko mulala karaano khulwe siianwa sie khureerao kumuleembe. Sino siaba siianwa sia Ahira okhwa Enani.
Sino siaba siianwa sie khukhwaula alutare, khu ndaalo niyo bakichukhilakho kamafura, khukhwama khu bemeelesi ba Isiraeli. Chisaani likhumi na chibili che efwesa, chibeseni likhumi na chibili che fwesa, bibuumba likhumi na bibili bie esahabu.
Buli esaani eye efwesa yaba busiro bwe chishekeli emia ndala ne kamakhumi kataru ne buli lulweelo lwaba lwe chishekeli kamakhumi saba. Chifwesa choosi che bibiindu chaba chielefu chibili ne chimia chine che chishekeli khuloondekhana ne sikelo sie chishekeli che Abuundu Atakatifu.
Bareera bibuumba likhumi na bibili bie esahabu, bibiechulakho bupani. Biaba ne busiro bwe chishekeli likhumi buli silala khuloondekhana ne sikelo sie chishekeli che Abuundu Atakatifu. Esahabu eye bibuumba bioosi yaba chishekeli emia ndala ne kamakhumi kabili.
Chikhaafu choosi che siianwa sie khukhwosia chaba chiuunwa likhumi na chibili, kamamiiku likhumi na kabili, kamameeme ke bukhulu bwe kumwiiko mulala ekhumi na kabili, alala ne siianwa siabwe sie biakhulia, ne chindurume likhumi na chibili khulwe siianwa sie khurusiao bubwoni.
Lundi chikhaafu choosi khulwe embosio eye siianwa sie khureerao kumuleembe chaba chiuunwa kamakhumi kabili na chine, kamamiiku kamakhumi sita, chindurume kamakhumi sita, kamameeme ke bukhulu bwe kumwiiko mulala kamakhumi sita. Esio siaba siianwa sie khukhwaula alutare, ne malile khuchukhwakho kamafura.
Ne nga Musa engila mwiiema lie kumuse khulomaloma ne Wele Omunyali Owa Bioosi, aulila kumumilo ne kumuboolela khukhwama mu ngaaki mwe ndebe eye kumwalaalo eyaba khu lisanduku lie ndakaano akari we bifwaani bie chikerubi chibili. Nio Musa alomaloma naye.

“Boolela Aruni oli, ne ara chitaa khu siteetwe, akhoyeele areekho chitaa saba nio buwaanga bukhosie ebweeni wasio.”
Ne Aruni akhola ario. Arao chitaa charusia buwaanga ebweeni we siteetwe nga Wele Omunyali Owa Bioosi ne alaka Musa.
Siteetwe siakholebwa mu ngila eloondakho yino. Khukhwama khu sibale khukhwola khu bimuli biasio, siteetwe siapibwa kumukuba ne esahabu, khuloondekhana ne sifwaanane nisio Wele ekesia Musa.
Wele Omunyali Owa Bioosi aaboolela Musa ali,
“Yaula Balawi khukhwama mu baandu ba Isiraeli mala obakwalaasie.
Khubakwalaasia, bakholele kano, baanyekho kameechi ke khukwalaasia khukhwama mu bwoni bwabwe, mala beebeke buli abuundu. Lundi baboolele khusiinga chingubo chabwe nio bekwalaasie.
Nio babukule euunwa enjoka ne siianwa sie bufu, bubwatubanisibwamo kamafura, mala obukule euunwa ekiindi enjoka khulwe siianwa sie khurusiao bubwoni.
Nono akhareere Balawi ebweeni we liiema lie kumuse, mala obuusie babaandu ba Isiraeli boosi.
Ne oreerire Balawi ebweeni wa Wele Omunyali Owa Bioosi, babaandu ba Isiraeli bakhabareekho kamakhono.
Ne Aruni akhaane Balawi nga siianwa khu Wele Omunyali Owa Bioosi khukhwama mu Baisiraeli, nio bakhole kimilimo kia Wele Omunyali Owa Bioosi.
Nio Balawi nabo bakhare kamakhono kabwe khu mirwe kie chiuunwa chibili, mala okhaane ndala khulwe siianwa sie khurusiao bubwoni ne ekiindi khulwe siianwa sie khukhwosia, khu Wele Omunyali Owa Bioosi, khurusiao bubwoni bwe Balawi.
“Khola Balawi bayeete Aruni ne babaana bewe mala obaane nga siianwa khu Wele Omunyali Owa Bioosi.
Mu ngila yino okhaaule Balawi khukhwama mu baandu ba Isiraeli, babe babaase.
Ne omalile khukhola orio Balawi bakhache bakhole kimilimo a liiema lie kumuse ne obakwalaasiisie ne khubaana nga siianwa khu Wele Omunyali Owa Bioosi.
Balawi bali khale baane khwise khukhwama mu baandu ba Isiraeli. Nababukuule mu bweyaangu bwe babele boosi be babaandu ba Isiraeli babe babaase.
Babele boosi be ba Isiraeli bali babaase, akhaba babaandu namwe bibiaayo. Khukhwama khu ndaalo niyo neera babele boosi mu sibala sia Misiri naaula babele ba Isiraeli khuba ba base.
Luno nabukuule Balawi mu bweyaangu bwe babaana babele mu baandu ba Isiraeli boosi.
Lundi naanile Balawi khu Aruni ne babaana bewe nga siianwa khukhwama mu Baisiraeli. Nakholile ndio nio bakholele Baisiraeli mwiiema lie kumuse. Bakhayeete mu milimo kie khurusiao bubwoni bwe Baisiraeli nio Baisiraeli bakhaba ne butinyu bunyala bwabanyoola ne becha siimbi Abuundu Atakatifu tawe.”
Nono Musa, Aruni, ne Baisiraeli boosi bakhola bario khu Balawi nga Wele Omunyali Owa Bioosi ne alaka Musa.
Balawi babeene bekwalaasia khukhwama mu bwoni mala basiinga chingubo chabwe. Ne Aruni abaana khu Wele Omunyali Owa Bioosi nga siianwa. Lundi Aruni aabakholela siianwa sie khurusiao bubwoni khubakwalaasia.
Enyuma wako Balawi bengila mwiiema lie kumuse mala bakhola kimilimo kiabwe. Bemeelelwa ne Aruni ne babaana bewe. Bakholela Balawi nga Wele Omunyali Owa Bioosi ne alaka Musa.
Wele Omunyali Owa Bioosi aaboolela Musa ali,
“Lino nilio lilaka khuloondekhana ne Balawi, buli Mulawi ooli ne bukhulu bwe kimiiko khukhwamila kamakhumi kabili ne kiraano ne khukhilakhoo anyala akhola kimilimo kie mwieema lie kumuse.
Ne oolile bukhulu bwe kimiiko kamakhumi karaano akhoyeele alekhe khukhola kimilimo.
Enyuma wako anyala ayeeta Balawi basie mu khukhola kimilimo mwiiema lie kumuse. Ne kakhali se enyekhana khukhola kumulimo kwosi kwosi yeng'ene tawe. Mu ngila yino okhaelesie kimilimo Balawi.”

“Lekha Baisiraeli babe ne ndaalo eye Epasaka mu siise sisiaroborwa.
Khu ndaalo eye likhumi na chine eye kumwesi kuno, ekolooba, mulaba ne Epasaka khu siise nisio yaroborwa. Mulaba nayo khuloondekhana ne kamalaka kayo koosi.”
Nio Musa aboolela babaandu ba Isiraeli ali bakhoya baba ne Pasaka.
Baisiraeli baba e pasaka mu mwesi kwe khunyoa khu ndaalo eye likhumi ne chine, ekolooba mu sichiimi sia Sinai. Bakhola bario khuloondekhana nende koosi niko Wele Omunyali Owa Bioosi alaka Musa.
Ne babao babaandu babaandi baba banyaalu sikila aba batiilile khu mufu. Khwako se banyala khuba ne Pasaka endaalo ng'eneyo tawe. Nio baacha khu Musa ne Aruni khu ndaalo ng'eneyo.
Babaandu abo baloma bali, “Efwe khuli banyaalu sikila khwatiilile khu mufu. Ne sikila siina ne khukhiingililwa khuaana siianwa khu Wele Omunyali Owa Bioosi siianwa siewe khu siise sisiaroborwa mu baandu ba Isiraeli?”
Ne Musa ababoolela ali, “Liinda mbulile nisio Wele Omunyali Owa Bioosi alalakiilisia khuloondekhana ne nanywe.”
Wele Omunyali Owa Bioosi aboolela Musa ali,
Boolela babaandu ba Isiraeli oli, “Omundu yesi yesi khwinywe namwe owe lisaaye lienywe akhaba ne ali omunyaalu khulwe khutiila khu mufu, namwe ali aleeyi mu lukeendo, alaba ne Pasaka khu Wele Omunyali Owa Bioosi.
Mu mwesi kwe khabili khu ndaalo eye likhumi na chine, ekolooba, bakhabe ne Pasaka. Bakhakikhole khulwe khulia kumukaati kukhalimo limela tawe ne chinyenyi chindulu.
Bakhalekhakho siakhulia siayo khukhwola kumutikhinyi namwe bafunakho sikuumba sie sikele sie sisiaayo tawe. Bakhakhole e Pasaka khuloondekhana ne kamalaka kayo koosi.
Ne kakhali omundu yesi yesi oli omukwalaafu okhali khu lukeendo tawe, mala alekha busa khuba ne pasaka, se akhabalwe nga mulala khu baandu base tawe. Sikila niye se aana siianwa sia Wele Omunyali Owa Bioosi mu biise bibiaroborwa tawe. Omundu mwene oyo akhasute bubwoni bwewe omwene.
Ne omundu omukwa owa mumenyamo busa ne enya abe ne pasaka eya Wele Omunyali Owa Bioosi, akhoya akikhola khuloondekhana ne kamalaka kayo. Muliba ne lilaka lifwaanana khu baakwa ne khwinywe mwabene.”
Khu ndaalo niyo liiema lia Wele Omunyali Owa Bioosi liasimikhwa, lifuumbi liecha mala lialifuuma. Khukhwama ekolooba khukhwola kumutikhinyi lifuumbi lialolekhana nga kumulilo.
Biachiililila birio; lifuumbi lialifuunikha kumuusi ne musilo kumulilo kwalifuunikha.
Buli lwosi nga lifuumbi ne lisutwa angaaki we liiema lia Wele Omunyali Owa Bioosi, babaandu ba Isiraeli barekukha. Ne abuundu niio lifuumbi liekhanga, abwenao Baisiraeli bakhola ekambi.
Khulwe lilaka lia Wele Omunyali Owa Bioosi, Baisiraeli barekukha khu lukeendo ne lundi khulwe lilaka lia Wele Omunyali Owa Bioosi bakhola ekambi. Khu siise sioosi nisio lifuumbi liaba khu ngaaki khwe liiema lia Wele Omunyali Owa Bioosi, Baisiraeli barama mu kambi.
Ne lifuumbi liakhaba ne liarama khu ngaaki khwe liiema lia Wele Omunyali Owa Bioosi siise sileeyi, Baisiraeli baria lilaka lia Wele Omunyali Owa Bioosi mala se barekukha tawe.
Biise bilala lifuumbi liabechanga khu ngaaki khwe liiema lia Wele Omunyali Owa Bioosi khulwe chindaalo ndiiti busa. Ne khuloondekhana ne lilaka lia Wele Omunyali Owa Bioosi barama mu kambi namwe barekukha.
Biise bilala lifuumbi liabechanga khukhwama ekolooba khukhwola kumutikhinyi ne lirurao. Ne liarurangao kumutikhinyi Baisiraeli barekukhanga. Buli lwosi lifuumbi ne liniina angaaki, ne kuli kumuusi namwe silo Baisiraeli barekukhanga.
Yakhaba ne chili chindaalo chibili, namwe kumwesi, namwe khu siise sileeyi, khuloondekhana nga lifuumbi ne liabechanga khu ngaaki khwe liiema lia Wele Omunyali Owa Bioosi, se barekukha nga tawe. Ne nga lifuumbi ne liesutanga angaaki, barekukhanga.
Khuloondekhana ne lilaka lia Wele Omunyali Owa Bioosi bakholanga ekambi namwe barekukhanga. Baliinda lilaka lia Wele Omunyali Owa Bioosi, nga Wele Omunyali Owa Bioosi ne alilaka khubirira khu Musa

Wele Omunyali Owa Bioosi aboolela Musa ali,
“Khola chikhoombi chibili che efwesa eyosebwe ne kumukuba. Okhachirumikhire khulwe khulaanga babaandu alala ne lundi khulwe khukhola baandu barekukhe.
Chikhoombi ne chiipwa chombi, babaandu boosi balibuusiana niio oli, a muliango kwe liiema lie kumuse.
Ne baapa ekhoombi ndala yong'ene, babemeelesi be chikholo cha Isiraeli bong'ene balibusiana niio oli.
Ne mupa chikhoombi khu siise sitiiti, chikholo chiili elubeka lwe bukwe chilirekukha.
Ne ne mupa chikhoombi siise sitiiti lukhola khabili, chikholo chiili elubeka lwe ebunafubo chilirekukha. Babaandu ne benya khurekukha, chikhoombi chilipwanga khu siise sitiiti.
Ne mwenya khulaanga babaandu boosi alala, chikhoombi chilipwa khu siise sileeyi.
Babaana ba Aruni, basaayi, niibo bakhape chikhoombi. Lilaka lie chikhoombi liliba liloondwa mu selukho chenywe choosi.
Ne mucha mwiie mu sibala sienywe, ne khu khuupana ne omusiku omunaania, khupa chikhoombi khu siise sitiiti. Ne mukhola murio Ese Wele Omunyali Owa Bioosi, Wele wenywe, ndimuyeeta ne khumuonia khukhwama khu basiku benywe.
Lundi mu ndaalo chenywe che khoyo, ne mu naikara chenywe chicharoborwa nende che kumwesi, mulipa chikhoombi ne mulikho muaana biianwa bienywe bie khukhwosia ne chimbosio che biianwa bienywe bie kumuleembe. Biianwa bino bikhabe likhebusia khwinywe ebweeni wa Wele wenywe. Ese ndi Wele Omunyali Owa Bioosi, Wele wenywe.”
Mu mwiiko kukhola khabili, khu mwesi kukhola khabili, khu ndaalo ekhola kamakhumi kabili, enyuma we babaandu ba Isiraeli khurura e Misiri, lifuumbi liarura khu ngaaki khwe liiema lia Wele Omunyali Owa Bioosi.
Baisiraeli barakikha lukeendo lwabwe khukhwama mu sichiimi sia Sinai khukhwama abuundu alala khukhwola aandi. Lifuumbi liecha liafuunikha sichiimi sia Parani.
Barakikha lukeendo khuloondekhana ne lilaka lia Wele Omunyali Owa Bioosi khukhwama khu Musa.
Nga barekukha, babanyoa khucha baba babaandu ba baaba asi we pendera eye ekholo eya Yuda. Barekukha mu bipupu biabwe. Omwimeelesi wabwe aba Nashoni okhwa Aminatabu.
Ne Netaneli okhwa Suari aba omwimeelesi owe ekholo eya Isakari.
Eliabu okhwa Heloni, aba omwimeelesi owe ekholo eya Sebuluni.
Ne nga liiema lia Wele Omunyali Owa Bioosi ne liatikululwa ba okhwa Kerishoni ne ba okhwa Merari barakikha lukeendo.
Ne ependera eye sipupu sia Rubeni yarekukha. Barekukha mu bipupu biabwe. Omwimeelesi wabwe aba Elisuri okhwa Sheteuri.
Shelumieli okhwa Surisiatai aba omwimeelesi owe ekholo eya Simioni.
Omwimeelesi owe ekholo eya Kati aba Eliasafu okhwa Teueli.
Nio Bakoati barekukha ne basutile bibiindu bitakatifu. Liiema lia Wele Omunyali Owa Bioosi lienyekhana liasimikhwa mu kambi ekiindi, nibo ne bakhoola tawe.
Babaloondakho, baba bali asi we pendera eye ekholo eya Efuraimu. Barekukha mu bipupu biabwe. Omwimeelesi wabwe aba Elisiama okhwa Amihudi.
Omwimeelesi owe ekholo eya Manase aba Kamalieli okhwa Petausuri.
Ne Abitani okhwa Gidioni aba omwimeelesi we ekholo eya Benjamini.
Ekhumaliilikha, ba baaba asi we pendera eye ekholo eya Dani barekukha. Niibo baba nga baliindi be lubeka lwe enyuma we bipupu bioosi. Barekukha mu bipupu biabwe. Omwimeelesi wabwe aba Ahieseri okhwa Amisiatai.
Ne omwimeelesi owe ekholo eya Ashera aba Pakieli okhwa Okirani.
Owemeelela ekholo eya Nafutali aba Ahira okhwa Enani.
Eyino niyo yaba engila niyo Baisiraeli barekukhilamo, khuloondekhana ne bipupu biabwe.
Musa aboolela mukhwewe Hobabu, okhwa Reueli, Omumidiani ali, “Khulikho khucha abuundu niio Wele Omunyali Owa Bioosi aloma ali alakhukhuelesia efwe. Yiicha oche ne nafwe. Efwe khula khukholela kamalayi, sikila Wele Omunyali Owa Bioosi alakile Baisiraeli kamalayi.”
Ne kakhali Hobabu aloma ali, “Se endacha nanywe tawe. Ndikho ngobola mu sibala siase ne mu baandu base.”
Musa aloma ali, “Nosiima okhakhulekha tawe. Ewe omanyile nga khunyala khwombakha ekambi mu sichiimi. Ewe onyala wakhurangirira.
Ne waaba bali ocha nafwe, kamalayi niko Wele Omunyali Owa Bioosi akhakhukholele efwe, fwesi khukhakhukholele ewe.”
Babaandu barura khu sikulu sia Wele Omunyali Owa Bioosi bacha lukeendo lwe chindaalo chitaru. Lisanduku lie ndakaano eya Wele Omunyali Owa Bioosi liarangira ebweeni wabwe khu ndaalo chitaru echo khuyiima abuundu niio banyala bombakha ekambi.
Ne lifuumbi lia Wele Omunyali Owa Bioosi liaba angaaki wabwe kumuusi buli lwoosi nga barekukhanga khukhwama mu kambi.
Buli lwosi nga Lisanduku lie ndakaano ne liarekukhanga Musa alomalomanga ali, “Yinyokha, Ee Wele Omunyali Owa Bioosi, mala basiku bowo basalanikhe. Lekha abo ba bakhubiila bakhwilukhe.”
Ne buli lwosi nga Lisanduku lie ndakaano ne liemanga, alomanga ali, “Kobola, Ee Wele Omunyali Owa Bioosi, khu baandu bowo ba Isiraeli bali bakali, bakhabalikha tawe.”

Babaandu barakikha khukhweng'ulung'unya khu Wele Omunyali Owa Bioosi khulwe butinyu bwabwe. Wele Omunyali Owa Bioosi nga ne aulila, aambwa lirima mala aruma kumulilo kwewe kwaburukha akari wabwe. Kumulilo kuno kwosiakho chindulo che ekambi yabwe.
Nio babaandu baalilila Musa, mala Musa asaaya Wele Omunyali Owa Bioosi, kumulilo kwasima.
Khwako abuundu ao alaangwa Tabera
Nono babaandu be situluungu ba baaba mu Baisiraeli baba ne kumuluungo kumukali kwe khulia. Ne Baisiraeli bosi barakikha khulila lundi baloma bali, “Khaba khwanyoolakho enyama khwalia!
Khukhebulila ching'eeni nicho khwalia busa e Misiri ne khukharuungakho sisiindu tawe. Malenge, kamaoondo, chinyenyi, bituungulu, ne bituungulu bia saumu.
Ne luno se khulikho ne kamaani tawe. Mbao nisio khunyala khwalia tawe ne ekhali mana yino yong'ene.”
Babaandu babuusianga mana mala bakisia khu lususi namwe bakichungila mu bibwiili. Ne basiele bakitekhelanga mu ndekheelo mala bakholamo chikeki. Ne bunulu bwe mana bwaba nga bunulu bwe chikeki, chichakholwa ne kamafura.
Nga luume ne lwamanga khu kambi mu silo, mana yakwa ne nalwo.
Musa aulila babaandu ne balila chinju chabwe ne buli mundu a muliango kwe liiema liewe. Wele Omunyali Owa Bioosi aambwa lirima likali ne Musa abona bubi.
Musa areeba Wele Omunyali Owa Bioosi ali, “Siina sikila ne ukholele ese omukholi wowo kamabi? Siina sikila ne ekhanyoolile kumwalaalo ebweeni wowo tawe? Siina sikila ne underekho busiro bwe babaandu bano boosi?
Ese niye owaesia babaandu bano? Ese niye owabasaala, nio ewe umboolele oli mbalele nga omulesi ne alela omwana omung'aalia, khukhwola mu sibala nisio walaka bakuuka babwe?
Naamia waena enyama niyo nyala naelesia babaandu bano boosi? Sikila balikho bandilila bali ese mbaelesie enyama balie.
Seng'ene se nyala khusuta babaandu bano tawe. Buli busiro bukali khwise.
Ne waaba ne ukholela kano, khusaba unjire siise sino nio ndekhe khubona butinyu bwase.”
Wele Omunyali Owa Bioosi aboolela Musa ali, “Mbusilie babaandu kamakhumi saba bamanyikhaane khwiwe nga basaakhulu be Baisiraeli. Bareere a liiema lie kumuse mala wimeo nabo.
Ndekha asi mala ndomalome ne nawe abwenao. Ndabukulakho roho oli khwiwe mala mure khu nibo. Ne balikhuyeeta khusuta busiro bwe babaandu nio ewe olekhe khubusuta weng'ene.
Ne boolela babaandu oli: Yikwalaasia mwabene sikila kumuchuli, mukhalie enyama. Enywe mwalilile mala Wele Omunyali Owa Bioosi aaulile. Mwalomile muli, ‘Naanu olakhuelesia enyama khulie? Khwaba bulayi mu Misiri.’ Khwako Wele Omunyali Owa Bioosi alabaelesia enyama mala mulie.
Se mukhalie khulwe ndaalo ndala yong'ene namwe chibili, namwe chiraano, namwe likhumi namwe akhaba chindaalo kamakhumi kabili tawe.
Ne kakhali mulikilia khulwe kumwesi kwoosi nabwila nga ne eli mururira mu moolu, ne khumusinya. Lino licha khwikholekha sikila mwalobile Wele Omunyali Owa Bioosi oli mwinywe lundi mwengu'lung'unya muli, ‘Siina sikila ne khwarura e Misiri?’ ”
Musa aaboolela Wele Omunyali Owa Bioosi ali, “Babaandu nibo ndakeendanga ne nabo bali chielefu chimia sita, mala ewe oloma oli, ‘Ocha khubaelesia enyama balie khu mwesi kwoosi.’
Chikhaafu ne kamakheese kanyala kerwa kaboola ku? Namwe ching'eeni choosi chinyala chalobwa chaboola ku?”
Nio Wele Omunyali Owa Bioosi akobosia Musa ali, “Siindu siina sinyala siakhaya Ese? Nono olabona elomo yase ne elaba eya ng'ali namwe tawe.”
Nio Musa arura enje aboolela babaandu niko Wele Omunyali Owa Bioosi aaloma. Mala abuusia babemeelesi be Baisiraeli kamakhumi saba abakhola bema babotookhelela liiema lie kumuse.
Nio Wele Omunyali Owa Bioosi ekha asi mwifuumbi mala alomaloma ne Musa. Abukulakho roho eyaba khu Musa mala akielesia babemeelesi kamakhumi saba. Ne roho nga abechakho bang'oola. Ne kakhali se bachiililila tawe.
Nono babaandu babili baba barama mu kambi. Baba Elidadi ne Medadi. Roho abechakho baba balala khu bemeelesi kamakhumi saba. Ne kakhali se bacha a liiema lie kumuse tawe, nio bang'oola mu kambi.
Omusoleeli mulala atima acha aboolela Musa ali, Elidadi ne Medadi balikho bang'oolela mu kambi.
Ne Yoshua okhwa Nuni, owaba omuyeeti owa Musa khukhwama mu buele bwewe, aboolela Musa ali, “Omwami wase Musa, bakaanie!”
Ne kakhali Musa amureeba ali, “Ewe obuba siina? Andi ese obubile. Nikoomba ndi babaandu ba Wele Omunyali Owa Bioosi boosi babe bang'oosi ne Wele Omunyali Owa Bioosi abaelesie Roho wewe!”
Nio Musa alala ne basaakhulu ba Isiraeli bakobola mu kambi.
Ne Wele Omunyali Owa Bioosi arumania embeo yareera chisiindu khukhwama mu nyanja chakwa embi ne kambi, ambi buleeyi bwe lukeendo lwe endaalo ndala lubeka olu, ne lukeendo lwe endaalo ndala ekiindi lubeka luluundi, khubotookhelela ekambi, mala choola embi emita ndala khukhwama khwiloba.
Babaandu benyokha endaalo ng'eneyo yoosi, ne silo sioosi, ne ndaalo eyaloondakho yoosi, baamba chisiindu. Owatiila ndiiti khukhila babasie atiila chechula chindubi chibili, mala bachanikhila enje choosi khubotookhelela ekambi.
Ne basiili ne enyama mu meno kabwe; ne basiili khukinyanya tawe, lirima lia Wele Omunyali Owa Bioosi liaburukha khu nibo. Wele Omunyali Owa Bioosi abareerera butinyu bukali.
Elio liakila lisina lie abuundu ao lialaangwa Kiburoti-Hataaba, sikila abwenao niio basiikha babaandu be kumuluungo kwe enyama.
Khukhwama Kiburoti-Hataaba babaandu bakeenda boola Haseroti, bakholao ekambi.

Musa akhwa omukhasi Omukushi. Nio Miriamu ne Aruni bamwikiicha.
Bareeba bali, “Ng'ali Wele Omunyali Owa Bioosi alomalome khubirira khu Musa yeng'ene? Se alomalome khubirira khwifwe fwesi?” Wele Omunyali Owa Bioosi aulila kano.
Musa aaba omuolu lukali khukhila babaandu boosi be khu sibala.
Wele Omunyali Owa Bioosi alomaloma ne Musa, Aruni, ne Miriamu, “Yiicha enywe bataru a liiema lie kumuse.” Mala bataru abano barura enje.
Ne Wele Omunyali Owa Bioosi ekha asi mwifuumbi, eema amuliango kwe liiema lie kumuse mala alaanga Aruni ne Miriamu. Bombi besende ebweeni.
Wele Omunyali Owa Bioosi aloma ali, “Nono rekeeresia kamakhuwa kase: Omung'oosi aaba ne aliio akari wenywe, Ese Wele Omunyali Owa Bioosi nyala neyekesiana samwene khu niye mu malola. Ndomalome naye mu marooro.
Ne se kali kario khu mukholi wase Musa tawe. Namweyikina khukhwimeelela Baisiraeli boosi.
Khu niye ndomalomanga naye moni na moni, se kali musimo tawe. Lundi abona lukoondo lwase! Siina sikila nono ne mukharire khukhwikiicha omukholi wase Musa?”
Lirima lia Wele Omunyali Owa Bioosi liaba likali khu nibo mala arekukha.
Ne nga lifuumbi lienyokha khu liiema lie kumuse, Miriamu aba ne bulwaale bwe kamakele kumubili kwoosi. Kwaba kumuwaanga chwe, nga kamaarara. Ne Aruni alola Miriamu mala amubona ali ne bulwaale bwe kamakele.
Aboolela Musa ali, “Nosiima, Wele Omunyali Owa Bioosi, okhakhuelesia kumunaanio tawe sikila khwakholile bumayaanu mu busilu.
Okhamulekha afwaana nga owafwa tawe. Okhamulekha abe nga owonakwa kumubili lubeka lulala nga ne asaalwa khurura munda mwa maawe tawe.”
Nio Musa alilila Wele Omunyali Owa Bioosi, “Ekhusaba omuonie ee Wele.”
Ne kakhali Wele Omunyali Owa Bioosi aboolela Musa ali, “Kaaba bali raraawe amufucha kamare mu moni, andi se akhabeele ne chisoni khu ndaalo saba? Lekha ekalilwe enje we ekambi chindaalo saba. Ne chiweele anyala akalusibwa mu kambi lundi.”
Nio Miriamu ekalilwa enje we ekambi khu ndaalo saba. Ne babaandu se bachiililila ne lukeendo tawe khukhwola nga ne bareera Miriamu mu kambi.
Enyuma wako babaandu barekukha khukhwama e Heseroti, mala baapa ekambi mu sichiimi sia Parani.

Wele Omunyali Owa Bioosi aboolela Musa ali,
“Ruma babaandu nga bayooti bache mu sibala sia Kanaani nisio ndikho mbelesia babaandu ba Isiraeli. Ruma omwimeelesi mulala khukhwama mu buli ekholo.”
Nio Musa aabaruma khukhwama mu sichiimi sia Parani. Aabaruma khuloondekhana ne lilaka lia Wele Omunyali Owa Bioosi. Boosi abo baba babemeelesi be ba Isiraeli.
Ne kano niko kakaba kamasina kabwe, khukhwama mu kholo eya Rubeni, Siamua okhwa Sakuri.
Khukhwama mu kholo eya Simioni, Siafati okhwa Hori.
Khukhwama mu kholo eya Yuda, Kalebu okhwa Yefune.
Khukhwama mu kholo eya Isakari, Ikali okhwa Yosefu.
Khukhwama mu kholo eya Efuraimu, Hosea okhwa Nuni.
Khukhwama mu kholo eya Benjamini, Paliti okhwa Rafu.
Khukhwama mu kholo eya Sebuluni, Katieli okhwa Soti.
Khukhwama mu kholo eya Yosefu (ekholo eya Manase), Kati okhwa Susi.
Khukhwama mu kholo eya Dani, Amieli okhwa Kemali.
Khukhwama mu kholo eya Asieri, Seturi okhwa Mikaeli.
Khukhwama mu kholo eya Nafutali, Nabi okhwa Wofisi.
Khukhwama mu kholo eya Kati, Keueli okhwa Maki.
Abano nibo bayooti nibo Musa aruma khucha nga bayooti mu sibala. Musa akaluukhasia lisina lia Hosea okhwa Nuni, amulaanga ali Yoshua.
Musa aabaruma khukhola buyooti mu sibala sia Kanaani. Ababoolela ali, “Cha khukhwola ebunafubo owa Kanaani ne sibala sie bikulu.
Muloole sibala sifwaana siriena, ne babaandu babasimenyamo ne bali be kamaani namwe bali batekhele, bali bakali namwe batiiti.
Lola sibala nisio bamenyilemo ne sili silayi namwe sibi, ne chingoba nicho bamenyilemo ne chili che chikambi namwe chisire.
Lola sibala ne sili sitaambi namwe siyiinda, lundi ne silimo kimisiru namwe tawe. Ba banyindaafu mala mureerekho bilala khu biaamo bie sibala esio.” (Nono siise siaba sie khuroba khwe kimisabibu kinyoa).
Nio bayooti bacha nga bayooti mu sibala khukhwama mu sichiimi sia Sini khukhwola Reobu, embi abwingililo bwa Hamati.
Bacha e lubeka lwe ebunafubo owa Kanaani mala bola Heburoni niio chikholo cha Ahimani, Sheshai, ne Talimai baba be lisaaye lia Anaki, bamenya. (Lukoba lwa Heburoni lwombakhwa kimiiko saba ebweeni we lukoba lwa Soani mu Misiri).
Bola mwitooma lie Eshikoli, ne ebweeneyo barema lusakia lulala lulwabakho sisusuuchu sie chisabibu. Lwasutwa ne babaandu babili khu lukuulo akari kari wabwe, lundi bareera kamakomanga ne chinduli.
(Abuundu ao alaangwa bali mwitooma mwe Eshikoli
Enyuma we khukhola buyooti mu sibala khu ndaalo kamakhumi kane, bayooti bakobola.
Bakobola khu Musa ne Aruni, ne babaandu ba Isiraeli boosi e Kadeshi mu sichiimi sie Parani. Baboolela babaandu niko babona ne khubekesia bibiaamo bie sibala esio.
Baboolela Musa bali, “Khwola mu sibala nisio wakhuruma. Sili sibala nisio kamabeele ne bubuukhi beseleetekhanga. Ne lola bibiaamo biasio ebisina.
Ne kakhali babaandu basimenyilemo bali be kamaani, ne chingoba chabwe chili chisire lundi chimboofu. Khutasa khwako khwabonayo be lisaaye lia Anaki.
Baamaleki bamenyile ebunafubo we sibala sienesio. Ne Baiti, Bayebusi ne Baamori bamenyile khu sikulu sie sibala esio. Ne Bakanaani bamenyile embi ne nyanja ne khu sikiingi sie luluuchi lwa Yoritani.”
Ne kakhali Kalebu aasisia babaandu ebweeni wa Musa, mala aloma ali, “Lekha khuche mala khutiile sibala; khuli ne kamaani kamakali khusiiula.”
Nio babaandu ba bacha ne Kalebu baloma bali, “Tawe, se khunyala khwasitiila tawe. Babaandu abo bali ne kamaani khukhukhila efwe.”
Nio bareera kamakobosio kamabi khu Baisiraeli, khuloondekhana ne sibala nisio baruma baandu khuyoota. Baloma bali, “Sibala esio sili sibunia basimenyilemo. Ne babaandu boosi nibo khuboonemo bali baleeyi lukali.
Lundi khwabonayo kamanani (lisaaye lie Baanaki). Efwe khwabonekha busa bakeekhe nga kamatete.”

Nio libuusiana lioosi liayokela. Babaandu balila silo esio.
Babaandu boosi beng'ulung'unya khu Musa ne Aruni. Boosi baloma bali, “Bwakhabeele bulayi khwafwila mu sibala sia Misiri namwe khufwila mu sichiimi sino!
Sikila siina Wele Omunyali Owa Bioosi ne akhurera mu sibala sino khwirirwe mwiie. Bakhasi ne babaana befwe bakhatiilwe. Se bwakhabeele bulayi khukobole e Misiri?”
Nio babolanila bali, “Lekha khurobore omwimeelesi mala khukobole e Misiri.”
Nio Musa ne Aruni benama bubweeni bwabwe bwetiila asi ebweeni we libuusiana lie babaandu ba Isiraeli.
Ne Yoshua okhwa Nuni ne Kalebu okhwa Yefune, babili khu ba bayoota sibala esio, batabulaka chingubo chabwe.
Baboolela libuusiana lie babaandu ba Isiraeli bali, “Sibala nisio khwabiriramo nga bayooti, sili sibala silayi lukali.
Wele Omunyali Owa Bioosi ne asiima, alakhuyilayo mala akhuelesie efwefwe sibala esio, nisio kamabeele ne bubuukhi biseleetekhanga.
Lekha khukhwaukha khu Wele Omunyali Owa Bioosi. Ne mukharia babaandu bamenyile mu sibala esio tawe. Khulabaula bwangu busa. Buliindi bwabwe bwabarurirekho. Wele Omunyali Owa Bioosi ali ne nafwe mukhabaria tawe.”
Ne kakhali babaandu boosi beenya khubapa kamabaale. Nio luyali lwa Wele Omunyali Owa Bioosi lwabonekha a liiema lie kumuse khu baandu boosi ba Isiraeli.
Ne Wele Omunyali Owa Bioosi aaboolela Musa ali, “Babaandu bano bacha khundekelesia khukhwola siise sina? Ne khulwe siise sina nisio bakhalobe khukhusuubila ese, akhaba ne mbakholeele kamayia kano koosi akari wabwe?
Ndabarumira bulwaale bubi mala mbalobe. Ne ndikhukhola ewe obe sibala sili siboofu lundi sie kamaani khubakhila nibo.”
Bamisiri bacha khuboolela babaandu bamenyile mu sibala sino. Babaandu bamala khuulila bali ewe Ee Wele Omunyali Owa Bioosi, oli ne babaandu abano. Ewe obonekhanga moni na moni, ne lifuumbi liowo limanga angaaki wabwe. Ne ewe obarangilira mu lukeendo ne lifuumbi kumuusi, ne mu mulilo silo.
Nono kaaba bali wira babaandu abano boosi, chikholo chichaulila khu fuma yowo chiicha khuloma chili,
‘Wele Omunyali Owa Bioosi se anyala khurera babaandu abano mu sibala nisio abechubila khubaelesia tawe. Elio liakila aberera mu sichiimi.’
Nono khusaba Wele Omunyali Owa Bioosi, kamaani kowo kabe kamakali nga ne walaka. Waloma oli,
‘Ese Wele Omunyali Owa Bioosi ndi kalaa khuba ne lirima, ne endi ne busiime bwa mindali bukali. Mbeelanga bumayaanu ne kamabi. Ne kakhaba kario mbaananga kumunaanio khulwe bumayaanu. Mbaananga kumunaanio kwe bakuuka khu baana, babechukhulu, bisoni ne bimiila.’
Nosiima beela bumayaanu bwe babaandu bano, khuloondekhana ne bukali bwe busiime bwowo bwa mindali. Babeele nga wababeela khukhwama nga barura e Misiri khukhwola luno.”
Nio Wele Omunyali Owa Bioosi akobosia ali, “Nababeleele, nga nilwo osabile.
Ne kakhali nga nilwo menya, ne nga liloba lioosi ne lilichusibwa luyali lwa Wele Omunyali Owa Bioosi, nichuba ndi:
Babaandu bano boosi babona luyali lwase ne kamaya kase niko nakhola e Misiri ne mu sichiimi. Ne kakhali balekha khu khundia mala bakhaka ese khukhwola ekhumi.
Nono mbao yesi yesi ocha khubona sibala nisio nalaka bakuuka babwe tawe. Mbao yesi yesi owandekelesia okhasibone tawe.
Ne kakhali omukholi wase Kalebu, sikila ali ne roho eyaaukhana ne ali omweyikinwa khwise elala, khamwolisie mu sibala nisio anyoa khubona ne lisaaye liewe licha khunyoola sibala esio.
Nono sikila Baamaleki ne Bakanaani bamenyilemo mu matooma kobola muchuli mala muche mu sichiimi khubirira khu ngila echa khu Nyanja eya Shamu.”
Wele Omunyali Owa Bioosi aboolela Musa ne Aruni ali,
“Babaandu bamayaanu bano bacha khunjeng'ulung'unyakho khukhwola liina? Nauliile khukhwilung'unya khwe babaandu ba Isiraeli.
Baboolele oli, ‘Nga nilwo emenya, ndibakholela nga nilwo mwaloma.’
Mulafwa ne kimibili kienywe kicha khukwa mu sichiimi sino. Buli mulala khwinywe oli ne bukhulu bwe kimiiko kamakhumi kabili ne khukhilakho lundi owabalwa ne babaandu, owelung'unya yesi yesi acha khufwa.
Mbao yesi yesi ocha khwingila mu sibala, akhaba mulala, nisio nalaka ndi nja khubaelesia mumenyemo tawe. Kalebu okhwa Yefune ne Yoshua okhwa Nuni bong'ene bacha khwingila mu sibala esio.
Ne kakhali babaana benywe nibo mwaloma muli baliba baambe balicha mu sibala nisio mwaloba siliba sisiabwe.
Ne enywe mucha khufwila mu sichiimi muno.
Ne lisaaye lienywe licha khuyiyila mu sichiimi muno khulwe kimiiko kamakhumi kane. Balinanisibwa sikila enywe mwalekha khuuba babeyikinwa, khukhwola nga omumaliilisi khwinywe ne afwila mu sichiimi.
Mucha khunaanisibwa khulwe bumayaanu bwenywe khulwe kimiiko kamakhumi kane, kumwiiko mulala khulwe buli endaalo ndala niio mwarumikhira khuyoota mu sibala. Nio mumanye lirima liase:
Ese Wele Omunyali Owa Bioosi, ng'ali nalomile. Ng'ali nja khukhola kano khu libuusiana limayaanu lino libuusiane khukhundoba ese. Mu sichiimi muno bacha khwicha khu siakamo. Balifwila mu sichiimi.”
Nio babaandu balala nibo Musa aruma khucha khukhola buyooti mu sibala bareera elomo embi khu baandu. Bakila babaandu beng'ulung'unya khu Wele Omunyali Owa Bioosi.
Babaandu abo babareera elomo embi bafwa bulwaale ebweeni wa Wele Omunyali Owa Bioosi.
Ne kakhali Yoshua okhwa Nuni ne Kalebu okhwa Yefune barama khwaabo babacha nga bayooti be sibala.
Musa aboolela Baisiraeli boosi niko Wele Omunyali Owa Bioosi aloma. Ne babaandu balila lukali.
Benyokha makhelebeende kumutikhinyi barakikha khucha sibala sie sikulu. Baloma bali, “Lola khuli ano, khulacha abuundu niio Wele Omunyali Owa Bioosi akhulaka sikila khwakholile bumayaanu.”
Ne kakhali Musa abareeba ali, “Siina sikila nono ne mulikho mulekha khuria lilaka lia Wele Omunyali Owa Bioosi? Se mucha khukhila tawe.
Mukhacha tawe mukhola murio mwaulwa ne basiku benywe, sikila Wele Omunyali Owa Bioosi se ali ne nanywe tawe.
Ebweeneyo Baamaleki ne Bakanaani baliyo. Ne mucha khwirwa sikila enywe mwalekhile Wele Omunyali Owa Bioosi. Wele Omunyali Owa Bioosi se acha khuba ne nanywe tawe.”
Ne kakhali babaandu balekelesia mala bacha boola khungaaki khwe sikulu sie sibala sie bikulu. Bacha ne kakhali Lisanduku lie ndakaano eya Wele Omunyali Owa Bioosi namwe Musa se arura mu kambi tawe.
Nio Baamaleki ne Bakaanani ba baamenya mu sibala esio bekha mala babaula. Babatimania khukhwola e Horima.

Wele Omunyali Owa Bioosi aboolela Musa ali,
“Boolela babaandu ba Isiraeli oli ne boola mu sibala nisio nja khubaelesia khuba sisiabwe,
bakhoya bambanila biianwa bie khukhwosia. Biianwa bino bikhoya bibe bie chiuunwa, chimbusi, kamakheese. Bareere biianwa bie khukhwirusia, namwe siianwa sie khukhwosia namwe embosio namwe siianwa sie khukhwolesia nisio echuba namwe chimbosio che biise bibiaroborwa nio bakhole kumuuya kusiimisia Wele Omunyali Owa Bioosi.
Yesi yesi oaana siianwa sie biakhulia aliaana silala khwikhumi sie siikula sie bufu bunosie. Bufu buno bukhatubanisibwe ne kamafura echuupa ndala.
Endali khulwe siianwa sie khunywebwa, echuupa ndala, elikholwa khu buli siianwa sie khukhwosia namwe embosio eya buli limeeme.
Ne limiiku ne liaanwa, khola siianwa sie biakhulia sisioola bibili khwikhumi bie siikula sie bufu bunosie butubaanisibwe ne kamafura echuupa ndala.
Ne khulwe siianwa sie khunywa, mukhaane echuupa ne nusu eye endali kumuuya kusiimisia Wele Omunyali Owa Bioosi.
Ne mulirekekha euunwa nga siianwa sie khukhwosia, namwe embosio, khukhwolesia nisio echuba namwe siianwa sie kumuleembe khu Wele Omunyali Owa Bioosi.
Siianwa sie euunwa esio siliaanwa ne siianwa sie siakhulia sili silala khu bitaru sie siikula sie bufu bunosie butubaanisibwe ne kamafura chichupa chibili.
Ne siianwa sie khunywa, mulisiaana ne endali chichupa chibili nga siianwa sisiakholwa ne kumulilo sili sie kumuuya kusiimisia Wele Omunyali Owa Bioosi.
“Mulikhola murio khu buli euunwa, limiiku, namwe limeeme, namwe emeeme.
Mulikholela buli silala murio khuloondekhana ne bukali bwe biianwa nibio murekekha.
Buli Omuisiraeli akhoyeele akhole ario mu khuaana siianwa sie khukhwosia sisiimisia Wele Omunyali Owa Bioosi.
Ne aaba bali omukwa namwe omundu yesi yesi oli nanywe chiselukho choosi amumenyilemo, ne enya khuaana siianwa sie khukhwosia sie silikakha, sisiimisia Wele Omunyali Owa Bioosi, alikhola nga nilwo enywe mukhola.
Lilibao lilaka lilala khwinywe ne khu baakwa mu biise bioosi. Baakwa baliba nga enywe ebweeni wa Wele Omunyali Owa Bioosi.
Lilaka liliba lilala khwinywe ne khu baakwa.”
Wele Omunyali Owa Bioosi aboolela Musa ali,
“Boolela Baisiraeli oli, ne mwola mu sibala nisio ndikho mbayilamo,
ne mulia biakhulia bie sibala esio mukhoya mwaana khu Wele Omunyali Owa Bioosi siianwa.
Khu biakhulia bienywe bie khunyoa, muliaana khu Wele Omunyali Owa Bioosi kumukaati mulala nga siianwa. Mukhakwaule nga siianwa bulayi bwene nga siianwa sie biakhulia biyaaya.
Khu biise bioosi bibiicha, mulichiililila khuaana siianwa sie biakhulia bienywe bie khunyoa.
“Ne mwaba ne mwibilila khuria lilala khu malaka kano niko naelesia Musa mukhola muriena?
(Koosi niko Wele Omunyali Owa Bioosi amulaka enywe khubirira khu Musa, khukhwama endaalo niyo Wele Omunyali Owa Bioosi aanila kamalaka ne khuchiililila mu selukho chenywe), Mukhola muri:
Kaaba bali babaandu balekha khuria sikila se baba ne limanya tawe, libuusiana lioosi liliaana euunwa endoro, balikiaana nga siianwa sie khukhwosia, esilikakha esiimisia Wele Omunyali Owa Bioosi. Balikiaana alala ne siianwa sie biakhulia ne siianwa sie khunywa khuloondekhana ne lilaka. Khutasa khwako, baliaana endurume nga siianwa sie bumayaanu.
Ne omusaayi acha khubayeeta khurusiao bumayaanu, ne bacha khubeelwa bubi bwabwe. Sikila bwaba bubi nibwo bareerire siianwa sie silikakha ne siianwa sie bubi bwabwe khu Wele Omunyali Owa Bioosi.
Babaandu ba Isiraeli boosi balibeelwa alala ne omukwa obamenyilemo, sikila buli mundu yesi yesi aba mu bubi obwo.
Ne omusaayi acha khuyeeta khurusiao bubi ebweeni wa Wele Omunyali Owa Bioosi khulwo mundu okholile bubi. Ne omundu oyo acha khubeelwa.
Mucha khuba ne lilaka lifwaanana khu yesi yesi okhola bubi nakhang'aliilemo tawe, abeele Omuisiraeli, namwe omukwa owamumenyamo.
Ne omundu yesi yesi okhola bubi ne amanyile abeele Omuisiraeli, namwe omukwa, aba akhomile Wele Omunyali Owa Bioosi, ne aliirwa.
Aliirwa sikila aalekelesia elomo eya Wele Omunyali Owa Bioosi lundi afunake lilaka lia Wele Omunyali Owa Bioosi. Omundu oyo aliirwa. Bubi bwewe buliba khu mwene.”
Baisiraeli ne basiili mu sichiimi, banyoola omundu mulala ne alikho areenya chiikhu khu ndaalo eya sabato.
Ba bamunyoola bamuyila khu Musa, ne Aruni, ne babaandu boosi.
Bamura asi we buliindi, sikila se liamanyikhana nilio banyala bamukholela tawe.
Mala Wele Omunyali Owa Bioosi aboolela Musa ali, “Omundu oyo akhoya werwa. Babaandu boosi bamupe kamabaale bamwirire enje we kambi.”
Khwako babaandu boosi bamurusia enje we ekambi mala bamupa kamabaale bamwiira nga Wele Omunyali Owa Bioosi ne alaka Musa.
Wele Omunyali Owa Bioosi aboolela Musa ali,
“Boolela babaandu ba Isiraeli banabe buusi khu ndulo khwe chingubo chabwe bufwaane nga buyenje mala rakho lukoye lunyelele lubuusi khu buli luyenje. Bakhoya bakholanga bario buli muselukho chabwe choosi.
Mulilola khu buyenje obwo mala mukhebulile kamalaka ka Wele Omunyali Owa Bioosi koosi. Nio mukhole ne khulekha lilienya ne liliekoomba lienywe mwabeene nilio mwenya khuloondakho.
Nio mulikhebulila ne khukhola nga kamalaka kase koosi ne kenyekhana. Ne muliba batakatifu khu Wele wenywe.
Ese ndi Wele Omunyali Owa Bioosi, Wele wenywe, owamurusia mu sibala sia Misiri, khuba Wele wenywe: Ese ndi Wele Omunyali Owa Bioosi, Wele wenywe.”

Babaandu bano babukula babemeelesi be Baisiraeli chimia chibili ne kamakhumi karaano, ba bamanyikhana mala baroborwa ne libuusiana lie babaandu.
Bebuusiana ebweeni wa Musa ne Aruni. Ba baboolela bali, “Mwachiile aleeyi lukali! Libuusiana lioosi lie babaandu lili litakatifu. Buli mulala ali omutakatifu. Ne Wele Omunyali Owa Bioosi ali akari wabwe. Siina sikila enywe ne mweniinia khu baandu ba Wele Omunyali Owa Bioosi?”
Musa nga aulila kano, akwa asi mafumala.
Aboolela Kora ne sipupu siewe sioosi ali, “Kumutikhinyi, Wele Omunyali Owa Bioosi alakhwekesia fweesi naanu oli wewe, ne naanu oli omutakatifu. Oyo niye alirobora alimuchao.
Ewewe ne sipupu siowo bukula bibuumba bie khukhwoseliamo bupani.
Biremo kamanda ke kumulilo mala murekho bibiindu biiunya bulayi, ebweeni wa Wele Omunyali Owa Bioosi kumutikhinyi. Ne omundu niye Wele Omunyali Owa Bioosi akharobore akhabe niye omutakatifu. Mwachile aleeyi lukali baana ba Lawi!”
Musa achilila khuboolela Kora ali, “Rekeeresia, enywe Balawi:
enywe mulola muli lili likhuwa likeekhe Wele owe Baisiraeli khubaaula enywe khukhwama mu libuusiana lie Baisiraeli boosi? Wele Omunyali Owa Bioosi amureera enywe embi khu niye omwene. Enya mumukholele kimilimo mu liiema litakatifu lia Wele Omunyali Owa Bioosi. Enya mukholele babaandu.
Nono Wele Omunyali Owa Bioosi amureerire siimbi ne naye omwene alala ne bawandaayo bakhwa Lawi ne nanywe. Ne enywe luno mwenya akhaba busaayi?
Khwako mwakholile likhasiimisia Wele Omunyali Owa Bioosi tawe khulwe khukhola ekwangwaani yino, ewe ne sipupu sino. Aruni ali siina nio mumweng'ulung'unye?”
Nio Musa arumania khulaanga Tatani ne Abiramu, ba okhwa Eliabu. Ne nibo baloma bali, “Se khwicha ebweeneyo tawe.
Lili likhuwa litiiti ewe khukhurusia mu sibala sia Misiri nisio kamabeele ne bubuukhi biseleetekhanga khukhwirira mu sichiimi muno nio ewe wekhole omwimeelesi wefwe?
Khutasa khwako ewe se wakhureera mu sibala nisio kamabeele ne bubuukhi biseleetekhanga, namwe okhakhuakho kamaloba ne kimikuunda kie kimisabibu nga kimiaandu kiefwe tawe. Olikho obea babaandu bano? Se khwicha tawe.”
Musa akhalala lukali mala aboolela Wele Omunyali Owa Bioosi ali, “Okhafukiililakho biianwa biabwe tawe. Se nababukulakho akhaba epunda ndala tawe. Se nabakholelakho bubi tawe.”
Musa aboolela Kora ali, “Kumuchuli ewewe ne sipupu siowo mukhoya mwiche ebweeni wa Wele Omunyali Owa Bioosi. Aruni yesi acha khubao.
Buli sia mulala khwinywe abukule sibuumba siewe mala arekho bibiindu biiunya bulayi. Ne buli sia mulala arere lucho lwewe ebweeni wa Wele Omunyali Owa Bioosi. Bibuumba bioosi bie chimia chibili ne kamakhumi karaano. Aruni yesi acha khureera sibuumba siewe.”
Nio buli mundu abukula sibuumba siewe, mala arakho kamanda ke kumulilo ne bibiindu biiunya bulayi. Bema amuliango kwe liiema lie kumuse alala ne Musa ne Aruni.
Nio Kora abuusia babaandu boosi balobe Musa ne Aruni amuliango kwe liiema lie kumuse. Ne luyali lwa Wele Omunyali Owa Bioosi lwabonekhela libuusiana lioosi.
Wele Omunyali Owa Bioosi aboolela Musa ne Aruni ali,
“Yiyaula khukhwama mu libuusiana lino, nio mbabunie bwangu.”
Ne Musa ne Aruni benama asi bubweeni bwoola khwiloba mala baloma bali, “Ee Wele, Wele we bie bulamu bioosi omundu mulala anyala akhola bumayaanu bukile ewe okhalalile libuusiana lioosi?”
Nio Wele Omunyali Owa Bioosi aboolela Musa ali,
“Boolela libuusiana linyokhe a maeema ka Kora, Tatani ne Abiramu.”
Nio Musa, alala ne babemeelesi be Baisiraeli, acha khu Tatani ne Abiramu.
Aboolela babaandu ali, “Musaba murure a maeema ke babaandu bamayaanu bano. Mukhatilakho sisiindu sili sisiabwe tawe. Ne busa, mukhola murio mwabunila mu bumayaanu bwabwe.”
Nio benyokha a maeema ka Kora, Tatani ne Abiramu. Tatani ne Abiramu barura enje mala bema amuliango kwe kamaeema kabwe, alala ne bakhasi babwe, ne babaana babwe bang'alia.
Ne Musa aboola ali, “Luno mulamanya muli Wele Omunyali Owa Bioosi anduma ese khukhola kimilimo kino kioosi ne se lili lilienya liase tawe.
Kaaba bali babaandu bano bafwa lifwa nga lia buli mundu namwe banyoola butinyu nga bunyoolanga buli mundu, aba Wele Omunyali Owa Bioosi se anduma ese tawe.
Ne kakhali kaaba bali Wele Omunyali Owa Bioosi akhola sisiindu siiya, mala liloba liasama ne khubamila alala ne bibiindu biabwe, mala bache asi balamu mu sibala sie bafu, nio mulamanya muli babaandu bano baleka Wele Omunyali Owa Bioosi.”
Nga amala khulomaloma, liloba asi we babaandu abo liatikhamo.
Liabamila ne babaandu babwe, alala ne sipupu sia Kora ne kimiaandu kiabwe kioosi.
Nio nibo ne bibiindu biabwe bioosi besiikha ne bali balamu mu sibala sie makoombe. Liloba liabafuuma, mala babuna khukhwama mu libuusiana lie babaandu.
Baisiraeli boosi ba baaba siimbi barwandukha chimbilo nga ne baulila ne balikho ne balila. Baloma bali, “Sibala sikhola sirio siakhumila fwesi!”
Nio Wele Omunyali Owa Bioosi aruma kumulilo kwosia babaandu chimia chibili ne kamakhumi karaano ba baaba ne baana bibiindu biiunya bulayi.
Nio Wele Omunyali Owa Bioosi aboolela Musa ali,
“Boolela Eliesa okhwa Aruni, omusaayi arerure bibuumba bie khukhwoseliakho bupani khukhwama khu mulilo mala asalanisie kamanda sikila kali kamatakatifu.
Bukula bibuumba bie khukhwoseliakho bupani bie babaandu baberwa khulwe bumayaanu bwabwe mala obibasemo kamapaati kafuunikha khu alutare. Khola orio sikila ba biaana khu Wele Omunyali Owa Bioosi. Bili bitakatifu. Biliba simanyisio khu Baisiraeli.”
Nio Omusaayi Eliesa abukula bibuumba bie kumukasa nibio babaandu baya kumulilo baana. Abibasamo kamapaati ke khufuunikha khu alutare.
Elino liaba likhebusia khu Baisiraeli lili, yesi yesi okhali omusaayi wenju eya Aruni akhecha niio alutare eli khukhwosia bibiindu biiunya bulayi tawe. Akhola ario abuna nga Kora ne sipupu siewe. Kano koosi kekholekha khuloondekhana nga Wele Omunyali Owa Bioosi ne aboolela Eliesa khubirira khu Musa.
Ne kakhali endaalo eloondakho babaandu boosi beng'ulung'unyila Musa ne Aruni ne baloma bali, “Mwerire babaandu ba Wele Omunyali Owa Bioosi.”
Nga ne bamala khubusiana khulwe khuloba Musa ne Aruni, bekhebukha sie liiema lie kumuse mala babona lifuumbi lialifumile, ne luyali lwa Wele Omunyali Owa Bioosi lwabonekha.
Ne Musa ne Aruni bacha ebweeni we liiema lie kumuse.
Wele Omunyali Owa Bioosi aboolela Musa ali,
“Rura a libuusiana lie babaandu lino, nio mbabunie siise sino. Ne kakhali nibo benama asi.”
Musa aboolela Aruni ali, “Bukula sibuumba siowo sie kumulilo, ramo kamanda ke kumulilo khukhwama khu alutare. Ne omalile orio rakho bibiindu biiunya bulayi. Nio otime nasio khangu niio babaandu bali mala obayeete khurusiao bumayaanu bwabwe. Wele Omunyali Owa Bioosi ali ne lirima likali mala butinyu bwarakiikhe.”
Nio Aruni akhola nga Musa ne amuboolela aatima engila mwituuli lie babaandu. Butinyu bwaba bwarakiikhe khale. Aambia bibiindu biiunya bulayi mala ayeeta babaandu khubeelwa bumayaanu bwabwe.
Eema akari we bafwiile ne balamu mala butinyu bwakama.
Nono babaandu babafwa baba chielefu ekhumi na chine ne chimia saba khutasa khwaabo ba bafwila mu makhuwa ka Kora.
Aruni akobola khu Musa a muliango kwe liiema lie kumuse nga butinyu ne bwawa.

Wele Omunyali Owa Bioosi aboolela Musa ali,
“Boolela babaandu ba Isiraeli bakhuelesie chisiimbo likhumi na chibili, buli ndala khukhwama khu buli omwimeelesi owe luuya lwa Isiraeli. Andika lisina lia buli mundu khu siimbo yewe.
Ne andika lisina lia Aruni khu siimbo eye Balawi. Echa khubao esiimbo ndala khu buli omwimeelesi owe luuya.
Ne ochiile mwiiema lie kumuse mala ochire ebweeni we Lisanduku lie ndakaano, niio ese nakaananilanga ne nawe.
Ne esiimbo eyo mundu niye ndobore echa khu sisina. Khwako nja khumalao khukhweng'ulung'unya khwe Baisiraeli khuno khwiwe.”
Musa alomaloma ne Baisiraeli mala babemeelesi babwe boosi bamuelesia chisiimbo, ndala khukhwama mu buli nju choosi likhumi na chibili. Ne esiimbo eya Aruni yosi yabamo.
Mala Musa ara chisiimbo choosi mwiiema lie kumuse ebweeni we lisanduku lie ndakaano eya Wele Omunyali Owa Bioosi.
Nio Musa arusia enje chisiimbo choosi khukhwama ebweeni owa Wele Omunyali Owa Bioosi achekesia Baisiraeli boosi mala buli mundu abukula esiimbo yewe.
Wele Omunyali Owa Bioosi aboolela Musa ali, “Kobosiamo esiimbo eya Aruni ebweeni we Lisanduku lie ndakaano. Esiimbo eyo ebiikhwe ebe simanyisio khu Baisiraeli be sileka khwise nio wakamie khukhweng'ulung'unya khwabwe. Busa bakhola bario bafwa.”
Musa akhola ario nga Wele Omunyali Owa Bioosi ne amulaka.
Ne babaandu ba Isiraeli baboolela Musa bali, “Lola khulikho khubuna. Khwabuna fweesi.
Omundu yesi yesi owicha siimbi ne liiema lia Wele Omunyali Owa Bioosi acha khufwa, aba kenyekhana fweesi khufwe?”

Wele Omunyali Owa Bioosi aboolela Aruni ali, “Ewe, basoleeli bowo nende be lisaaye lienywe mulabiiywa khuloondekhana ne kimilimo kie liiema litakatifu. Ne akhaba lundi ewe ne basoleeli bowo mulabiiywa khuloondekhana ne kimilimo kie busaayi.
Reera balebe bowo, ekholo eye ba raraao eya Lawi, bakhole ne nawe khu khuyeeta wamwene ne basoleeli bowo ne mulikho mukhola kimilimo mwiiema lie buloli.
Bacha khukhukholela kimilimo ne khukhola kimilimo kioosi kie mwieema. Ne kakhali bakhecha siimbi abiindu bie Abuundu Atakatifu namwe a alutare tawe. Bakhola bario, nibo ne nawe mulafwa.
Balaambana ne nawe khukhola kimilimo kie mu liiema lie kumuse. Mbao omundu yesi yesi okundi okheeche siimbi ne nanywe tawe.
Ewe ocha khukhola kimilimo kie Abuundu Atakatifu ne alutare, nio lirima lia Wele Omunyali Owa Bioosi lilekhe khukhwicha lundi khu baandu ba Isiraeli.
Naroboore balebe bowo Balawi khukhwama mu Baisiraeli nga siianwa khwinywe. Baanilwe khu Wele Omunyali Owa Bioosi, nio bakhole kimilimo mwiiema lie kumuse.
Ne ewe ne basoleeli bowo mucha khukhola kimilimo kie busaayi kiloondekhana ne alutare ne buli siosi siosi sisiili mukari mwe epasia. Namueleesie kimilimo kie busaayi nga siianwa. Ne omundu okundi yesi yesi owicha siimbi alafwa.”
Wele Omunyali Owa Bioosi aboolela Aruni ali, Nakhuelesie biianwa bioosi nibio Baisiraeli bambelesia ese. Bibiindu nibio Baisiraeli banjaulila bioosi nakhuelesie ewe ne basoleeli bowo nga sitonyi sie kumukabwa kwowo elala.
Ebio bilala bibiowo khukhwama khu biindu bitakatifu bikhosebwa tawe. Buli siianwa siabwe, buli siianwa sie siakhulia ne buli siianwa sie khurusiao bubwoni; nisio bambelesia siliba sisiowo ne basoleeli bowo.
Wenyekhana oliile bibiindu bino Abuundu Atakatifu. Be siseecha bong'ene bakhaliekho. Okhoyela obibukule khuba bitakatifu.
Khutasa khwako, biianwa bibiindi nibio Baisiraeli bambelesia bicha khuba bibiowo. Ndabielesia ewe, ne babaana bowo be siseecha, nende be siikhaana biise bioosi bibiicha. Buli omundu oli omutakatifu munju mwowo anyala aliakho.
Kamafura kamalayi koosi, ne endali endayi yoosi ne biakhulia ne kamatuunda ke khunyoa niko Baisiraeli bambelesia nakhuele ewe.
Bibiaamo bie khunyoa bili mu mikuunda kiabwe kioosi nibio barera khu Wele Omunyali Owa Bioosi biliba bibiowo.
Buli siindu siosi mu Isiraeli sisiaebwa khwise sili sisiowo.
Buli omwana omubele namwe esaang'i embele niyo Baisiraeli bacha khumbelesia echa khuba eyowo. Ne kakhali ofukiilile kumuruungo kwe khusikula buli omwana omubele, ne kumuruungo kwe khusikula kwa buli esaang'i embele ekhali endakatifu tawe.
Bibiindu ebio ne babaandu bakhoyela basikulwe ne bali ne bukhulu bwe kumwesi mulala. Basikule khulwe kumuruungo kwe bitonyi biraano bie chishekeli che efwesa, khuloondekhana ne sikelo sie Abuundu Atakatifu.
Ne kakhali emoosi embele ne limeeme libele, ne meeme embele, okhachisikula tawe, sikila chili chindakatifu. Ocha khuanya kamalasile kacho khu alutare. Lundi ocha khwosia kamafura kacho nga siianwa sili esilikakha eyisiimisia.
Ne kakhali chinyama chacho chiliba chichenywe nga sitindimilo ne nyama eye sietakho sie lubeka luseecha siaanwe khwinywe.
“Biianwa bioosi bitakatifu nibio Baisiraeli baana, nakhuelesie ewe ne basoleeli bowo, alala ne bakhaana bowo. Nakhuele nga siianwa biise bioosi. Yino eli ndakaano eya chumbe mindali na mindali niyo kholile ne nawe ne lisaaye liowo.”
Ne Wele Omunyali Owa Bioosi aboolela Aruni ali, “Se ocha khubakho ne kumukabwa mu sibala siabwe tawe. Namwe se ocha khubakho ne sitonye siosi siosi mu nibo tawe, Ese niye sitonyi siowo lundi kumukabwa kwowo mu baandu Baisiraeli.”
Ne khukhwama luno khuchiililila, Baisiraeli bakhechakho embi ne liiema lie kumuse tawe, ne busa becha banyoolekhana ne bubwoni mala bafwa.
Ne kakhali Balawi bong'ene bacha khukhola kimilimo mwiiema lie kumuse ne khusuta bubwoni bwe Baisiraeli. Lino lili lilaka lia mindali khu selukho choosi. Balawi se bacha khubakho ne kumukabwa mu Isiraeli tawe.
Sikila nabaeleesie sitonyi sie ekhumi nisio Baisiraeli bambelesia nga siianwa siase. Elio nilio likila ne ndaka ndi se bacha khubakho ne kumukabwa mu Isiraeli tawe.”
Wele Omunyali Owa Bioosi aboolela Musa ali,
“Lundi olaboolela Balawi oli, ‘Ne munyoola khukhwama khu Baisiraeli siianwa sie ekhumi nisio Wele Omunyali Owa Bioosi amuelesia enywe, mukhoya murusie siianwa khu Wele Omunyali Owa Bioosi. Siianwa esio siikhoya sibe sie ekhumi eye siianwa sie khumi nisio munyoola.
Siianwa sienywe Sicha khuba nga siianwa nisio Omulimi arusia khulwe biakhulia biyaaya ne endali embia khukhwama mwiloo lie khusuuriramo endali.
Nio mwesi mucha khuaanila Wele Omunyali Owa Bioosi siianwa khukhwama khu biianwa bioosi bie ekhumi bienywe nibio munyoola khukhwama khu baandu ba Isiraeli, mala khukhwama mu nibio mucha khuaana biianwa bia Wele Omunyali Owa Bioosi bino khu musaayi Aruni.
Khukhwama khu biianwa bioosi nibio munyoola, mucha khuaana buli siianwa sisienyekhana siaanwe khu Wele Omunyali Owa Bioosi. Aana khu Wele Omunyali Owa Bioosi siianwa silayi khu bioosi nibio munyoola.
Ne mumalile khuaana sitonyi silayi khu Wele Omunyali Owa Bioosi, munyala mwabiikha biramire, nga nilwo omulimi ne abuunga biramire enyuma ne amalile khuaana siianwa siewe.
Ne nono munyala mwalia siramire, enywe ne babaandu be chinju chenywe. Munyala mwalila abuundu osi osi, sikila kuli kumuruungo kwenywe khulwe kimilimo kienywe kie mwiiema lie kumuse.
Se mucha khubakho ne bubwoni ne mulia tawe, ne mumalile khuaanila Wele Omunyali Owa Bioosi silayi. Ne mukhola murio aba se mwanyaalutisie bibiindu bitakatifu bie Baisiraeli tawe. Ne lundi ne mukhola murio se mulafwa tawe.’ ”

Nono Wele Omunyali Owa Bioosi aboolela Musa ne Aruni ali,
“Elesia Baisiraeli lilaka lino: Baboolele bareere ekhaafu emasoti embesemu ekhalikho ne bubi namwe buleme tawe lundi niyo bakharakho lichooki tawe.
Ne balakielesia Omusaayi Eliesa. Omusaayi akirusie enje we ekambi mala bakirire ebweeni wewe.
Nio Omusaayi Eliesa abukule malala khu malasile kayo ne lulwala lwewe aanye ebweeni we liiema lie kumuse khukhwola kamakhabi saba.
Ne emasoti eyo yoosi alala ne lisielo liayo, enyama, kamalasile ne kamala, biosebwe bioosi ebweeni wo omusaayi.
Nio Omusaayi abukule lukhu lwe kumutarakwa, ne lusaala luleeyi ne engubo embesemu eye bufuumbo ne khubimwaata mu mulilo kulikho kukwosia ekhaafu eyo.
Enyuma wako, omusaayi asiinge chingubo chewe, ne khukhwisiinga, nio engile mu kambi, kakhaba kario, omusaayi alaba omunyaalu khukhwola ekolooba.
Omundu owosia ekhaafu akhoya asiinge chingubo chewe ne khukhwisiinga, ne yesi alaba omunyaalu khukhwola ekolooba.
Nio omundu oli omumiliiu acha khubuusia likokhe lie khaafu eyo, ne khulira abuundu ali amiliiu enje we kambi. Ne licha khubikhwa khulwe libuusiana lie babaandu ba Isiraeli khurumikhira mu khwing'oonela kameechi ke khukhwinyosiao bubwoni.
Omundu obuusia likokhe akhoya asiinge chingubo chewe, ne aba omunyaalu ario khukhwola ekolooba. Lilaka lino lili ne kamaani mu biise bioosi bibiicha, khulwe Baisiraeli ne baakwa boosi bamenyile ne nabo.
“Yesi yesi otiila khu mufu acha khuba omunyaalu khu ndaalo saba.
Omundu oyo akhoya esiinge endaalo ekhola khataru ne ndaalo eya saba, nio abe omumiliiu. Ne alekha khukhwesiinga endaalo eya khataru ne ndaalo eya saba se acha khuba omumiliiu tawe.
Yesi yesi otiila khu mufu mala alekha khu khwekwalaasia tawe, anyaalutia liiema lia Wele Omunyali Owa Bioosi, ne omundu nga oyo alaulwa khukhwama khu Baisiraeli, sikila kameechi ke khukwalaasia omundu se kamuanyukhekho tawe alaba busa omunyaalu, bunyaalu bwewe bulaba busa khu niye.
“Elino nilio lilaka khuloondekhana ne omundu ofwila mu liiema lie kumuse: Buli yesi yesi oli mwieema namwe owingilamo aba omunyaalu khu ndaalo saba.
Ne buli siindu sili mwiiema sitambakho sifunikho sili sinyaalu.
Yesi yesi oli mu lukoongo mala atiila khu mundu owirirwe ne mbalu namwe ofwiiliile mundaa namwe atiila khu makuumba ko mufu namwe siliindwa, acha khuba omunyaalu khu ndaalo saba.
Khukhwinyosiao bunyaalu buno, likokhe khukhwama khu khaafu emasoti embesemu eyosebwa khulwa siianwa sie khurusiao bubwoni licha khubukulwa mala lireebwe mu nyuungu, mala bachukhemo kameechi.
Nio omundu yesi yesi oli omumiliiu alabukula sisiaangu, asisiikhe mu meechi, mala aanye kameechi khwiiema, ne buli khu siindu silimo, ne khu baandu balimo boosi. Aliianya ne khu mundu yesi yesi otiilile khu makuumba ko omufu, namwe omundu owirirwe namwe khu mufu namwe khu siliindwa.
Omundu oli omumiliiu oyo aanye kameechi khu mundu oli omunyaalu, khu ndaalo eya khataru ne eya saba. Khu ndaalo eya saba amusiinge, ne amalile khusiinga chingubo chewe ne khukhwesiinga kameechi, acha khuba omumiliiu ekolooba.
“Ne omundu yesi yesi oli omunyaalu ne se eenya khukhwesiinga tawe acha khwirwa, sikila kameechi ke khukhwisiinga se kamuanyukhekho tawe. Anyaalutia liiema litakatifu lia Wele Omunyali Owa Bioosi.
Mukhoya mwatiila lilaka lino mu biise bioosi bibiicha. Omundu oanya kameechi ke khusiinga bubi akhoya yesi asiinge chingubo chewe. Ne yesi yesi otiila khu meechi acha khuba omunyaalu khukhwola ekolooba.
Siosi siosi nisio omundu omunyaalu atiilakho siba sinyaalu, ne yesi yesi ositilakho arama omunyaalu khukhwola ekolooba.”

Babaandu ba Isiraeli boosi boola mu sichiimi sia Sini. Bolayo mu mwesi kwe khunyoa. Bamenya e Kadeshi. Ne Miriamu aafwiila ebweeneyo mala aasiikhwa.
Babaandu se baba ne kameechi tawe. Nio babaandu babuusiana mala bakaluukhana khu Musa ne Aruni.
Babaandu beng'ulung'unya khu Musa bali, “Liakhabeele lilayi efwe khufwa nga bawandaayefwe ne bafwa ebweeni wa Wele Omunyali Owa Bioosi.
Siina sikila ne wareera libuusiana lia Wele Omunyali Owa Bioosi mu sichiimi nio khufwiile muno alala ne bibiaayo biefwe?
Siina sikila ne wakhurusia e Misiri mala wakhureera abuundu butinyu ano? Se alikho abuundu we biakhulia, namwe chinduli namwe chisabibu namwe kamakomanga tawe. Ne kameechi ke khunywa se kalikhoo tawe.”
Ne Musa ne Aruni barura niio babaandu babuusianila bacha ebweeni we liiema lie kumuse. Benama bubweeni bwabwe bwetiila asi. Luyali lwa Wele Omunyali Owa Bioosi lwababonekhela.
Ne Wele Omunyali Owa Bioosi aboolela Musa ali,
“Bukula esiimbo mala ewe ne Aruni wandaayo mubuusie babaandu. Boolela lulwanda luli ebweeni wabwe lutubukhe kameechi kalwo. Nio mungila yino ocha khureera kameechi khukhwama mu lwanda khulwe babaandu ne bibiaayo biabwe khunywa.”
Musa abukula esiimbo ebweeni wa Wele Omunyali Owa Bioosi nga Wele Omunyali Owa Bioosi ne amulaka.
Musa ne Aruni babuusia babaandu alala ebweeni we lulwanda, mala Musa aloma ali, “Rekeeresia, enywe bareengu. Khumureerere kameechi khukhwama mu lwanda luno?”
Nio Musa asuta esiimbo mala apa lulwanda khabili, nio kameechi katubukha kamakali mala babaandu boosi ne bibiaayo banywa.
Ne kakhali Wele Omunyali Owa Bioosi ekiicha Musa ne Aruni. Aloma ali, “Enywe se mwaba ne lisuubila khwise tawe. Se mwambelesia lukoosi ebweeni we Baisiraeli nga omutakatifu tawe. Sikila kano se mucha khubarangirira khuboosia mu sibala nisio nabaelesia tawe.”
Kano kali kameechi ke Meriba
Musa aruma barume khukhwama e Kadeshi khu Mwami owa Edomu. Aloma ali, “Bawandaayo Baisiraeli baloma bali: omanyile butinyu bwoosi nibwo khwanyoola.
Mumanyile nga nilwo bakuuka befwe bacha e Misiri, niyo khwamenya e Misiri kimiiko kimikali. Bamisiri bakhupia sibi ne bakuuka befwe.
Ne khwalilila Wele Omunyali Owa Bioosi khukhuyeeta. Wele aulila khulila khwefwe mala akhurumira malaika, owakhurusia e Misiri. Luno luri khuli e Kadeshi, lukoba luli embi ne lulwakha lwe sibala siowo.
Nono khufukiilile khubire mu sibala siowo. Se khulabirira mu mikuunda kienywe namwe mu misabibu kienywe tawe. Se kane khunywe kameechi khukhwama mu sebele tawe. Khucha khuloonda khu muyila kumuboofu ne se khucha khwaukhakho tawe khukhwola nga ne khucha khurura mu sibala siowo.”
Ne kakhali omwami owa Edomu abakobosia ali, “Se mulabirira muno tawe. Mwakhola murio khucha khumwibwaakala.”
Babaandu ba Isiraeli baloma bali, “khucha khubirira khu muyila kumuboofu. Ne kaaba bali efwe namwe bibiaayo biefwe khunywa khu meechi kenywe, khucha khuruunga. Khulekhe khubire busa khu bikele.”
Ne kakhali omwami owa Edomu abakobosia ali, “Se mucha khubirira ano tawe.” Nio babaandu ba Edomu barura bakali ne banamae be kamaani khukhwibwaakala babaandu ba Isiraeli.
Mungila yino Baedomu se bafukiilila Baisiraeli khubirira mu sibala siabwe tawe. Baisiraeli bakobolayo bachila khu ngila ekiindi.
Babaandu boosi ba Isiraeli barura e Kadeshi mala boola khu sikulu sia Hori,
sisiili siimbi ne lulwakha lwa Edomu. Ebweeneyo Wele Omunyali Owa Bioosi alomaloma ne Musa ne Aruni. Ababoolela ali,
“Aruni se acha khwingila mu sibala nisio ndaelesia Baisiraeli tawe. Acha khufwa sikila mwembi mwaloba lilaka liase e Meriba.
Bukula Aruni ne omusoleeli wewe Eliesa mala obarere khu sikulu sia Hori.
Ebweeneyo, fuula Aruni chingubo chewe che busaayi mala afware Eliesa. Aruni acha khufwila ebweeneyo.”
Musa akhola nga Wele Omunyali Owa Bioosi ne alaka. Baniina khu sikulu sia Hori Baisiraeli boosi ne ba baloleleele.
Ne Musa afuula Aruni chingubo che busaayi ne khufwara Eliesa. Aruni afwila ebweeneyo khu sikulu. Ne Musa ne Eliesa bekha khukhwama khu sikulu.
Ne babaandu boosi nga bamanya bali Aruni afwiile, bamulila khu ndaalo kamakhumi kataru.

Ne Baisiraeli bechuba khu Wele Omunyali Owa Bioosi bali, “Kaaba bali ocha khukhunyalila khuule babaandu bano, aba khucha khubunisila elala
Wele Omunyali Owa Bioosi aulila Baisiraeli mala ara Bakanaani mu bunyali bwabwe. Nio Baisiraeli babunia Bakanaani boosi alala ne chingoba chabwe. Nio lisina lie abuundu ao lialaangwa bali Horima.
Mala babaandu baloma kamabi khu Wele ne Musa. Beng'ulung'unya bali, “Siina sikila ne mwakhurusia Misiri nio khufwiile mu sichiimi sino? Siakhulia namwe kameechi se biliio tawe. Ne khwabiile siakhulia siikhali ne bukhala sino tawe.”
Nio Wele Omunyali Owa Bioosi aruma chindemu che buchiba mu baandu. Chaluma babaandu ba Isiraeli mala bakali mu nibo bafwa.
Babaandu bacha khu Musa mala baloma bali, “Khwakholile bubwoni sikila khwalomalome kamabi khu Wele Omunyali Owa Bioosi ne nawe. Saba Wele Omunyali Owa Bioosi akhwinyosieo chindemu chino.” Nio Musa aasabila babaandu.
Nio Wele Omunyali Owa Bioosi aboolela Musa khukhola endemu eye kumukasa mala akira khu lukuulo, nio yesi yesi niye endemu yaluma ne akalama alola endemu eye kumukasa aona.
Nio Musa akhola endemu eye kumukasa mala akira khu lukuulo. Omundu yesi yesi niye yaba endemu eluma aalolanga khu ndemu eye kumukasa ne aona.
Baisiraeli bacha baapa ekambi a Oboti.
Enyuma we khukhwama Oboti, baapa ekambi e Iye-abarimu, mu sichiimi siloleelela e bukwe we sibala sie Bamoabu.
Khukhwama ao barekukha mala baapa ekambi mwitooma lia Sereti.
Khukhwama ao bacha baapa ekambi lubeka luluundi lwa Arinoni, mu sichiimi Sicha mu sibala sie Baamori. (Arinoni yaba lulwakha akari we Bamoabu ne Baamoni,)
Lino likila Sitabu sie kamae ka Wele Omunyali Owa Bioosi ne siloma sili:
“Lukoba lwe Bahebu mu Sufa,
ne mu matooma ka Arinoni,
ne khu ndeelwa khwe kamatooma,
lucha khukhwola e Ari,
ne khuchiililila khukhwola khu lwakha lwa Moabu.”
Khukhwama ao bachiililila bola abuundu alaangwa bali Beeri. Abwenao niyo Wele Omunyali Owa Bioosi aboolela Musa ali, “Buusia babaandu alala, nja khubaelesia kameechi.”
Mu siise esio babaandu ba Isiraeli bemba kumwenya kuno:
“Tubukha kameechi,
ee esebele, kimbile!
Esebele niyo babaami balima,
niyo babaandu be fuma be babaandu bakhola,
ne esiimbo eye bubwami alala ne chisiimbo chabwe.”
Ne khukhwama mu sichiimi bacha e Matana.
Khukhwama ao bacha boola e Nahalieli ne khukhwama Nahalieli khukhwola Banoti,
ne khukhwama Banoti khukhwola mwitooma mu sibala sie Bamoabu, khu ngaaki khwe sikulu sia Pisika, sisialoleelela sisiangalaamwe.
Nio babaandu ba Isiraeli baruma barume khu mwami owe Sihoni Baamoni. Bamuboolela bali,
“Khulekhe khubirire mu sibala siowo. Se khucha khwinyokha khumuyila khwingile mu mikuunda namwe mu misabibu tawe. Lundi se khucha khunywakho kameechi khukhwama mu sebele chowo tawe. Khucha khuba busa khu ngila emboofu khukhwola ne khucha khurura mu sibala siowo.”
Ne kakhali Sihoni se afukiilila babaandu ba Isiraeli khubirira mu sibala siewe tawe. Abuusia banamae bewe arura acha e Yahasi mu sichiimi mala ebwaakala Baisiraeli.
Ne Baisiraeli bera Sihoni mwiie ne khubukula sibala siewe khukhwama khu luuchi lwa Arinoni khukhwola Yaboki. Se batuma lulwakha lwe Baamoni e Yaseri tawe sikila lwaba lusire.
Baisiraeli babukula chingoba che Baamoni mala bachimenyamo. Bamenya akhaba mu Heshiboni ne birekere bialwo bioosi.
Heshiboni lwaba lukoba lwo mwami Sihoni owe Baamoni. Sihoni apana liie no mwami we khaale owa Moabu mala abukula sibala siewe sioosi khukhwola khu luuchi lwa Arinoni.
Elio nilio likila babeembi ne bemba bali,
“Yiicha e Heshiboni, lekha lwombakhwe lundi,
lekha lukoba lwa Sihoni lwimikhwe.
enjaso khukhwama mu lukoba lwa Sihoni,
yabunia lukoba lwa Ari mu Moabu,
babaami be bikulu bia Arinoni.
Akhoo, Moabu!
Mwabuna, ee baandu ba Chemoshi!
Chemoshi alekhile babaana bewe be siseecha,
khuuba babeluukhe mwiie.
Ne bakooko bewe khutiilwa mu mbaambe ne omwami Sihoni owa Amori.
Nio lisaaye liabwe liabuna,
khukhwama Heshiboni khukhwola Diboni,
khwonaka sibala khukhwola nga kumulilo kwola Meteba.”
Nio babaandu ba Isiraeli bamenya mu sibala sie Baamori.
Ne Musa aaruma babaandu bakhola buyooti khu lukoba lwa Yaseri mala babukula birekere bialwo nio Baamori batibia bumenyo bwabwe.
Baisiraeli bakobola baloonda engila echa Bashani. Ne Oku omwami owa Bashani arura ne banamae bewe boosi becha khu khupana liie e Etrei.
Ne kakhali Wele Omunyali Owa Bioosi aboolela Musa ali, “Okhamuria tawe. Ndakhua kamaani ke khumuula niye ne babaandu bewe boosi, ne sibala siewe. Mukhole nga nilwo wakhola Sihoni, omwami owe Baamori owamenyanga e Heshiboni.”
Nio Baisiraeli bera Oki ne basoleeli bewe ne babaandu bewe boosi. Se balekhakho omundu akhaba mulala tawe. Nio babukula sibala siewe.

Baisiraeli bacha mala baapa ekambi mu siangalaamwe sia Moabu ebweeni wa Yoritani, e Yeriko.
Ne Balaki okhwa Sipori, abona koosi niko Baisiraeli bakholela Baamori.
Bamoabu baria lukali sikila Baisiraeli baba bakali.
Bamoabu baboolela babemeelesi be Bamidiani bali, “Sipupu siboofu sino luno Sicha khu bukula buli siindu siili siimbi nafwe, nga euunwa ne yaya bunyaasi mu mayilwe.” Balaki aba omwami owa Moabu mu siise esio.
Aruma barume khulaanga Balamu okhwa Beori, owaba ne ali Petiori embi ne luluuchi lwa Efurati mu sibala sia Amawa. Amuboolela ali, “Lola, babaandu barurire e Misiri. Bali bakali lukali, ne bamenyile embi ne nase.
Nono yiicha luno mala undaamile babaandu bano sikila bali ne kamaani lukali khukhila ese. Nio wakana khola ndio nabaula ne khubatimania khurura mu sibala. Manyile ndi yesi yesi niye obiita chikhabi aba ne khabi, ne oyo niye olaama alaamwa.”
Nio basaakhulu be Bamoabu nende be Bamidiani babukula kumuruungo khulwe bulakusi. Bacha khu Balamu, mala bamuelesia burume bwa Balaki.
Balamu ababoolela ali, “Kona ano silo sia luno, ne kumuchuli nja khumuboolela liosi liosi nilio Wele Omunyali Owa Bioosi alamboolela.” Nio babaami ba Moabu bekhala ne Balamu.
Wele echa khu Balamu mala areeba ali, “Baandu siina bali ne nawe bano?”
Balamu aboolela Wele ali, “Omwami owa Moabu, Balaki okhwa Sipori, arumanie khwise. Aloma ali,
‘Babaandu bakali lukali bechile khukhwama e Misiri. Nono yiicha undaamile babaandu bano. Wakana khola ndio nanyala khu khupana ne nabo mala nabatimania.’ ”
Wele aboolela Balamu ali, “Okhachakho ne babaandu bano tawe. Okhalaama babaaandu bano tawe, sikila bali ba babiitwa chikhabi.”
Nio Balamu enyokha makhelebeende mala aboolela babemeelesi ba Balaki ali, “Kobola mu sibala sienywe sikila Wele Omunyali Owa Bioosi alobile khukhufukiilila enje ne nanywe.”
Nio babemeelesi bakobola khu Balaki mala bamuboolela bali, “Balamu alobile khukhwicha ne nafwe.”
Nio Balaki aruma lundi babemeelesi babaandi bakalikho, lundi be lukoosi khukhila babanyoa.
Becha khu Balamu mala bamuboolela bali, “Balaki aloma ali, ‘Siindu siosi siosi siikhakhukhiingilila khukhwicha khwise tawe.
Ng'ali nja khu khuruunga kumuruungo kumuboofu lukali. Ne siosi siosi nisio umboolela ndakhola. Nosiima yiicha mala undaamile babaandu bano.’ ”
Ne kakhali Balamu abakobosia ali, “Akhaba bali Balaki ambelesia enju yewe eyichuule efwesa ne esahabu, se nja khuloma liosi liosi likhali lilaka lia Wele Omunyali Owa Bioosi, Wele wase tawe.
Ne nemusiima khemukone, ano silo sino siosi nio manye liliindi liosi liosi nilio Wele Omunyali Owa Bioosi anyala aba ne amboolela.”
Ne silo esio Wele echa khu Balamu ne aloma ali, “Babaandu bano baaba ne bechile khukhulaanga ewe yinyokha oche ne nabo. Ne kakhali ocha khukhola ako niko ekhuboolela kong'ene.”
Nio Balamu enyokha kumutikhinyi aniina khu punda yewe, mala acha ne babemeelesi ba Moabu.
Ne kakhali Wele aaba ne lirima sikila Balamu acha. Ne malaika owa Wele Omunyali Owa Bioosi eema ebweeni wa Balamu nga omusiku wewe. Balamu aba khu punda ne bakholi bewe babili baba ne naye.
Epunda yabona malaika owa Wele Omunyali Owa Bioosi emile khu ngila aatilile embalu. Nio yalekha engila yaukha yacha mundaa. Balamu apa epunda khukikobosia khu ngila.
Nio malaika owa Wele Omunyali Owa Bioosi eema khu ngila enyelele akari we kimikuunda kibili kie kimisabibu kikiaba ne lisiisi buli lubeka.
Nga epunda ne yabona malaika, yacha yeminila khwisiisi mala yang'uurirakho sikele sia Balamu. Balamu apa epunda lundi.
Nio malaika owa Wele Omunyali Owa Bioosi acha ebweeni eema abuundu e sibaanga sitiiti niio bubwangu bukhali bwe khukhwaukha tawe chimbeka chombi.
Ne nga epunda yabona malaika, yakona asi. Balamu aba ne lirima mala apila epunda esiimbo yewe.
Nio Wele Omunyali Owa Bioosi aaelesia epunda bunyali bwe khulomaloma, mala yareeba Balamu eli, “Khukholele siina sikila ne ukhupa kamakhabi kataru kano?”
Balamu akobosia ali, “Sikila wanjinyayile. Abanga mba ne mbalu, andi khwirire.”
Epunda yakobosia Balamu eli, “Ese sendi epunda niyo otimilangakho mu bulamu bwowo bwoosi khukhwola luno? Kholanga endio ku?” Balamu aloma ali “Tawe.”
Nio Wele Omunyali Owa Bioosi akhola Balamu abona malaika owa Wele Omunyali Owa Bioosi emile ebweeni ne mbalu yewe, mala Balamu enama asi khwiloba bubweeni bwetiila asi.
Malaika owa Wele Omunyali Owa Bioosi areeba ali, “Sikila siina ne upile epunda yowo kamakhabi kataru kano? Lola nechile khukhiingilila ewe, sikila khucha khwowo khuli khumayaanu.
Epunda yowo yimbone mala yaukha kamakhabi kataru kano. Abanga se yinjaukhekho tawe, andi nakhwirire mala ndekha epunda.”
Balamu akobosia malaika ali, “Nakholile bumayaanu, se manyile ndi ewe wemile khungila wakhiingilile tawe. Nono lili libi khwiwe ese khuchiililila, nja khukobola engo.”
Ne malaika owa Wele Omunyali Owa Bioosi aboolela Balamu ali, “Cha ne babaandu bano, ne lomaloma nilio khuboolela liong'ene.” Nio Balamu acha ne babemeelesi ba Balaki.
Balaki nga ne aulila bali Balamu alikho echa, acha amwakaanila mu lukoba lwa Ari, mu sibala sia Moabu. Bakaanana khu ndulo khwe lulwakha lwa Moabu.
Balaki areeba Balamu ali, “Se narumania bakhulange? Siina sikila ne okhecha nga ne nakhulaanga tawe? Webaasia oli se nyala nakhua kumuruungo tawe?”
Balamu amukobosia ali, “Nechile. Ne kakhali ndi na bunyali siina bwe khuloma liosi liosi? Nja khuloma niko Wele amboolela khuloma kong'ene.”
Nio Balamu acha ne Balaki. Boola e Kiriati-husoti.
Balaki eera chimbosio che chikhaafu ne kamakheese mala aelesia chinyama Balamu ne babemeelesi ba baaba ne naye.
Bwasia kumutikhinyi Balaki abukula Balamu amuniinia khu Bamoti-Baali nio Balamu anyala khubona babaandu ba Isiraeli ba baaba siimbi.

Balamu aboolela Balaki ali, “Njombakhile anano chi alutare saba, mala underere anano chiuunwa saba ne kamamiiku saba.”
Balaki akhola nga ne bamuboolela. Ne Balamu ne Balaki baana euunwa ne limiiku buli khu alutare.
Nio Balamu aboolela Balaki ali, “Yiima siimbi ne siianwa siowo sie khukhwosia, ne ese ndacha. Wakana ndakaanana ne Wele Omunyali Owa Bioosi. Ne liosi liosi nilio acha khunjekesia kane khuboolele.” Nio Balamu waniina yeng'ene khu ngaaki khwe sikulu.
Wele akaanana ne Balamu. Balamu amuboolela ali, “Narekeekhe chi alutare saba ne naanile euunwa ne limiiku buli khu alutare.”
Ne Wele Omunyali Owa Bioosi aboolela Balamu nilio enyekhana alome. Wele Omunyali Owa Bioosi aloma ali kobola khu Balaki mala omuboolele burume buno.
Nio Balamu akobolayo anyoola Balaki ne asimanga busa a siianwa siewe sie khukhwosia, alala ne babemeelesi boosi ba Moabu.
Balamu alomaloma bung'oosi buno:
“Khukhwama Aramu omwami Balaki anderire,
omwami owa Moabu khukhwama e bikulu bie ebukwe.
‘Yiicha undaamile babaandu ba Yakobo.’
‘Ne yiicha undafwirire Isiraeli’
Nyala ndiena nalaama
babaandu nibo Wele akhalaamile tawe?
Nyala ndiena narafwira
babaandu nibo Wele Omunyali Owa Bioosi akharafwiirire tawe?
Sikila khukhwama khu ngaaki khwe lukulu, nababoone.
Khukhwama khu bikulu nababoone;
naboone babaandu bamenyile bong'ene,
bebaasia bali baabukhana ne chikholo chichiindi!
Naanu onyala abala babaandu ba Isiraeli?
Namwe khubala e roho eye babaandu ba Isiraeli.
Lekha efwe lifwa lio omuluungi,
ne lekha maliilisie nga nibo!”
Nio Balaki areeba Balamu ali, “Siina nisio ukholile sino? Nakhureerire undaamile basiku base, ne koosi niko okholile khuli khubabiita chikhabi.”
Balamu akobosia ali, “Se nenyekhana mbe omurekeerefu ndome niko Wele Omunyali Owa Bioosi andakho ndome kong'ene tawe ku?”
Nio Balaki aboolela Balamu ali, “Bira khuche fwembi lubeka luluundi niio onyala wababonela. Olabona Baisiraeli bali siimbi bong'ene, ne se olababona boosi tawe. Ndaamile khukhwama elubeka lwenolwo.”
Balaki amuyila mu mukuunda kwa Sofimu khu lukulu lwa Pisika. Ebweeneyo ombakhayo chi alutare saba ne khuana euunwa ndala ne limiiku lilala khu buli alutare.
Balamu aboolela Balaki ali, “Yiima a siianwa siowo sie khukhwosia, ese nja khwakaanana ne Wele Omunyali Owa Bioosi eyeyo.”
Wele Omunyali Owa Bioosi akaanana ne Balamu, mala amuboolela nilio enyekhana alome. Wele Omunyali Owa Bioosi aloma ali kobola khu Balaki mala omuboolele burume buno.
Nio akobolayo anyoola Balaki asimaanga niio siianwa siewe sie khukhwosia sili. Ne babemeelesi ba Moabu baba alala ne naye. Balaki amureeba ali, “Wele Omunyali Owa Bioosi alomile ali siina?”
Mala Balamu alomaloma bung'oosi buno:
“Yinyokha Balaki mala oulile,
ndekeresie, ee okhwa Sipori:
Wele se ali omundu tawe, ne se abea tawe,
se ali omundu tawe, ne se anyala akaluukhasia chinganakani tawe,
siosi siosi nisio aloma ali akhola, asikhola;
siosi siosi nisio alaka siikholekha.
Nanyoola lilaka khubabiita chikhabi,
ne Wele ne abiita chikhabi,
se nyala nachirusiao tawe.
Wele se aboone bumayaanu mu baandu ba Yakobo tawe,
se abona kamabi mu Isiraeli tawe.
Wele Omunyali Owa Bioosi, Wele wabwe ali ne nabo,
ne bafumia Wele oli Omwami wabwe.
Wele abarusia khukhwama e Misiri,
bali ne kamaani nga emboongo.
Mbao bubacha bunyala bwekholekha,
khu baandu ba Isiraeli,
namwe bulakusi buunyala bwabeekholekhakho tawe.
Luno babaandu bacha khuloma khu Isiraeli bali,
‘Lola niko Wele akholeele Isiraeli!’
Baisiraeli benyokha nga etalang'i ekhasi,
lundi nga etalang'i eseecha,
se ekona asi tawe, khukhwola nga ne elia siakhulia siayo,
lundi khukhwola nga ne enywa kamafuki ke siifwiile.”
Nio Balaki aboolela Balamu ali, “Okhabalaama namwe wababiita chikhabi tawe.”
Ne kakhali Balamu akobosia Balaki ali, “Se nakhuboolela ndi koosi niko Wele Omunyali Owa Bioosi aloma nenyekhana ekhole?”
Balaki aboolela Balamu ali, “yiicha khuyile abuundu aandi. Wakana Wele anyala akhufukiilila ewe wandaamila ba Isiraeli khukhwama ebweeneyo.”
Nio Balaki aayila Balamu khu ngaaki khwe sikulu sia Peori sisialoleelela sisiangalaamwe.
Balamu amuboolela ali, “Njombakhile anano chi alutare saba mala underere chiuunwa saba ne kamamiiku saba.”
Balaki akhola nga ne bamuboolele mala waana euunwa ne limiiku buli khu alutare.

Balamu amanya ali liasimiisie Wele Omunyali Owa Bioosi khubiita Baisiraeli chikhabi. Nio se aniina acha khuyima kakaandi nga ne akholilenge mu khunyoa tawe. Ne kakhali aloleelela e sichiimi.
Balamu alola mala abona babaandu ba Isiraeli bakholile chikambi khuloondekhana ne chikholo chabwe. Nio Roho owa Wele amwichakho,
mala alomaloma bung'oosi buno:
“Burume bwa Balamu okhwa Beori,
burume bwo omundu oobona bulayi,
burume bwo omundu oulila chilomo cha Wele,
oobona buloli bwa Wele, Owe Bunyali Bwoosi,
akwa asi ebweeni wa Wele,
ne kakhali se afunyikha chimoni chewe tawe.
Kamaeema ke Baisiraeli kali kamamiliiu lukali!
Akhaba chikambi chenywe, Ee Isiraeli.
Bili nga kamatooma kamabalaayi,
nga biluundu biili khu luuchi,
nga kumurongooro kukwabiaalwa ne Wele Omunyali Owa Bioosi,
namwe nga kimitarakwa kie khu ndulo khwe sebele.
Kameechi kakheekhe khukhwama khu ndoo che Baisiraeli,
ne bibiaamo biabwe bilinyoola kameechi kamakali,
omwami wabwe aliba omukali khukhila Akaki,
ne bubwami bwewe bulikaliia.
Wele abarusia khukhwama e Misiri,
alibapanila nga emboongo,
balitabulaka basiku babwe,
balifunaka kamakuumba kabwe mu bitonyi tonyi,
ne khubalasa ne buembo bwewe.
nga etalang'i ekhasi, nanu onyala abenyosia?
Ali ne ekhabi oobabiita chikhabi,
ne alaamwe yesi yesi omulaama.”
Balaki aambila Balamu lirima mala afumbara bifuusi biewe mala aboolela Balamu ali, “Nakhulaanga undaamile basiku base, ne lola kamakhabi kataru kano ewe wababiitile chikhabi.
Nono khwako yilukha oche engo. Naloma ndi, ‘Khakhuruunge.’ Ne kakhali Wele Omunyali Owa Bioosi ekale kumuruungo kwowo.”
Balamu akobosia Balaki ali, “Se naboolela barume nibo waruma khwise ndi,
wakhamba enju yowo eyichuulemo efwesa ne esahabu, se enyala nakhola niko Wele Omunyali Owa Bioosi akhenya tawe. Se enyala nakhola libi namwe lilayi mu lienya liase samwene tawe. Nilio Wele Omunyali Owa Bioosi aloma nilio ese ndomaloma.”
“Nono ndikho ngobolayo khu baandu base. Nono nenya khukhumanyisia niko babaandu ba Isiraeli bacha khukhola khu baandu bowo mu biise bibiicha.”
Nio alomaloma bung'oosi buno:
“Burume bwa Balamu okhwa Beori,
burume bwo omundu obona bulayi,
burume bwo omundu oulila chilomo cha Wele,
lundi onyoola limanya lie owe Angaaki Lukali,
obona kamalola ka Wele Owe Bunyali Bwoosi.
Aakwa asi ebweeni wa Wele,
ne kakhali se afunyikha chimoni chewe tawe.
Naboone, omundu oliicha,
ne kakhali aliicha mu biise biikhali bie aembi tawe.
Eng'enieesi echa khwinyokhela mu kholo eya Yakobo,
omwami aliama mu Isiraeli,
alitubundula babemeelesi ba Moabu,
ne khubunia lisaaye lia Seti lioosi.
Sibala sia Edomu siliiulwa,
basiku ba Isiraeli Baedomu baliulwa,
ne kakhali Baisiraeli bakhaindiaale.
Omwami aliama mu kholo eya Yakobo,
ne alibunia abo balirama mu lukoba!”
Nio Balamu mu malola kewe abona Baamaleki mala alomaloma bung'oosi buno:
“Ekholo eya Amaleki yaba eye kamaani khukhila chikholo choosi,
ne kakhali ekhumaliilikha echa khubunila elala.”
Balamu alola Bakenayi, mala alomaloma bung'oosi buno:
“Abuundu niio omenyile ali e kumuleembe,
ali e kumuleembe nga siswi siili mwibaale.
Ne kakhaba kario Bakenayi mucha khubuna,
Baashuru bakhamubukule muche mu mbaambe.”
Balamu alomaloma bung'oosi buno:
“Naanu onyala amenya Wele ne akhola kano?
Ne chimeeli chiliicha khukhwama Kitimu,
ne chiliiula Ashuru ne Eberi,
ne bosi balibuna.”
Nio Balamu enyokha mala akobola engo, ne Balaki yesi acha engila yewe.

Baisiraeli nga ne baba e Sitimu barakikha sifwaabi ne bakhasi Bamoabu.
Bakhasi bano babalanga khu naikara eye khukhola embosio khu bawele babwe. Baisiraeli balia biakhulia mala basaaya bawele babwe.
Nio Baisiraeli barakikha khusaaya Baali, Wele owa Peori. Wele Omunyali Owa Bioosi aambila Isiraeli lirima.
Ne Wele Omunyali Owa Bioosi aboolela Musa ali, “Bukula babemeelesi ba Isiraeli be bueeyani boosi mala mubasuunge kumuusi nio lirima liase liwe khu Baisiraeli.”
Musa aboolela bakhalaki ba Isiraeli ali, “Buli mulala khwinywe eere babaandu bewe ba basaaya Baali owa Peori.”
Ne omundu mulala owa Isiraeli areera omukhasi Omumidiani munju yewe, ebweeni wa Musa ne ebweeni we libuusiana lie babaandu ba Isiraeli lioosi. Baisiraeli baba balikho balilila a muliango kwe liiema lie kumuse.
Fineasi okhwa Eliesa, omwichukhulu owo omusaayi Aruni nga abona ario. Enyokha alekha kumuse acha abukula lifumo liewe.
Aloonda khu mundu owa Isiraeli oyo khukhwola mwieema. Abauna lifumo boombi. Nio bulwaale bwakama mu Baisiraeli.
Ne kakhaba kario babaandu chielefu kamakhumi kabili na chine bafwa khulwe bulwaale.
Wele Omunyali Owa Bioosi aboolela Musa ali,
“Fineasi okhwa Eliesa, omwichukhulu owo omusaayi Aruni akholile lirima liase liaweele khu Baisiraeli. Abiila bumayaanu nga samwene, akila nalekha khukhwira Baisiraeli mu lirima liase.
Nono boolela Fineasi oli ndakhola endakaano eye kumuleembe ne naye.
Endakaano yino echa khuba khu niye ne lisaaye liewe, enyuma wewe. Baliba basaayi khulwa mindali sikila Fineasi ayiimila Wele wewe lukoosi, mala Wele aabeela Baisiraeli.”
Lisina lio Omuisiraeli owerwa ne omukhasi Mumidiani liaba Simuri okhwa Salu. Aba omwimeelesi wenju eye ekholo eya Simioni.
Ne lisina lio omukhasi Omumidiani liaba Kosibi. Aba omukhaana owa Suri owaba omwimeelesi owe enju ndala eye Bamidiani.
Wele Omunyali Owa Bioosi aboolela Musa ali,
“Biila Bamidiani mala obeere,
sikila Bamidiani bamukholela bubi nga ne bamubea e Peori. Lundi bakhole murio sikila bamubiila enywe sikila lifwa lia Kosibi omukhaana owo mwimeelesi owa Midiani owerwa khu ndaalo eye bulwaale bubwaba Peori.”

“Bali libuusiana lioosi lie babaandu ba Isiraeli khukhwama khu bukhulu bwe kimiiko kamakhumi kabili ne khukhilakho. Babale khuloondekhana ne chinju che bapaapa babwe banyala bacha mwiie.”
Musa ne Eliesa balomaloma ne babaandu khu siangalaamwe sia Moabu khu luuchi lwa Yoritani mu Yeriko. Bababoolela bali,
bala babaandu khukhwama khu bukhulu bwe kimiiko kamakhumi kabili khuchiililila nga Wele Omunyali Owa Bioosi ne alaka Musa. Abano nibo babaandu ba Isiraeli babama mu sibala sia Misiri:
Lisaaye lia Rubeni (Rubeni aba okhwa Yakobo omubele) yabalwa. Khukhwama khu Hanoki yamamo ekholo eye Baanaki. Khukhwama khu Palu yamamo ekholo eye Bapalu.
Hesironi, arusia ekholo eye Bahesironi ne Karimi arusia ekholo eye Bakarimi.
Lisaaye lie Barubeni liabalwa liola babaandu chielefu arubaine na tatu ne chimia saba ne kamakhumi kataru.
Omusoleeli owa Palu aba Eliabu
ne babaana ba Eliabu be siseecha baba Nemueli, Tatani, ne Abiramu. Tatani ne Abiramu baba babemeelesi be babaandu bayingania Musa ne Aruni mala baloonda khu Kora nga ne aukha khu Wele Omunyali Owa Bioosi.
Liloba liasama mala liabamila ne Kora. Bafwa khu siise silala ne babaandu chimia chibili ne kamakhumi karaano ba babunisibwa ne kumulilo. Babaandu abo nga ne bafwa, baba likaania khu baandu.
Ne kakhali ba okhwa Kora se bafwa tawe.
Ne lisaaye lia Simioni khuloondekhana ne chinju chabwe baba: Nemueli, Yamini, Yakini,
Sera, ne Shauli.
Lisaaye lino liabalwa liola babaandu chielefu ishirini na mbili ne chimia chibili.
Lisaaye lia Kati khuloondekhana ne chinju chabwe baba lisaaye lia Sefoni, Haki, Shuni;
Osini, Eri,
Aroti, ne Areli.
Khukhwama munju cha Kati chino babaandu ba babalwa baba chielefu kamakhumi kane, ne chimia chiraano.
Ba okhwa Yuda baba Eri ne Onani. Eri ne Onani bafwila mu sibala sia Kanaani.
Ne be kholo eya Yuda khuloondekhana ne lisaaye liabwe baba: lisaaye lia Shela, Peresi, ne Sera.
Be nju eya Peresi, baba Hesironi, ne Hamuli.
Boosi baba babaandu boola chielefu sabini na sita, ne chimia chiraano.
Lisaaye lia Isakari: khuloondekhana ne chinju chabwe baba lisaaye lia Dola, Puba,
Yashubu, ne Shimuroni.
Chino nicho chichabalwa. Boosi baba babaandu chielefu sitini naine ne chimia chitaru.
Lisaaye lia Sebuluni khuloondekhana ne chinju chabwe baba: lisaaye lia Sereti, Eloni, ne Yaileeli.
Boosi baba babaandu chielefu kamakhumi sita ne chimia chiraano.
Babaana ba Yosefu baba Manase ne Efuraimu.
Lisaaye lia Manase yabamo, Makiri, Makiri aba paapa owa Kileati, niye chikholo che Bakileati bakukhakho.
Lisaaye lia Kileati liaba Yeseri Heleki,
Asirieli, Shekemu,
Shemita, ne Heferi.
Nono Selofehadi okhwa Heferi se abakho ne babaana be siseecha tawe, ne bakhali bakhaana bong'ene. Kamasina kabwe kaba, Maila, Noa, Hokila, Milika, ne Tirisa.
Abo nibo baba lisaaye lia Manase. Boosi baba babaandu chielefu khamusini na mbili ne chimia saba.
Elino nilio lisaaye lia Efuraimu: lisaaye lia Shutela, Bekeri, ne Tahani.
Lisaaye lia Erani liakukha khu Shutela.
Elino nilio lisaaye lia Yosefu. Boosi baba chielefu kamakhumi kataru na chibili, ne chimia chiraano.
Lisaaye lia Benjamini khuloondekhana ne chinju chabwe baba: lisaaye lia Bela, Asibeli, Ahiramu,
Shefufamu, ne Hufamu.
Luya lwa Bela lwabamo Ariti ne Naamani.
Abo nibo baba lisaaye lia Bela. Boosi baba babaandu chielefu arubaine na tano ne chimia sita.
Lisaaye lia Dani liabamo luuya lwa Siulamu,
lulwabalwa lwabamo babaandu chielefu sitini naine ne chimia chine.
Lisaaye lia Asieri liaba: lisaaye lia Imuna, Isibi, ne Beria,
Luya lwa Beria lwabamo Heberi ne Malikieli.
Asieri aba ne omukhaana bali Sera.
Lisaaye lia Asieri lioosi liaba babaandu chielefu khamusini na tatu ne chimia chine.
Lisaaye lia Nafutali khuloondekhana ne chikholo chabwe liaba: lisaaye lia Yaiseeli, Kuni,
Yeseri, ne Shilemu.
Elio nilio lisaaye lia Nafutali. Boosi baba babaandu chielefu arubaine na tano ne chimia chine.
Babaandu Baisiraeli boosi nga babalwa baba chielefu chimia sita na endala ne chimia saba ne kamakhumi kataru.
“Khu bano kamaloba kalikabwa khuloondekhana ne chikholo.
Khu kholo eli engali ocha khukikaba kumukabwa kumukali. Ne ekholo engeekhe ocha khukikaba kumukabwa kumukeekhe, buli ekholo khuloondekhana ne bukali bwayo.
Ne kakhali, kamaloba kakabwa khulwe khukhupa ekura. Baandu banyoole kamaloba khuloondekhana ne chikholo che bakuuka babwe.
Kumukabwa kwabwe kucha khukabwa khuloondekhana ne ekura, akari we bukali ne bukeekhe bwabwe.”
Abano nibo Balawi ba babalwa khuloondekhana ne chinju chabwe: lisaaye lia Kerishoni, Koati, ne Merari.
Abano bosi baba lisaaye lia Lawi: lisaaye lia Balibuna, Baeburoni, Bamaili, Bamusi ne Bakora. Koati aaba raraawe owa Amuramu.
Omukhasi owa Amuramu aba Yakobeti, omukhaana owa Lawi. Lawi amusaala ne ali e Misiri. Yokebeti asaalila Amuramu babaana bataru, Aruni ne Musa, ne omukooko wabwe Miriamu.
Ne Aruni aba ne babaana be siseecha bane, Natabu, Abihu, Eliesa, ne Itamari.
Ne kakhali Natabu ne Abihu bafwa nga ne baana kumulilo kukhali kumutakatifu tawe khu Wele Omunyali Owa Bioosi.
Babaana be siseecha Balawi ba baaba be bukhulu bwe kumwesi mulala namwe khukhilakho baba chielefu kamakhumi kabili ne chitaru. Babalwa bong'ene khukhwama khu Baisiraeli babaandi, sikila se babakabakho kumukabwa kwe kamaloba kosi kosi mu Isiraeli tawe.
Musa ne omusaayi Eliesa babala babaandu bano boosi. Baababalila khu siangalaamwe sia Moabu siimbi ne luluuchi lwa Yoritani e Yeriko.
Ne kakhali mbao omundu yesi yesi owalekhwa mu nibo tawe. Musa ne omusaayi Aruni bamala khubala mu khunyoa mu sichiimi sia Sinai tawe.
Khu nibo, Wele Omunyali Owa Bioosi aloma ali, “Boosi bacha khufwila mu sichiimi,” Se aaramakho omundu akhaba mulala tawe ne akhali Kalebu okhwa Yefune ne Yoshua okhwa Nuni.

Mahila Noa, Hokila, Milika ne Tirisa, baba bakhaana ba Selofehadi becha siimbi. Selofehadi aba okhwa Heferi, omwichukhulu owa Kileati, lundi sisoni sia Makiri, okhwa Manase. Manase aba okhwa Yosefu.
Beema ebweeni wa Musa ne omusaayi Eliesa, ne babemeelesi ne babaandu boosi. Beema ebweeni we a muliango kwe liiema lie kumuse mala baloma bali,
“Paapa wefwe afwila mu sichiimi. Se aba mulala khwaabo ba babuusiana alala ne Kora khulekha Wele Omunyali Owa Bioosi tawe. Niye afwa khulwe bumayaanu bwewe omwene. Ne se aba ne babaana be sisoleeli tawe.
Lisina lia paapa wefwe lilatiba sikila se aba ne babaana be siseecha tawe. Khuelesie efwe kumukabwa mu balebe bapaapa wefwe.”
Musa ayila kamalilo kabwe ebweeni wa Wele Omunyali Owa Bioosi.
Wele Omunyali Owa Bioosi aboolela Musa ali,
“Nilio bakhaana ba Selofehadi benya lili lia ng'ali. Baelesie kumukabwa mu balebe ba rarawabwe. Lekha kumukabwa kwa rarawabwe kuche khu nibo.
Boolela Baisiraeli oli, omundu yesi yesi nafwa ne akhalikho ne omwana owe siseecha tawe, omwana wewe owe siikhaana anyala ela khu miaandu kiewe.
Ne aba ne akhali ne omwana owe siikhaana tawe, bawandaaye ba raraawe okundi banyala bela khu miaandu.
Ne aba ne akhalikho ne bawandaaye ba raraawe okundi tawe, bawandaaye ba raraawe banyala bela khu miaandu.
Ne raraawe aba ne akhali ne bawandaaye tawe, elesia kimiaandu omulebe owe aembi mu bulebe. Babaandu ba Isiraeli bakhoya balibukule likhuwa lino nga lilaka lilienyibwa, nga Wele Omunyali Owa Bioosi ne alaka Musa.”
Ne omalile khu sibona, ocha khufwa, nga wandaayo Aruni ne afwa.
Olafwa sikila waleka lilaka liase mu sichiimi sia Sini. Nga babaandu boosi ne bakholela situluungu emeechi ka Meriba mwaloba khunjokesia ese nga omutakatifu ebweeni wabwe.” (Meriba luli luluuchi luli e Kadeshi mu sichiimi sia Sini.)
Musa asaba ali,
“Wele Omunyali Owa Bioosi, Wele owe chiroho che babaandu boosi, robora, omundu onyala emeelela babaandu bano.
Robora omundu onyala abemeelela mu buli siindu nio babaandu bowo balekhe khuba nga kamakheese kakhali ne omwaayi tawe.”
Mwimisie ebweeni wo musaayi Eliesa ne babaandu boosi, mala omure khu milimo ebweeni wabwe.
Muelesiekho bunyali bwowo, nio babaandu boosi ba Isiraeli bamurie.
Acha khwima ebweeni womusaayi Eliesa. Eliesa acha khunyoola bukambisi khukhwama khu Wele Omunyali Owa Bioosi mu khurumikhira Urimu ne Tumimu.
Musa akhola nga Wele Omunyali Owa Bioosi ne amulaka. Abukula Yoshua mala amukhola eema ebweeni we omusaayi Eliesa, ne libuusiana lioosi.
Musa ara kamakhono kewe khu murwe kwa Yoshua mala amura khu milimo nga Wele Omunyali Owa Bioosi ne amulaka.

Wele Omunyali Owa Bioosi aboolela Musa ali,
“Laka Baisiraeli oli, ‘siianwa khwise sie biakhulia khulwe khukhwosia, sisiimisia siikhoya siaanwe khwise mu biise bibienyekhana.’
Ebino bili biianwa bie khukhwosia nibio mukhoya mwaana khu Wele Omunyali Owa Bioosi: kamameeme kabili ke bukhulu bwe kumwiiko mulala kakhalikho ne butekhele tawe. Aana buli endaalo nga siianwa sia buli lwosi.
Aana limeeme lilala kumutikhinyi ne likhola khabili ekolooba.
Aana lundi buli silala khwikhumi sie siianwa sie bufu siikula silala, butubaanisibwe ne kamafura echuupa endala ke kumusabibu.
Sino sili siianwa sie khukhwosia sia buli lwosi nisio sisiarebwao sibeo khu sikulu sia Sinai. Siianwa sino sili sie khukhwosia nga esilikakha esiimisia Wele Omunyali Owa Bioosi.
Aana siianwa sie khunywa echuupa endala khu buli limeeme. Mulisichukha Abuundu Atakatifu siianwa sie khunywa sie ndali endulu.
Ekolooba aana limeeme likhola khabili. Liaane bulayi bwene nga siianwa sie biakhulia sie kumutikhinyi lundi nga siianwa sie khunywa. Mukhasiaane khulwe khukhwosia. Sili ne silikakha esiimisia Wele Omunyali Owa Bioosi.
“Khu ndaalo eya sabato aana kamameeme kabili ke bukhulu bwe kumwiiko mulala buli lilala, kakhalikhoomo butekhele tawe, ne chibili khwikhumi che bufu butubaasibwe ne kamafura khulwe siianwa sie biakhulia ne sie khunywa.
Sino nisio siianwa sie khukhwosia sia buli esabato khutasa khu siianwa sia buli lwosi alala ne siianwa sie khunywa.
“Aana siianwa sie khukhwosia khu Wele Omunyali Owa Bioosi buli kumwesi ne kunyoa. Aana chiuunwa chindiiti chibili, limiiku lilala, kamameeme saba ke bukhulu bwe kumwiiko mulala, koosi kakhalimo butekhele tawe.
Aana lundi siianwa sie biakhulia, aana bitaru khwikhumi bie bufu bunosie mu siikula butubaasibwe ne kamafura khu buli euunwa, bibili khu khumi bie bufu bunosie nga siianwa sie biakhulia bitubanisibwe ne kamafura khu buli limiiku.
Ne khu buli limeeme aana silala khwi khumi sie bufu butubaanisibwe ne kamafura nga siianwa sie biakhulia. Siaane nga siianwa sie khukhwosia, nga esilikakha esiimisia Wele Omunyali Owa Bioosi.
Siianwa sie khunywa siabio siliba endali chichupa chibili khu buli euunwa ne echuupa ne nusu khu buli limiiku, ne echuupa ndala khulwa buli limeeme. Ebio nibio bicha khuba biianwa bie khukhwosia bia buli mwesi khu miesi kioosi kie kumwiiko.
Lundi muliaana endurume khu Wele Omunyali Owa Bioosi khu siianwa sie khurusiao bubwoni. Siliaanwa khutasa khu siianwa sia buli lwosi sie khukhwosia ne siianwa sie khunywa.
Ne khu ndaalo eye ekhumi na chiraano eye kumwesi kuno, eliba eya naikara. Khu ndaalo saba kumukaati kukhalimo limela kwong'ene nikwo kuliibwa.
Khu ndaalo enyoa eya naikara mube ne libuusiana litakatifu. Ne mukhakholakho kumulimo kwosi kwosi tawe.
Ne kakhali aana siianwa sie khukhwosia khu Wele Omunyali Owa Bioosi. Aana chiuunwa chibili chindiiti, limiiku lilala, ne kamameeme ke siseecha saba ke bukhulu bwe kumwiiko mulala, koosi kakhalimo ne butekhele tawe.
Lundi aana siianwa sie biakhulia sie bufu butubaanisibwe ne kamafura. Aana bitaru khwi khumi mu siikula bie bufu khu buli euunwa, ne bibili khwikhumi khu buli limiiku,
ne silala khwikhumi khu buli limeeme khu mameeme.
Lundi aana endurume ndala nga siianwa sie khurusiao bubwoni khulwe khureera khubeelwa bubwoni bwenywe.
Mulaana biianwa bino khutasa khu siianwa sie khukhwosia sie kumutikhinyi, sili siianwa sia buli lwosi.
Mungila yino ne eng'ene, mulaana buli endaalo khu ndaalo saba siianwa sie biakhulia, khulwe khukhwosia esilikakha esiimisia Wele Omunyali Owa Bioosi. Muaane khutasa khu siianwa sie khukhwosia sia buli lwosi ne siianwa sie khunywa.
Mubuusiane khulwe khukhwesaaya endaalo eya saba. Ne mu khakholakho kumulimo kwosi kwosi tawe.
Ana siianwa sie khukhwosia nga esilikakha esiimisia Wele Omunyali Owa Bioosi. Aana chiuunwa chibili chindiiti, limiiku lilala, ne kamameeme ke siseecha saba ke bukhulu bwe kumwiiko mulala.
Lundi aana siianwa sie biakhulia sia abweene sie bufu butubaasibwe ne kamafura, aana bitaru khwi khumi sie siikula sie bufu khu buli euunwa, ne bibili khwikhumi khu buli limiiku,
ne silala khwikhumi khu buli limeeme.
Lundi aana endurume ndala khulwe khurusiao bubwoni, khulwe khurusiao bubwoni bwenywe.
Aana lundi biianwa bie khunywa khutasa khu bie khukhwosia bia buli lwosi ne biianwa bie biakhulia. Mukhoya mubone muli se bilikhomo butekhele tawe.”

Khu ndaalo enyoa eye kumwesi kukhola saba mube ne libuusiana litakatifu khulwe khukhwisaaya. Mukhakholakho kumulimo kwosi kwosi tawe. Endaalo yino eliba eye khukhupa chikhoombi.
Mukhaane siianwa sie khukhwosia nga esilikakha esiimisia Wele Omunyali Owa Bioosi. Aana euunwa ndala endiiti, limiiku lilala, ne kamameeme ke siseecha saba ke bukhulu bwe kumwiiko mulala, kakhalikhoomo butekhele tawe.
Lundi aana siianwa sie biakhulia sie bufu butubaasie ne kamafura: bitaru khwikhumi bie siikula sie bufu khulwe buli euunwa, bibili khwikhumi khu buli limiiku,
ne silala khwikhumi khu buli limeeme khu mameeme saba.
Lundi aana endurume ndala khulwe siianwa sie khurusiao bubwoni bwenywe.
Aana bino khutasakho khu siianwa sie khukhwosia khulwe endaalo enyoa eye kumwesi, alala ne siianwa siayo sie biakhulia, ne siianwa sie khukhwosia sia buli lwosi alala ne siianwa siayo sie biakhulia ne siianwa sie khunywa. Biaane khuloondekhana ne lilaka liabio khulwe khubiosia nga esilikakha esiimisia Wele Omunyali Owa Bioosi.
Aana khu Wele Omunyali Owa Bioosi siianwa sie khukhwosia, nga esilikakha emusiimisia. Mukhaane euunwa endiiti, limiiku lilala, ne kamameeme ke siseecha saba ke bukhulu bwe kumwiiko mulala, koosi kakhalikhoomo butekhele tawe.
Muaane siianwa sie biakhulia sie bufu butubaanisibwe ne kamafura: bitaru khwikhumi bie siikula sie bufu khu buli euunwa, bibili khwikhumi khu limiiku,
ne silala khu buli limeeme.
Lundi aana endurume ndala khulwe siianwa sie bubwoni, khutasa khu siianwa sie khurusiao bubwoni, ne siianwa sie khukhwosia sia buli lwosi alala ne siianwa sie biakhulia ne siianwa sie khunywa.
Mukhaane siianwa sie khukhwosia, nga esilikakha esiimisia Wele Omunyali Owa Bioosi. Aana chiuunwa chindiiti ekhumi na chitaru, kamamiiku kabili, ne kamameeme ke siseecha ke bukhulu bwe kumwiiko mulala likhumi na kane, koosi kakhalikhoomo butekhele tawe.
Aana siianwa sie biakhulia sie bufu butubaanisibwe ne kamafura. Aana bitaru khwikhumi bie siikula silala sie bufu khu uunwa ekhumi na chitaru ne bibili khwikhumi bie bufu khu buli limiiku khu mamiiku kabili,
silala khwi khumi sie bufu khu buli limeeme.
Lundi aana endurume ndala khulwa siianwa sie khurusiao bubwoni khutasa khu siianwa sie khukhwosia sia buli lwosi alala ne siianwa siasio sie biakhulia ne siianwa sie khunywa.
“Khu ndaalo ekhola khabili eya naikara aana chiuunwa chindiiti likhumi na chibili, kamamiiku kabili, kamameeme ke siseecha ekhumi na kane ke kumwiiko mulala buli lilala bikhalikhoomo butekhele tawe.
Biaane alala ne siianwa sie biakhulia ne siianwa sie khunywa khulwe chiuunwa, kamamiiku, ne kamameeme, khuloondekhana ne lilaka.
Aana lundi endurume ndala khulwe siianwa sie khurusiao bubwoni khutasa khu siianwa sie khukhwosia sia buli lwosi ne siianwa siasio sie biakhulia ne biianwa biayo bie khunywa.
“Khu ndaalo ekhola khataru eya naikara aana chiuunwa chindiiti likhumi na ndala, kamamiiku kabili, ne kamameeme ke siseecha ke bukhulu bwe kumwiiko mulala likhumi na kane, bioosi bikhalikhoomo butekhele tawe.
Aana ebio alala ne siianwa siayo sie biakhulia ne biianwa bie khunywa khu chiuunwa, kamamiiku, ne kamameeme, khuloondekhana ne lilaka.
Lundi aana endurume ndala khulwe siianwa sie khurusiao bubwoni khutasa khu siianwa sie khukhwosia sia buli lwosi ne siianwa siasio sie biakhulia ne siianwa siasio sie khunywa.
“Khu ndaalo ekhola khane aana chiuunwa likhumi chindiiti, kamamiiku kabili ne kamameeme ke siseecha likhumi na kane ke bukhulu bwe kumwiiko mulala, bioosi bikhalikhoomo butekhele tawe.
Aana alala ne siianwa sie biakhulia ne sie khunywa khulwe chiuunwa, khulwe kamamiiku, ne khulwe kamameeme, khuloondekhana ne lilaka.
Aana lundi ne endurume ndala khulwe siianwa sie khurusiao bumayaanu, khutasa khu siianwa sie khukhwosia sia buli lwosi, ne siianwa siasio sie biakhulia ne sie khunywa.
“Khu ndaalo ekhola kharaano aana chiuunwa chindiiti tisa, kamamiiku kabili ne kamameeme ke siseecha ke bukhulu bwe kumwiiko mulala likhumi na kane, bioosi bikhalikhoomo butekhele tawe.
Aana alala ne siianwa sie biakhulia ne siianwa sie khunywa khulwe chiuunwa, kamamiiku, ne kamameeme, khuloondekhana ne lilaka.
Lundi aana endurume ndala khulwe siianwa sie khumalao bubwoni khutasa khu siianwa sie khukhwosia sia buli lwosi ne siianwa siasio sie biakhulia ne sie khunywa.
“Khu ndaalo ekhola sita aana chiuunwa munaane chindiiti, kamamiiku kabili, ne kamameeme ke siseecha ke bukhulu bwe kumwiiko mulala likhumi na kane, bioosi bikhalikhoomo butekhele tawe.
Biaane alala ne siianwa sie biakhulia ne siianwa sie khunywa khulwe chiuunwa, kamamiiku ne kamameeme, khuloondekhana ne lilaka.
Lundi aana endurume ndala khulwe siianwa sie khurusiao bubwoni, khutasa khu siianwa sie khukhwosia sia buli lwosi, ne siianwa siasio sie biakhulia ne biianwa biabio bie khunywa.
“Khu ndaalo ekhola saba aana chiuunwa saba chindiiti, kamamiiku kabili, ne kamameeme ke siseecha ke bukhulu bwe kumwiiko mulala likhumi na kane, bioosi bikhalikhoomo butekhele tawe.
Aana alala ne siianwa sie biakhulia ne siianwa sie khunywa khulwe chiuunwa, kamamiiku, ne kamameeme, khuloondekhana ne lilaka.
Aana lundi endurume ndala khulwe siianwa sie khurusiao bubwoni, khutasa khu siianwa sie khukhwosia sia buli lwosi, ne siianwa siasio sie biakhulia, ne biianwa siasio sie khunywa.
“Khu ndaalo ekhola munaane buusiana alala, mukhakholakho kumulimo tawe.
Ne kakhali mukhaane siianwa sie khukhwosia nga esilikakha esiimisia Wele Omunyali Owa Bioosi. Mukhaane euunwa ndala endiiti, limiiku lilala, ne kamameeme ke siseecha saba ke bukhulu bwe kumwiiko mulala, bioosi bikhalikhoomo butekhele tawe.
Mukhaane alala ne siianwa sie biakhulia ne biianwa bie khunywa khulwe euunwa, limiiku, kamameeme, khuloondekhana ne lilaka.
Lundi mukhaane endurume ndala khulwe siianwa sie khurusiao bubwoni, khutasa khu siianwa sie khukhwosia sia buli lwosi ne siianwa siasio sie biakhulia ne siianwa siasio sie khunywa.
“Bino bioosi mukhaane khu Wele Omunyali Owa Bioosi mu naikara chicharoborwa. Mukhabiaane khutasa khu biianwa nibio mwechuba khuaana ne biianwa bie khukhwirusia, bie khukhwosia, bie biakhulia, biianwa bie khunywa ne biianwa bienywe bie kumuleembe.”
Nio Musa aboolela Baisiraeli buli sisiindu bulayi bwene nga Wele Omunyali Owa Bioosi ne amulaka.

Musa aboolela babemeelesi be chikholo che Baisiraeli ali, “Kano niko Wele Omunyali Owa Bioosi alaka,
Omundu ne echuba khu Wele Omunyali Owa Bioosi namwe ne echuba khulwe ndakaano, se akhoyeele afunaka khu khwechuba khwewe tawe. Akhoyele akhole buli sisiindu nisio echuba.
Omukhasi omuele osiimenya mungo mwa raraawe ne echuba khu Wele Omunyali Owa Bioosi mala ne echuba khulwe endakaano,
akhoya akhole buli sisiindu nisio alaka namwe echuba. Akhoya akhola niko alaka aaba bali raraawe aulila niko echuba mala se amukaania tawe.
Ne kakhali raraawe amukhiingilila khukhwichusia endakaano yewe khu ndaalo niyo aulila aba omukhasi oyo se enyibwa khukibiikha tawe. Wele Omunyali Owa Bioosi alimubeela, sikila raraawe amukhiingilila.
Ne aaba omukhasi oyo ne alabeela ne asiili asi we endakaano, namwe aba ne ali asi we endakaano eye kamakhuwa niko aloma ne akhebaasia tawe,
akhoya akhole buli sisiindu nisio alaka namwe echuba. Akhabikhe khukhwechuba khwewe aaba bali omuseecha wewe aulila mala se amukhiingilila tawe.
Ne omuseecha wewe amukhiingilila khukhwichusia endakaano, khu ndaalo niyo akiulila omukhasi oyo ne echuba se akhoyeele wakibiikha tawe. Wele Omunyali Owa Bioosi alimubeela.
Namulekhwa namwe omukhasi owalekhana ne omuseecha akhoya eechusie buli endakaano niyo akhola.
Omukhasi oli ne omuseecha aaba ne akhola endakaano namwe echuba,
akhoya akhola buli sisiindu nisio alaka namwe echuba. Akhoya akhola ario aaba bali omuseecha wewe aulila mala se amukhiingilila tawe.
Ne kakhali omuseecha wewe aaba ne aulila mala amukhiingilila, se akhoyeele echusia khukhwechuba tawe. Wele Omunyali Owa Bioosi alimubeela, sikila omuseecha wewe amukhiingilile khukhwichusia endakaano yewe.
Omuseecha wewe ali ne bunyali khufukiilila namwe khuloba endakaano yosi yosi namwe khukhwechuba khwosi khwosi nikhwo akholile.
Ne omuseecha wewe aaba ne akhalomakho liosi liosi buli endaalo tawe aba afukiilile khukhwechuba khwo omukhasi khwoosi ne ndakaano yewe yoosi niyo akhola. Aba afukiilile aaba ne akhalomakho liosi liosi tawe khukhwama khu ndaalo niyo aulilila.
Ne aaba ne akelao aloba endakaano, enyuma we siise khuulila, aba alanyoola bumayaanu bukhoyeele bwecha khu mukhasi wewe.”
Kano kali kamalaka niko Wele Omunyali Owa Bioosi alaka Musa kabeo akari wo mundu ne omukhasi wewe ne akari wa paapa ne omukhaana wewe osiili omuele munju eya raraawe.

Wele Omunyali Owa Bioosi aboolela Musa ali,
“Rungia bubi khu Bamidiani khu niko bakholela Baisiraeli. Ne nyuma wako olafwa.”
Nio Musa aboolela babaandu ali, “Rekekha babaandu mwinywe khulwe liie, nio bache bebwaakale Midiani. Balacha khuruungisia bubi ne bubi khu Bamidiani nga Wele Omunyali Owa Bioosi ne enya.
Khukhwama buli mu kholo eya Isiraeli ruma babaandu eelefu ndala khucha mwiie.”
Nio babaandu eelefu ndala baroborwa khukhwama buli mu kholo, boosi alala baba babaandu chielefu likhumi na chibili khulwe liie.
Musa aaruma babaandu bano mwiie. Fineasi okhwa Eliesa omusaayi, acha ne nabo. Asuta bibiindu bie Abuundu Atakatifu ne chikhoombi che khukhwekesia simanyisio sie liie.
Bebwaakala Midiani, nga Wele Omunyali Owa Bioosi ne alaka Musa, mala bera babaandu be siseecha boosi.
Bera babaami baraano ba Midiani. Babaami abo baba: Evi, Rekemu, Suri, Huri ne Reba. Bera akhaba ne Balamu okhwa Peori.
Babaandu ba Isiraeli baamba embaambe bakhasi ne babaana be Bamidiani. Babukula chikhaafu chabwe choosi ne kamakheese kabwe koosi ne kimiaandu kiabwe kioosi.
Boosia chingoba nicho bamenyamo ne chikambi chabwe choosi.
Babukula nibio banuula bioosi nende nibo baamba; babaandu ne bibiaayo.
Babireera khu Musa ne omusaayi Eliesa ne libuusiana lie babaandu ba Isiraeli, ba baaba a kambi khu siangalaamwe sia Moabu, sikelekha sia Yoritani, e Yeriko.
Musa, Eliesa omusaayi ne babemeelesi boosi be babaandu barura enje we kambi khukhwakanila banamae.
Musa akhalalila babemeelesi be banamae babemeelela banamae be bipupu chimia ne chielefu babakobola khukhwama mwiie.
Abareeba ali, “Sikila siina ne mulekhile bakhasi boosi baba balamu?
Khebulila muli bakhasi nibo babaloonda kamekisio ka Balamu e Peori bakila babaandu baleka Wele Omunyali Owa Bioosi. Elio nilio liliareera butinyu khu baandu ba Wele Omunyali Owa Bioosi.
Nono khwako yiira buli mwana owe sisoleeli nende buli mukhasi owabakho ne omundu.
Ne kakhali mulekhe bakhaana boosi basiili khubakho ne omundu tawe khuba babenywe.
Kona enje we kambi khu ndaalo saba. Ne yesi yesi mwinywe owera omundu namwe owatiila khu mufu esiinge alala ne baambe benywe. Bakhole bario khu ndaalo eya khataru ne khu ndaalo eya saba.
Musiinge buli siindu sisiang'oonwa khukhwama khu lisielo ne bioosi bibiakholwa khukhwama khu bufuumbo bwe chimbusi, ne buli sioosi sisiakholwa khukhwama khu murongooro.”
Omusaayi Eliesa aboolela babaandu babakobola khukhwama mwiie, “Kano kali kamalaka niko Wele Omunyali Owa Bioosi aelesia Musa:
esahabu, efwesa, kumukasa, ne sichuuma, machwenu, sibia;
bioosi bikhanyala biaya tawe bilisiingwa khubirira mu mulilo biliba bimiliiu. Ne kakhaba kario bilisiingwa ne kameechi ke khumiliisia. Ne siosi siosi sinyala siaya mukhasiingile kameechi.
Mwenyekhana khusiinga chingubo chenywe khu ndaalo ekhola saba, ne mukhabe bamiiliu enyuma wako mukheche mu kambi.”
Wele Omunyali Owa Bioosi aboolela Musa ali,
“Ewe ne omusaayi Eliesa, alala ne babemeelesi be babaandu, bala buli sisiindu nisio baamba, baboe ne bibiaayo.
Kabania bioosi mu bitonye bibili. Sitonyi silala sibe sie banamae babacha mwiie ne sitonyi sisiindi sibe sie libuusiana lie babaandu lioosi.
Khukhwama mu sitonyi sie banamae babacha mwiie, bukulamo busuuru bwa Wele Omunyali Owa Bioosi. Bukula omuambe mulala khukhwama khu buli baambe chimia chiraano. Ne khola orio akhaba khu khaafu, khu punda ne khu makheese.
Bibukule khukhwama khu sitonyi siabwe mala obieelesie Eliesa omusaayi nga siianwa khu Wele Omunyali Owa Bioosi.
Ne khukhwama mu sitonyi sie Baisiraeli olarusia mulala khu buli kamakhumi karaano, khu baandu, ne khu khaafu, khu punda, ne khu makheese, khu biaayo bioosi, oeleesie Balawi, babemeelela liiema lia Wele Omunyali Owa Bioosi.”
Musa ne Eliesa bakhola nga Wele Omunyali Owa Bioosi ne abalaka.
Nono bino bili bibiindu bibiarama khu biindu nibio banamae babukula mwiie: kamakheese chielefu chimia sita ne chielefu kamakhumi saba na chiraano.
Chielefu kamakhumi saba ne chibili che chikhaafu,
chipunda chielefu sitini na moja,
ne bakhasi boosi baba chielefu salasini na mbili basiili ne yabwana.
Ne sitonyi sie abo babacha mwiie siaba kamakheese chielefu mia tatu salasini na saba ne chimia chiraano.
Ne busuuru bwa Wele Omunyali Owa Bioosi bwaba kamakheese chimia sita ne kamakhumi saba na karaano.
Chikhaafu chaba chielefu salasini na sita ne chikhaafu kamakhumi saba na chibili baruunga busuuru khu Wele Omunyali Owa Bioosi.
Chipunda chaba chielefu kamakhumi kataru, ne chimia chiraano ne busuuru bwa Wele Omunyali Owa Bioosi bwaba chipunda kamakhumi sita na ndala.
Ne babaandu baba chielefu likhumi na sita ne kamakhumi kataru na babili baba busuuru bwa Wele Omunyali Owa Bioosi.
Nio Musa aelesia omusaayi Eliesa busuuru bubwaba siianwa khu Wele Omunyali Owa Bioosi nga Wele Omunyali Owa Bioosi ne alaka Musa.
Musa aaula sitonyi sie babaandu busa khukhwama khu sitonyi sie banamae.
Nono sitonyi sie babaandu busa siaba: kamakheese chielefu mia tatu salasini na saba ne chimia chiraano,
chikhaafu chielefu salasini na sita,
ne chipunda chielefu salasini ne chimia chiraano,
ne babaandu chielefu ekhumi na sita.
Khukhwama mu sitonyi sino Musa aabukula mulala khu baboe kamakhumi karaano ne bibiaayo, abielesia Balawi ba bemeelelanga liiema lia Wele Omunyali Owa Bioosi, nga Wele Omunyali Owa Bioosi ne amulaka.
Nio babemeelesi be banamae bipupu chielefu ne chimia bacha khu Musa.
Baboolela Musa bali, “Khwabalile banamae bali asi we bunyali bwefwe. Ne mbao akhaba mulala otibile tawe.
Ne khwareerire siianwa sia Wele Omunyali Owa Bioosi, nisio buli mundu anyoolile: bibiindu bie esahabu, chipangili, chinaalo, chimbete, bipalakasa bie mu maru, ne bibiuma. Khubiaana khu Wele Omunyali Owa Bioosi nga kumuruungo kwe bubwoni bwefwe, ebweeni wa Wele Omunyali Owa Bioosi.”
Musa ne omusaayi Eliesa babukula esahabu ne bibiindu bibiindi bioosi
ne esahabu eye siianwa yoosi niyo baana khu Wele Omunyali Owa Bioosi khukhwama khu banamae babemeelesi be bipupu chielefu ne chimia chaba chishekeli chielefu ekhumi ne sita ne chimia saba ne kamakhumi karaano.
Buli omunamae ebukulila kimiaandu.
Musa ne omusaayi Eliesa babukula esahabu khukhwama khu banamae babemeelesi be bipupu chielefu ne chimia mala bakirera mwieema lie kumuse. Bakirera nga likhebusia khulwe Baisiraeli ebweeni wa Wele Omunyali Owa Bioosi.

Chikholo cha Rubeni ne Kati chaba ne chikhaafu chingali lukali. Babona bali sibala sia Yaseri ne Kileati siaba silayi khu khaafu.
Nio be lisaaye lia Rubeni ne Kati bacha khu Musa ne omusaayi Eliesa, ne khu bemeelesi be babaandu mala baloma bali,
“Ataroti, Diboni, Yaseri, Nimura, Heshiboni, Eleale, Sebamu, Nebo, ne Beoni,
chili chingoba nicho Wele Omunyali Owa Bioosi abunia ebweeni we libuusiana lie Baisiraeli. Sibala sino sili silayi khulwe chikhaafu, ne efwe khuli ne chikhaafu.”
Nio baloma bali, “Nosiima khuelesie efwe sibala sino khuba sisiefwe. Okhakhwambusia engelekha we luluuchi lwa Yoritani tawe.”
Ne kakhali Musa areeba be lisaaye lia Kati ne Rubeni ali, “Mwenya murame anano, ne Baisiraeli basienywe bacha mwiie?
Siina sikila ne murusia kumwoyo mu baandu ba Isiraeli khucha mu sibala nisio Wele Omunyali Owa Bioosi abaelesia?
Elio nilio bakuuka benywe bakhola nga ne nabaruma khukhwama e Kadeshi-barinea khubona sibala.
Nga bacha bola mwitooma lia Eshikoli balola sibala, barusia kumwoyo mu baandu khulekha khucha mu sibala nisio Wele Omunyali Owa Bioosi abaelesia.
Wele Omunyali Owa Bioosi aba ne lirima likali endaalo ng'eneyo mala echuba ali,
‘Kang'ali mbao omundu khwaabo babarura e Misiri, owe bukhulu bwe kimiiko kamakhumi kabili namwe khukhilakho ocha khucha mu sibala nisio nalaka khuelesia Aburahamu, Isaaka, ne Yakobo tawe. Sikila se bandia ese ne kumwoyo kwoosi tawe,’
se aliio omundu okhachemo tawe ne akhali Kalebu okhwa Yefune omukeeni ne Yoshua okhwa Nuni, sikila nibo baloonda Wele Omunyali Owa Bioosi ne kumwoyo kwoosi.
Nio lirima lia Wele Omunyali Owa Bioosi khu Baisiraeli liaba likali. Aabakhola bayiiyayiiye mu sichiimi khulwe kimiiko kamakhumi kane, khukhwola nga eselukho eyakhola bubwoni ne yabunisibwa.
Mala luno mwabukuule bubweyaangu bwe bakuuka benywe, babaandu babooni, khutasa lirima lia Wele Omunyali Owa Bioosi lili likali khu baandu ba Isiraeli.
Sikila enywe babaandu ba Rubeni ne Kati mwaba ne muloba khuloonda khu Wele Omunyali Owa Bioosi acha khulekha babaandu bano boosi mu sichiimi, ne enywe ninywe mucha khukila babaandu bano boosi babune.”
Bacha khu Musa mala baloma bali, “Khulombakha kamataala ano khulwe kamakheese kefwe ne chingoba khulwe batiiti befwe.
Ne kakhali efwe khukherekekha khucha mwiie ne Baisiraeli basiefwe khukhwola nga khuboosia mu maloba kabwe. Ne batiiti befwe banyala bamenya anano mu ngoba chisire, sikila babaandu be sibala sino.
Se khucha khukobola mu chingo chefwe tawe, khukhwola nga Baisiraeli ne banyoola buli mundu kumukabwa kwewe.
Efwe se khucha khubukulakho kumukabwa mu nibo elubeka luluundi lwa Yoritani tawe, sikila khwanyoolile kumukabwa kwefwe anano lubeka lwe ebukwe owa Yoritani.”
Musa abakobosia ali, “Mwaaba ne mukhola murio, bukula bulwaani muche mwiie ebweeni wa Wele Omunyali Owa Bioosi.
Buli mundu mwinywe okangiile bulwaani alambukha Yoritani ebweeni wa Wele Omunyali Owa Bioosi. Mulakhola murio khukhwola nga Wele Omunyali Owa Bioosi ne aoona basiku bewe,
lundi khukhwola nga sibala ne siuulwa ebweeni wa Wele Omunyali Owa Bioosi. Enyuma wako, munyala mwakobola, ne mulaba balekhuule khulwe kumulimo kwenywe khu Wele Omunyali Owa Bioosi ne khu Baisiraeli. Ne kamaloba kano kacha khuba kakenywe ebweeni wa Wele Omunyali Owa Bioosi.
Ne kakhali mwaba ne mukhakhola murio tawe, aba mwakholile bubwoni khu Wele Omunyali Owa Bioosi. Ne ba ne bung'ali muli bubwoni bwenywe bulamubuula.
Yombakhila babaana benywe chingoba ne kamataala khulwe kamakheese kenywe, mala mukhole niko mulakile.”
Be lisaaye lia Kati ne Rubeni baboolela Musa bali, “khucha khukhola nga ne olakile.
Bakhasi befwe ne babaana, ne kamakheese kefwe ne chikhaafu chefwe choosi bicha khurama ano mu ngoba cha Kileati.
Ne kakhali efwe fweesi khucha khwambukha engelekha khuche mwiie ebweeni wa Wele Omunyali Owa Bioosi mala khupane, nga nilwo okhulaka.”
“Be lisaaye lia Kati ne Rubeni baberekeekhe khulwe liie balacha ne nanywe ebweeni wa Wele Omunyali Owa Bioosi. Balambukha engelekha wa Yoritani mala batiile sibala ebweeni wenywe. Nio mukhabaelesie sibala sia Kileati nga kumukabwa kwabwe.
Ne kakhali kaaba bali se balambukha engelekha wa Yoritani nanywe ne bulwaani bwabwe tawe, bacha khunyoola kumukabwa kwabwe mwinywe mu sibala sia Kanaani.”
Babaandu ba Kati ne ba Rubeni bakobosia bali, “Omwami, efwe khulakhola nga Wele Omunyali Owa Bioosi ne akhuboleele efwe bakholi bowo.
Khulambukha ne khukangile bulwaani ebweeni wa Wele Omunyali Owa Bioosi. Ne kakhali kumukabwa kwefwe kulaba engelekha owa Yoritani eno.”
Nio Musa aakaba khu kholo cha Kati ne Rubeni ne balala khu kholo eya Manase sibala sio mwami Sihoni owe Baamori ne sibala sio mwami Oku owa Bashani, sibala sioosi alala ne chingoba chasio.
Ekholo eya Kati yombakha chingoba cha Diboni, Atiroti, Aroeri,
Atiroti-shofani, Yaseri, Yokibea,
Beti-nimura ne Beti-Harani. Echo chaba chingoba chisire. Bombakha ne kamataala ke kamakheese.
Ekholo eya Rubeni yombakha Heshiboni, Eleale, Kiriataimu,
Nebo, Baali-meoni (kamasina kano kakaluukhasibwa) ne Sibuma. Baana kamasina kakaandi khu ngoba nicho bombakha.
Luya lwa Makiri okhwa Manase lwebwaakala sibala sia Kileati, lwasibukula, ne khutimania Baamori ba babamo.
Nio Musa aelesia luuya lwa Makiri sibala sia Kileati, mala basimenyamo.
Yairi, okhwa Manase, aamba birekere bie Bakileati mala abilanga ali, “Hafoti-yairi.”
Noba acha aamba lukoba lwa Kenati ne birekere bialwo, ne khubilanga ali, Noba, lisina liewe omwene.

Kano niko kamasina ke abuundu niio Baisiraeli babirira nga baba ne barura e Misiri. Musa ne Aruni babemeelela mu bipupu.
Musa aandika kamasina ka buli abuundu niio baapa chikambi nga baba ne babirira khuloondekhana ne lilaka lia Wele Omunyali Owa Bioosi. Ne kano niko kamasina ako:
Babaandu ba Isiraeli bama e Misiri abuundu bali Ramusesi. Bamayo khu ndaalo eye ekhumi na chiraano eye kumwesi kunyoa. Yaba endaalo ndala enyuma we e Pasaka. Baisiraeli barekukha ne bunyindaafu ebweeni we Bamisiri boosi.
Bamisiri baba balikho basiikha babaana babwe babele nibo Wele Omunyali Owa Bioosi eera. Mu khukhola ario, Wele Omunyali Owa Bioosi arusia bukhalaki khu bawele be Bamisiri.
Nio Babaandu ba Isiraeli bama e Ramusesi mala baapa ekambi e Sukoti.
Bama e Sukoti bola e Etamu, eli khundulo khwe sichiimi mala baapa ekambi.
Khukhwama ebweeneyo bakobola e Pi-hairoti, ebukwe owa Baali-sefoni, mala baapa ekambi siimbi ne Mikitoli.
Bama e Pi-hairoti mala babirira akari we nyanja eya Shamu ne khukhwingila mu sichiimi sia Etamu. Bacha lukeendo lwe chindaalo chitaru mala bakhola ekambi e Mara.
Khukhwama ao bacha Elimu. Abwenao chabao chisebele ekhumi na chibili ne kimirongooro kimikheendu kamakhumi saba. Bapao ekambi.
Bama e Elimu mala baapa ekambi siimbi ne nyanja eya Shamu.
Bama sia nyanja eya Shamu baapa ekambi yaabwe eloondakho baapa mu sichiimi sia Sini.
Barekukha e Sini baapa ekambi e Tofika.
Bama e Tofika, baapa ekambi Alushi.
Bama ao bacha bakhola ekambi e Refidimu. Ao niio bakhanyoolakho kameechi ke khunywa tawe.
Bama e Refidimu baapa ekambi mu sichiimi sia Sinai.
Bama mu sichiimi sia Sinai, baapa ekambi e Kiburoti-Hataaba.
Bama e Kiburoti-Hataaba baapa ekambi e Haseroti.
Bama Haseroti bakhola ekambi e Ritima.
Bama e Ritima baapa ekambi e Rimoni-peresi.
Bama e Rimoni-peresi baapa ekambi e Libuna
Bama e Libuna, baapa ekambi e Risa.
Bama e Risa, baapa ekambi e Kehelata.
Bama e Kehelata, baapa ekambi khu sikulu sia Sheferi.
Bama khu sikulu sia Sheferi, baapa ekambi e Harata.
Bama e Harata baapa ekambi e Makheloti.
Bama e Makheloti, baapa ekambi e Tahati.
Bama e Tahati, baapa ekambi e Tera,
Bama e Tera, bapa ekambi e Mitika.
Bama e Mitika, baapa ekambi e Hasimona.
Bama e Hasimona, baapa ekambi e Moseroti.
Bama e Moseroti, baapa ekambi e Bene-yaakani.
Bama e Bene-yaakani, baapa ekambi e Hori-hakitikati.
Bama e Hori-hakitikati, baapa ekambi e Yotibata.
Bama e Yotibata, baapa ekambi e Aburona.
Bama e Aburona, baapa ekambi e Esioni-geberi.
Bama Esioni-geberi, baapa ekambi mu sichiimi sia Sini (eyo niyo e Kadeshi.)
Bama Kadeshi, baapa ekambi khu sikulu sia Hori, khu lwakha lwe sibala sia Edomu.
Ne Aruni aaba ne bukhulu bwe kimiiko emia ndala ne kamakhumi kabili na kitaru nga ne afwa khu lukulu lwa Hori.
Khukhwama khu sikulu sia Hori Baisiraeli bacha baapa ekambi e Salimona.
Bama e Salimona, baapa ekambi e Punoni.
Bama e Punoni, baapa ekambi e Oboti.
Bama e Oboti, baapa ekambi e Iye-abarimu, mu sibala sia Moabu.
Bama Iye-abarimu, baapa ekambi e Tiboni-kati.
Bama e Tiboni-kati, baapa ekambi e Alimoni-dibulataimu.
Bama Alimoni-dibulataimu, baapa ekambi khu bikulu bia Abarimu, siimbi ne sikulu sia Nebo.
Bama khu bikulu bia Abarimu, baapa ekambi mu siangalaamwe sie sibala sia Moabu, engelekha we luluuchi lwa Yoritani, e Yeriko.
Baapa ekambi siimbi ne Yoritani khukhwama Beti-yeshimoti khukhwola e Abeli-shitimu mu siangalaamwe sie sibala sia Moabu.
Ebweeneyo mu siangalaamwe sia Moabu, e sikelekha we luluuchi lwa Yoritani e Yeriko, Wele Omunyali Owa Bioosi alomaloma ne Musa. Amuboolela ali,
“Boolela Baisiraeli oli, ‘Ne mulambukha Yoritani ne mwingila mu sibala sia Kanaani,
mukhoyele mwatimania babaandu boosi bamenyile mu sibala esio. Yonakaka kamabaale ne kamapaati kabwe nende bioosi nibio bakhola nga bawele babwe ne khukhwonaka abuundu niio basaayilanga.
Menya mu sibala siabwe, sikila namueleesie enywe musimenyemo.
Mukhakabane kamaloba khulwe khukhupa ekura khuloondekhana ne chinju chenywe. Khu kholo emboofu kielesie kumukabwa kumukali ne khu kholo endiiti kielesie kumukabwa mutiiti. Niye ekura ekwila okwo kulaba kumukabwa kwewe.
Ne kakhali mwaba ne mukhatimania bamenywa be mu sibala omwo tawe balimureerera enywe butinyu, baliba nga bisosono mumoni chenywe ne kamawa mumbafu mwenywe. Bakhamunanie mu sibala nisio mumenyamo.
Ne aba ndimukholela enywe niko nebaasia khu bakholela nibo.’ ”

Wele Omunyali Owa Bioosi aboolela Musa ali,
“Laka babaandu Baisiraeli oli, nocha mu Kanaani, (sibala nisio ndikho muelesia nga kumukabwa, sibala sia Kanaani sioosi)
lubeka lwenywe lwe ebunafubo lucha khwama mu sichiimi sia Sini khuloonda khu lwakha lwa Edomu. Ne lulwakha luno elubeka lwe bukwe lucha khwama sia Nyanja eya chumbe.
Nio lulwakha lwenywe luyukhe ebunafubo lucha khwambukha Akurabimu, ne khuchiililila khukhwola Sini ne khukhwola ebunafubo owa Kadeshi-barinea. Nio kuyukhe kulole lubeka lwe bunaswa owa Hasari-adari, ne khukhwola Asimoni.
Ne lulwakha lucha khuyukhila Asimoni luche mwitooma khu lwakha lwa Misiri lukhamaliilikhile khu nyanja eya Mediterenia.
“Lulwakha lwe mumbo lucha khuba enyanja eya Mediterenia.
“Lulwakha lwe ebunaswa lucha khwama khu nyanja eya Mediterenia khukhwola khu sikulu sia Hori.
Ne khukhwama abwenao khukhwola abwingililo owa Hamati, lucha lwoole Setati
Ne lukhache khukhwola Sifuroni lutabusibwe e Hasari-enani. Oluno nilwo lucha khuba lulwakha lwenywe lwe ebunaswa.
“Lulwakha lwe bukwe lucha khwama Hasari-enani khukhwola Shefamu.
Nio lwole Ribula, ebukwe owa Aini, ne khucha khukhwola khu nyanja eya Chumbe ebukwe.
Khukhwama ao lukhache khukhwola khu luuchi lwa Yoritani mala luweele khu nyanja eya chumbe. Sino sicha khuba sibala sienywe ne chinjakha chasio choosi khubotookhelela.”
Chikholo cha Rubeni ne Kati banyoola kumukabwa kwabwe alala nende balala khu kholo eya Manase.
Chikholo chibili ne balala khu kholo eya Manase bali ne kumukabwa kwabwe engelekha owa Yoritani, e Yeriko khucha ebukwe.”
Wele Omunyali Owa Bioosi aboolela Musa ali,
“Omusaayi Eliesa ne Yoshua okhwa Nuni nibo bacha khukabania babaandu kamaloba.
Lundi bukula omwimeelesi mulala khukhwama mu buli ekholo abayeete khukabania.”
Kano niko kamasina ke babemeelesi: khukhwama mu kholo eya Yuda, Kalebu okhwa Yefune.
Khukhwama mu kholo eya Simioni, Shemweli okhwa Amihudi.
Khukhwama mu kholo eya Benjamini, Elidadi okhwa Kisiloni.
Khukhwama mu kholo eya Dani, Buki okhwa Yokili.
Khukhwama mu lisaaye lia Yosefu: mu kholo eye Manase, Hanieli okhwa Efodi,
Ne mu kholo eya Efuraimu, Kemueli okhwa Sifutani.
Ne mu kholo eya Sebuluni, Elisafani okhwa Parinaki.
Khukhwamamu kholo eya Isakari, Palitieli okhwa Asani.
Khukhwama mu kholo eya Asieri, Ahihudi okhwa Shelomi.
Khukhwama mu kholo eya Nafutali, Petaeli okhwa Amihudi.
Abano nibo Wele Omunyali Owa Bioosi alaka khukabania kimikabwa khulwe babaandu ba Isiraeli mu sibala sia Kanaani.

“Laka Baisiraeli oli, khu miaandu nikio mwanyoolile elesia Balawi chingoba nicho bamenyamo ne sibala sie kamayilwe kabotookhelela chingoba.
Chingoba chino chiicha khuba che Balawi, ne bacha khumenya ebweeneyo. Sibala sie kamayilwe Sicha khuba khulwe chikhaafu chabwe ne bibiaayo biabwe ne bibaywa biabwe bioosi.
Kamayilwe niko mucha khuelesia Balawi kakhoya kaaba khukhwama khwisiisi lie lukoba, bikele eelefu ndala, khubotookhelela lukoba.
Ne enje we lukoba kela bikele chielefu chibili buli lubeka: ebukwe, mumbo, ebunaswa ne ebunafubo.
Chingoba nicho muelesie Balawi chiicha khuba sita che khumulilamo. Mu nicho omundu anyala ekisa aba ne eera owasie matundubiikha. Khutubakho, baelesie chingoba kamakhumi kane na chibili chichiindi.
Chingoba choosi nicho muelesia Balawi chibe kamakhumi kane na munaane, alala ne kamayilwe kacho.
Ne chingoba nicho muelesia Balawi muaana muri: khukhwama mu kholo chimboofu, bukulamo chingoba chingali ne mu kholo ndiiti bukulamo chingoba chindiiti. Buli lukoba nilwo muaana lube khuloondekhane ne bubalaayi bwe kamaloba kabwe.”
“Boolela babaandu Baisiraeli oli, ne mwambukha luluuchi lwa Yoritani ne khukhwingila mu sibala sia Kanaani,
murobore chingoba che khumulilamo. Chiliba chingoba nicho omundu anyala elukhilamo aba ne eera owasie matundubiikha.
Chingoba chino nicho mulimulilamo khukhwilukha omwiyachi nio owirire oyo akhafwa tawe khukhwola nga eema ebweeni we libuusiana khulwe bukhalaki.
Rusia chingoba chenywe sita che khumulilamo.
Rusia chingoba chitaru elubeka we ebukwe we luluuchi lwa Yoritani ne chitaru mu sibala sia Kanaani.
Chino chiicha khuba chingoba che khumulilamo khulwe Baisiraeli ne baakwa bamenyile ne nanywe. Omundu yesi yesi owira okundi matundubiikha anyala elukhila mu ngoba ng'enecho.
“Ne kakhali aba ne amupila sichuuma, nio afwe, omundu oupile oyo ali omwiiri. Ne omwiiri eerwa.
Namwe aaba ne amupila libaale, nilio omundu anyala afwa, mala afwa, omundu oupile oyo aba omwiiri. Ne omwiiri eerwa.
Namwe aaba ne amupila lukhu, mala lwakila omundu afwa, omundu oupile oyo ali omwiiri. Ne omwiiri acha khwirwa.
Omundu oruungisia bubi ne bubi omwene niye oliira omwiiri oyo.
Ne omundu aaba ne eera okundi khulwe khumusindikha asi namwe khumuchukucha sisiindu
namwe amwiira khulwe khumupa sikila ali omusiku, omundu omwirire acha khwirwa, sikila ali omwiiri. Oruungisia bubi ne bubi alimwiira aaba ne amunyoola.
“Ne wakana omundu anyala eera okundi, ne akhali omusiku wewe tawe, khulwe khumusindikha asi namwe khulwe khumuchukucha sisiindu.
Namwe liaba ne lili, khulekha khulola, omundu achukucha libaale liera okundi, ne akhali ne busiku naye tawe, ne lundi se enya khumuumisia tawe.
Mu musaango okwo libuusiana lie babaandu licha khukukhalaka akari wo omwiiri ne oruungisia sifuki khuloondekhana ne kamalaka kano.
Libuusiana likhasikule omwiiri khukhwama khu mundu oruungisia bubi. Ne libuusiana likhamukobosie mu lukoba lwewe mu bwilukhilo nimwo aba elukhileyo. Akhoya amenya ebweeneyo khukhwola nga Omusaayi Omukhulu Lukali owachukhwakho kamafura kamatakatifu ne afwa.
Omundu omwiiri oyo aaba ne enyokha mu lukoba mwe khumulila nimwo ekisa
ne oruungisia bubi namunyoola mala amwire, sikholwa sino sie khukhwiyacha se sili bubwoni tawe.
Sikila omwiiri akhoya arame mu lukoba mwe khumulila khukhwola nga Omusaayi Omukhulu Lukali ne afwa. Ne enyuma we lifwa lio Omusaayi Omukhulu Lukali omwiiri oyo anyala akobola engo wewe.
“Kamalaka kano kali khu selukho chenywe choosi buli niio mumenya.
Omundu yesi yesi aaba ne eera owasie, acha khwirwa khulwe buloli burusibwa ne babaandi. Ne kakhali mbao omundu ocha khwirwa khulwe buloli bwo omundu mulala yeng'ene tawe.
Khutasa khwako mukhafukiilila kumuruungo khulwe bulamu bwo omwiiri oli ne bubwoni bwe khukhwira tawe. Ne kakhali omwiiri oyo akhoya erwa.
Ne lundi mukhafukiilila kumuruungo khulwe omundu owilukhiile mu lukoba lwe khumula, aaba bali akobola khumenya mungo mwewe Omusaayi Omukhulu Lukali ne akhafwa tawe.
Nono mukhanyaalutiakho sibala nisio mu menyilemo tawe sikila sifuki sinyaalutia sibala. Ne mbao sinyala siarusiao bubwoni bwe sifuki ne siikhali sifuki sio omundu owirire tawe.
Mukhanyaalutia sibala nisio mumenyilemo tawe, sikila Ese, Wele Omunyali Owa Bioosi menyile akari we babaandu ba Isiraeli.”

Babemeelesi be luuya lwa Kileati, bacha khu Musa ne khu bemeelesi be chinju cha Isiraeli. (Kileati aba okhwa Makiri, omwichukhulu owa Manase lundi sisoni sia Yosefu.)
Baloma bali, “Wele Omunyali Owa Bioosi akhulaka ewe khukaba babaandu Baisiraeli kamaloba khulwe khukhupa chikura. Lundi akhulaka khuana kimiaandu kia wandaayefwe Selofehadi khu bakooko bewe.
Ne kakhali baaba ne bacha khu baseecha be ekholo ekiindi eya Isiraeli, kumukabwa kwabwe aba kucha khuba kwe ekholo eyo. Nio kimiaandu kiefwe kicha khubukulwa khukhwama mwifwe.
Ne siise sia naikara eye likhebusia eye Baisiraeli ne sioola kumukabwa kwabwe kulitasikha khu mukabwa kwe kholo niyo balimo. Nio kumukabwa kwabwe kulibukulibwa khukhwama mumukabwa kwe kholo eye bakuuka befwe.”
Musa alaka babaandu Baisiraeli khuloondekhana ne lomo eya Wele Omunyali Owa Bioosi. Aaloma ali, “Nilio ekholo eya Yosefu elomile lia ng'ali.
Kano niko Wele Omunyali Owa Bioosi alaka khu bakooko ba Selofehadi ‘Lekha bateekhe khu niye benya. Ne kakhali babeywe munju eye kholo eya paapa wabwe.
Kumukabwa kwe Baisiraeli se kucha khurura khu kholo ndala kuche khu kiindi tawe. Buli mulala khu Baisiraeli acha khurama mu mukabwa kwe kholo eye bakuukawe.
Ne buli mukooko owila khu mukabwa mu kholo yosi yosi eye Baisiraeli akhoya abeela khu museecha owe kholo ng'eneyo. Mu ngila yino buli muisiraeli acha khwila khu mukabwa kwe bakuuka bewe.
Khwako kimiaandu se kicha khwama mu kholo ekiindi kiche mu kholo ekiindi tawe. Buli kholo echa khurama ne kumukabwa kwayo.’ ”
Bakooko ba Selofehadi bakhola nga Wele Omunyali Owa Bioosi ne alaka Musa.
Mahila, Tirisa, ne Hokila, Milika ne Noa, bakooko ba Selofehadi babeela khu basoleeli ba baaba sianang'ina babwe.
Babeela khu lisaaye lie kholo eya Manase okhwa Yosefu. Nio kumukabwa kwabwe kwarama mu kholo eya paapa wabwe.
Kano kali kamalaka niko Wele Omunyali Owa Bioosi aelesia Baisiraeli. Aabaelesia khubirira khu Musa khu siangalaamwe sia Moabu embi ne luluuchi lwa Yoritani e Yeriko.

Kano niko kamakhuwa niko Musa aboolela babaandu ba Isiraeli boosi nga ne baba mu sichiimi ebukwe we luluuchi lwa Yoritani. Baba mu Litooma lia Yoritani siimbi Sufu akari we lukoba lwa Parani lubeka lulala, ne chingoba cha Tofeli, ne Labani, ne Haseroti ne Tisahabu lubeka luluundi.
Luli lukeendo lwe chindaalo ekhumi na ndala, khukeenda khukhwama khu sikulu sia Sinai khukhwola Kadeshi-barinea khubirira khu ngila eye sibala sie bikulu sia Edomu.
Khu ndaalo eye khunyoa eye kumwesi kwe khumi na mulala kwe kumwiiko kukhola kamakhumi kane khukhwama nga Baisiraeli ne barura mu Misiri, Musa aboolela babaandu kamalaka koosi niko Wele Omunyali Owa Bioosi amuelesia khubaboolela.
Lino liekholekha enyuma wa Wele Omunyali Owa Bioosi khuula Omwami Sihoni owe Baamori owamiianga lukoba lwa Heshiboni, ne Omwami Oku owe Bashani, owamiia mu ngoba cha Asitaroti ne Etrei.
Musa arakikha khukhwinooselia babaandu kamalaka kano ne bolile mu maloba ka Moabu, ebukwe we luluuchi lwa Yoritani.
Musa aloma ali,
“Nga ne mwabeele a sikulu sia Sinai Wele Omunyali Owa Bioosi Wele wefwe akhuboolela efwe ali, ‘Mwamenyile siise sileeyi a sikulu ano mwanyalile murio.
Kobolayo mala muchiililile ne lukeendo. Cha mu sibala sie bikulu sie Baamori nende be bibala biili siimbi bioosi bali mu litooma lia Yoritani. Cha mwole mu sibala sie bikulu ne sie mumaayo, mwole mu ngoongo che bunafubo nende sia nyanja eya Mediterenia. Cha mu sibala sia Kanaani engelekha we bikulu bia Lebanoni khukhwola khu luuchi luboofu lwa Efurati.
Lola namuele enywe kamaloba kano. Yingilamo mala mubukule kamaloba niko Wele Omunyali Owa Bioosi echuba khua bakuuka benywe Aburahamu, Isaaka ne Yakobo. Alaka khubaelesia nibo ne lisaaye liabwe enyuma wabwe.’ ”
Musa aboolela babaandu ali, “Siise esio, namuboolela ndi, ‘Kimilimo kie khumurangirira enywe kili kimikali lukali khwise. Ese senyala nakikhola seng'ene tawe.
Wele Omunyali Owa Bioosi, Wele wenywe amukholile muli bakali nga ching'enieesi.
Lekha Wele Omunyali Owa Bioosi, Wele owe bakuuka benywe, amukhole mutasiikhe mube chielefu khukhilakhoo mala amubiite chikhabi nga ne amulaka.
Ese seng'ene se nyala busiro bwenywe, butinyu ne bulomani tawe.
Robora babaandu bakesi, be limanya lundi babakholakho kimilimo kino khukhwama buli mu kholo mala ese ndabakhola babe babemeelesi benywe.’
Ne enywe mwafukiilila muli nilio naloma liaba lilayi khukhola.
Nio ese nabukula babaandu bakesi lundi bakholile kimilimo bamanya nibo enywe mwarobora khukhwama mu kholo chenywe mala ese nabara mu bwimeelesi khwinywe. Balala baba babemeelesi be babaandu eelefu ndala, babaandi be babaandu emia, babaandi be babaandu kamakhumi karaano ne babaandi be babaandu ekhumi.
“Ne siise esio naboolela bakhalaki benywe ndi, ‘Rekeeresia kamalilo ke babaandu mala mukhole bukhalaki bubwenyekha akari we Baisiraeli babili namwe akari wo Omuisiraeli ne omukwa.
Khola kakenyekha mu bukhalaki bwenywe. Khalakila be asi nende be bunyali nga kenyekha. Mukharia omundu yesi yesi tawe, sikila bukhalaki nibwo mukhola buli bwa Wele. Reera kimisaango kimiaandalafu khwise ne ese ndakhalaka.’
Siise esio ese namulaka koosi niko mukhoyela khukhola.
“Khwakhola niko Wele Omunyali Owa Bioosi Wele wefwe akhulaka. Khwarura a sikulu sia Sinai mala khwabira mu sichiimi sibalaayi esio sioosi, lundi siriisia. Khwabirira mu sibala sie bikulu sie Baamori. Nga ne khwola Kadeshi-barinea,
namuboolela enywe ndi, ‘Mwolile mu sibala sie bikulu sie Baamori nisio Wele Omunyali Owa Bioosi Wele wefwe alikho akhuelesia efwe.
Lola Wele Omunyali Owa Bioosi Wele wefwe areere sibala sino ebweeni wenywe. Cha musibukule sibe sisienywe, nga Wele Omunyali Owa Bioosi we bakuuka benywe ne amulaka. Mukharia, namwe mwarangararwa tawe!’
“Nenywe mweesi mwanjichakho mala mwaloma muli, ‘Lekha khurume babaandu ebweeni wefwe bache bayoote sibala nio bakhuboolele engila endayi khukhila choosi niyo khubirirakho ne chingoba nicho khukhoyeele khuchemo.’
“Enganakani eyo yaba endayi. Nono narobora babaandu ekhumi na babili, mulala khukhwama mu buli kholo.
Bacha mu sibala sie bikulu khukhwola khu Litooma lia Eshikoli mala basiyoota.
Khukobola bakhureerera efwe malala khu matuunda niko banyoolayo. Bakhuboolela bali kamaloba niko Wele Omunyali Owa Bioosi Wele wefwe alikho akhuelesia efwe kali kamalayi.
Mwaloma muli, ‘Wele Omunyali Owa Bioosi akhubiila efwe. Elio nilio liliakila akhurusia mu sibala sie e Misiri akhure mu bunyali bwe Baamori mala bakhubunie.
Khulikho khucha waena? Balebe befwe nibo khwaruma bakhukholile khwariire. Bakhuboolele bali, Babaandu abo bali bakali lundi baleeyi khu khukhila efwe. Chingoba chabwe chili chimboofu, che kamasiisi kakoola mwikulu. Khutasa khwako khuboone babaandu baboofu lundi be kamaani ebweeneyo.’
“Nese namuboolela ndi, ‘Mukharia babaandu abo tawe.
Wele Omunyali Owa Bioosi, Wele wenywe alamurangirira mala omwene alamupanila. Kalaba bulayi bwene nga akhola e Misiri ne muloleleele.
Ne mwabone mu sichiimi nga ne amureerire mu muleembe khu lukeendo, oli paapa ne ameema omwana wewe. Aakholile ario khu lukeendo lwenywe lwoosi khukhwola abuundu ano.’
Ne kakhaba kario, se mweyikina Wele Omunyali Owa Bioosi, Wele wenywe tawe.
Wele Omunyali Owa Bioosi buli lwosi amurangiriranga ebweeni, khumuyiimila abuundu niio mukhola ekambi ne khumwekesia enywe engila. Arangiranga ebweeni wenywe mu silo mu mulilo ne kumuusi amurangirira mu lileesi.
‘Se aliio omundu khu baandu be selukho emayaanu yino okhabone kamaloba kamalayi niko nasuubisia bakuka benywe tawe.
Kalebu okhwa Yefune yeng'ene niye olikabona. Ne ndielesia niye ne lisaaye liewe sibala nisio aalambula sino. Ndikhola ndio sikila Kalebu anondile ne kumwoyo kwoosi.’
Wele Omunyali Owa Bioosi ambambila sesi lirima sikila enywe. Aloma ali, ‘Akhaba ewe wesi Musa se olingila mu sibala esio tawe.
Ne akhali Yoshua okhwa Nuni omuyeeti wowo niye olingilamo. Nono muremo kumwoyo sikila alirangirira Isiraeli khubukula sibala esio.
Khutasa khwako, babaana benywe basiili batoro nibo mwaloma muli balikwa mu mireko, bakhamanyile bubi ne bulayi tawe, balingila mu sibala esio. Ndibaelesia sibala esio mala balisibukula sibe sisiabwe.
Nenywe kobolayo muche mu sichiimi lubeka lwe sia nyanja eya Shamu.’
“Mwangobosia muli, ‘Khwakholile bubwoni khu Wele Omunyali Owa Bioosi. Khulacha mala khupane nga Wele Omunyali Owa Bioosi ne akhulaka.’ Nono buli mulala khwinywe erekekha ne bulwaani bwewe khulwe liie. Mwebaasia muli liaba liliangu khukhwingila mu sibala sie bikulu.
“Ne Wele Omunyali Owa Bioosi amboolela ali, ‘Baboolele oli mukhacha mwebwaakala namwe mwapana tawe sikila ese sendi ne nanywe tawe. Basiku benywe balamubunia enywe.’
Nono ese namuboolela enywe ne se mwarekeeresia tawe. Ne kakhali, mwalekelesia lilaka lia Wele Omunyali Owa Bioosi. Mwaba ne lilielola mala mwacha mu sibala sie bikulu.
Nio Baamori ba bamenyanga mu sibala sie bikulu esio barura khukhupana ne nanywe. Bamutimania oli enjukhi ne mutimania mala banuula khukhwama Edomu khukhwola e Horima.
Ne enywe mwakobola mala mwalilila Wele Omunyali Owa Bioosi ne se aaulila namwe arekeeresia kakenywe tawe.
Nono mwarama e Kadeshi khulwe siise sileeyi nisio mwamenyayo.

“Nio Wele Omunyali Owa Bioosi amboolela ali,
‘Mwabotookheleele sibala sie bikulu sino khulwe siise sileeyi. Cha lubeka lwe ebunaswa.
Boolela babaandu oli, muli siimbi khubira mu sibala Edomu sie balebe benywe be lisaaye lia Esau. Balaba bari khwinywe.
Nono, rekeeresia bulayi mukharakikha liie ne nabo tawe, sikila se ndikho nja khumuelesiakho kamaloba kabwe, siakhaba sikele silala tawe. Sikila naelesia lisaaye lia Esau sikulu sia Edomu nga kumukabwa kwewe.
Mukule siakhulia ne kameechi ke khunywa khukhwama khu nibo.’
“Khebulila nga Wele Omunyali Owa Bioosi, Wele wenywe ne amubiita enywe chikhabi mu buli siindu nisio mwakhola. Aamuliindile enywe nga mwabirire mu sichiimi sibalaayi sino. Wele Omunyali Owa Bioosi, Wele wenywe abele ne nanywe khulwe kimiiko kamakhumi kane kino. Se mwatambilekho sisiindu siosi siosi tawe.
“Khwako khwachiililila ne lukeendo khwabira busa khu balebe befwe be lisaaye lia Esau ba baamenya Edomu khwayukha khwalekha kumuyila kukwama Elati ne Esioni-geberi mala khwalola lubeka lwe mu sichiimi sia Moabu.
Wele Omunyali Owa Bioosi amboolela ali, ‘Mukhanania babaandu ba Moabu, namwe mwapana ne nabo tawe kabe kario sikila ese se ndamuelesiakho enywe kamaloba kabwe kosi kosi tawe. Naelesia lukoba lwa Ari khu lisaaye lia Loti nga kumukabwa.’
“(Ekholo eye babaandu be kamaani lundi baboofu lukali, balaangwa bali Baemi bamenyanga mu lukoba lwa Ari. Baba baleeyi busa nga Baanakimu. Baanakimu eli e kholo ekiindi eye babaandu baboofu lukali.
Nga Baanakimu, Baemi bosi bamanyikhana bali Barefaimu, ne kakhali Bamoabu babalanganga bali Baemi.
Baori bosi bamenyanga mu Edomu ekhunyoa. Ne kakhali be lisaaye lia Esau babatimania baruramo, mala bamenya mu maloba ako mu bweyaangu bwe Baori. Be lisaaye lia Esau bakholela bulayi bwene nga Baisiraeli ne babakholela. Baisiraeli bosi batimania Baori khukhwama mu maloba niko Wele Omunyali Owa Bioosi aba ne aelesia Baisiraeli.)
“Ne Wele Omunyali Owa Bioosi akhuboolela ali, ‘Nono yinyokha mala mwambukhe luluuchi lwa Sereti.’ Nio khwenyokha khwambukha luluuchi lwa Sereti.
Khukhwama e Kadeshi-barinea khukhwola nga ne khwambukha litooma lia Sereti khwakhubukula kimiiko kamakhumi kataru na munaane. Babaandu boosi ba baaba banamae baba bafwiliile mu kambi nga Wele Omunyali Owa Bioosi ne aba ne abalaka.
Wele Omunyali Owa Bioosi ababiila khukhwola nga ne ababunia khukhwama mu kambi.
“Enyuma we banamae abo boosi khufwa,
Wele Omunyali Owa Bioosi amboolela ali,
‘Endaalo yino mucha khubirira siimbi ne lulwakha lwa Moabu e Ari.
Ne mwimbiya Baamoni, mukhabanaania namwe mwabarangana tawe. Kabe kario sikila ese se nja khumuelesiakho enywe kamaloba ke Baamoni kosi kosi tawe. Kamaloba ako kali ke lisaaye lia Loti.’ ”
(Akhaba lundi kamaloba kano kamanyikhana nga kamaloba ke Barefaimu, lisina lie babaandu babamenyangamo. Baamori babalanganga bali Basamusumimu.
Barefaimu baba baleeyi lukali nga Baanakimu. Ne kakhali Wele Omunyali Owa Bioosi ababunia ebweeni we Baamoni. Baamoni babatimania mala bamenya mu bweyaangu bwe Barefaimu.
Wele Omunyali Owa Bioosi aba akholele ario Baedomu, be lisaaye lia Esau. Abunia Baori ebweeni we Baedomu, akhola Baedomu baoona Baori khukhwama mu sibala siabwe mala bamenyamo mu bweyaangu bwabwe khukhwola luno.
Ne Bakatitori nabo babunia Bahibi babamenyanga mu birekere biicha khukhwola khu lukoba lwa Kasa mala bamenya mu bweyaangu bwabwe.)
“Yinyokha oche wambukhe litooma lia Arinoni. Nareere Sihoni omwami owe Baamori owamenya mu lukoba lwa Heshiboni mu sibala siewe mu bunyali bwowo. Mwibwaakale, mala murakikhe khukhwingisia sibala siewe.
Khukhwama endaalo yino ndarakikha khukhola babaandu be khu sibala bamurie enywe. Buli mundu olaulila kakenywe alareenga mala abe omuri.
“Nio naruma barume khukhwama mu sichiimi sia Ketemoti bacha khu mwami Sihoni owa Heshiboni ne kamakhuwa ke kumuleembe. Naloma ndi,
‘Nosiima khulekhe khubirire mu sibala siowo. Khulaloonda busa kumuyila kwong'ene se khulaukhakho tawe.
Khularuunga siakhulia nisio khulia ne kameechi niko khunywa. Ne kakhali khulekhe khubirire mu sibala siowo.
Khola orio nga be lisaaye lia Esau bamenyile Edomu ne bakhukholela efwe. Akhaba Bamoabu bosi bakhukholela bario. Khukholele orio khukhwola nga khwingila mu sibala nisio Wele Omunyali Owa Bioosi Wele wefwe akhuelesia efwe.’
“Ne kakhali omwami Sihoni owa Heshiboni se akhulekhuula khubira mu sibala siewe tawe. Wele Omunyali Owa Bioosi Wele wefwe aba amuminyaasia nio amure mu bunyali bwenywe nga lili luno.
“Ne Wele Omunyali Owa Bioosi amboolela ali, ‘Lola narakikhe khura omwami Sihoni ne sibala siewe, mu bunyali bwenywe. Rakikha khukhwingisia sibala siewe mala musimenyemo.’
Sihoni ne babaandu bewe boosi barura khukhupana ne nafwe siimbi alukoba lwa Yaasi.
Ne Wele Omunyali Owa Bioosi Wele wefwe amura mu bunyali bwefwe mala khwamuula. Khwamwiira niye ne babaana bewe, ne babaandu bewe boosi.
Khwaamba chingoba chewe choosi. Khwonakakila elala buli lukoba, baseecha, bakhasi, ne babaana. Se khwaramiakho omundu omulamu tawe.
Khwabukula chikhaafu chong'ene nga kimiaandu ne kimiaandu kie mu ngoba.
Wele Omunyali Owa Bioosi Wele wefwe ara chingoba choosi khukhwama Aroeri, khu ndulo khwe litooma lia Arunoni, ne lukoba luli akari we litooma elio khukhwola Kileati mu bunyali bwefwe. Se lwabao lukoba lulwaba luleeyi khwifwe tawe.
Ne se khwacha siimbi e sibala sie Baamori namwe khu sikiingi sie luluuchi lwa Yaboki namwe khu ngoba che mu sibala sie bikulu namwe abuundu osi osi niio Wele Omunyali Owa Bioosi Wele wefwe aba ne akhulaka ali mukhachayo tawe.

“Nio khwacha lubeka lwe bunaswa khwaluungikha sibala sia Bashani. Ne omwami Oku owa Bashani arula ne babaandu bewe boosi akhwibwaakala siimbi alukoba lwa Etrei.
Ne kakhali Wele Omunyali Owa Bioosi amboolela ali, ‘Mukhamuria tawe. Ndikho nja khura niye ne babaandu bewe ne sibala siewe sioosi mu bunyali bwenywe. Mukhole niko mwakholela Sihoni omwami owe Baamori owamenyanga mu Heshiboni.’
“Nio Wele Omunyali Owa Bioosi ara akhaba omwami Oku ne babaandu bewe mu bunyali bwefwe mala khwabeera boosi.
Siise esio khwaamba chingoba chewe choosi. Se lwabao lukoba nilwo khukhatiila tawe. Khwatiila chingoba choosi alala kamakhumi sita, ne lukoongo lwa Arikobu lwosi niio Omwami Oku amiianga.
Chingoba chino choosi chaba chabotookhelelwa ne lisiisi lileeyi lukali, bilibwa bileeyi ne bichuuma bibiikala bilibwa. Lundi biabao birekere bikali bikhaba ne biabotookhelesibwa ne kamasiisi tawe.
Khwababunia elala nga khwakhola omwami Sihoni owa Heshiboni, khwonakaka buli lukoba, khwabunia baseecha, bakhasi ne babaana.
Ne kakhali khwabukula chikhaafu choosi ne kimiaandu kie mungoba.
“Nono siise esio khwanuula babaami be Baamori babili abo sibala siili ebukwe we luluuchi lwa Yoritani khwatiila, khukhwama mu litooma lia Arinoni khukhwola khu sikulu sia Herimoni.
(Basidoni balanganga sikulu sia Herimoni bali Sirioni ne Baamori basilanganga bali Seniri)
Khwatiila sibala sioosi sisieteleela ne kamaloba koosi ka Kileati ne ka Bashani khucha khukhwola ebukwe khu chingoba cha Saleka ne Etrei.”
(Omwami Oku yeng'ene owarama khu Barefaimu. Sitanda
“Nga Khwabukula sibala siaba sisiefwe. Naelesia chikholo cha Rubeni ne Kati sibala khukhwama khu lukoba lwa Aroeri siimbi ne litooma lia Arinoni ne akhaba ne malala khu maloba ke sibala sie bikulu sia Kileati alala ne chingoba chasio.
Ne balala khu kholo eya Manase nabaelesia sibala sisiaba ne sisikale sioosi sia Kileati, ne Bashani sioosi nisio Oku aba ne amiia lukoongo lwa Arikobu lwoosi.” (Bashani siaba siamanyikhana nga sibala sie Barefaimu.
Yairi khukhwama mu kholo eya Manase abukula lukoongo lwoosi lwa Arikobu, Bashani, khucha khukhwola khu lwakha lwa Keshuri ne Maaka. Atiuukha birekere ebio lisina liewe. Abitiuukha ali Hafoti-yairi mala bisimanyikhana busa birio khukhwola luno,)
“Naelesia be nju eya Makiri khukhwama mu kholo eya Manase kamaloba ka Kileati.
Ne khu kholo cha Rubeni ne Kati nabaelesia sibala sisiama khu Kileati khukhwola khu litooma lia Arinoni. Akari we litooma niio aaba lulwakha lwabwe khukhwola khu luuchi lwa Yaboki niio lulwakha lwe Baamoni lwaba.
Lubeka lwe mumbo lulwakha lwola khu luuchi lwa Yoritani, lwacha khukhwama khu nyanja eya Kalilaya lubeka lwe ebunaswa, lwekha khukhwola khu nyanja eya Araba, yaani enyanja eya Chumbe khukhwola khu miikha kia Pisika lubeka lwe ebukwe.
Ne kakhali bakhasi benywe bong'ene, ne babaana ne chikhaafu (manyile ndi muli ne chikhaafu chingali) balasikala enyuma mungoba nicho muelesie enywe.
Mukhole murio khukhwola nga Wele Omunyali Owa Bioosi ne ayeeta babasienywe ne bengila mu maloba niko Wele Omunyali Owa Bioosi, Wele wenywe abaelesia engelekha owa Yoritani. Enyuma wako munyala mwakobola buli mulala mu maloba kewe niko namuelesia.’
“Ne nalaka Yoshua ndi, ‘Wabona koosi niko Wele Omunyali Owa Bioosi Wele wowo akholela babaami babili abo, Sihoni ne Oku. Wele Omunyali Owa Bioosi akhakhole busa ario khu bwami bwoosi nibwo muchamo.
Okhabaria tawe sikila Wele Omunyali Owa Bioosi, Wele wenywe alamupanila.’
‘Ee Omwami WELE, ewe niwe orakikhe khukhunjekesia ese omukholi wowo bukali bwowo ne kamaani kowo, se aliio wele okundi mwikulu namwe khu sibala, onyala wakhola bibiindu bie khuukia nga bibiowo tawe.
Nosiima, khusaba ndekhuule nje mbone kamaloba kamalayi engelekha we luluuchi lwa Yoritani, sibala silayi sie bikulu bia Lebanoni.’
“Ne kakhali Wele Omunyali Owa Bioosi ambambila lirima sikila enywe mala amboolela ali, ‘Wanyalile orio! Okhararakho khu kano lundi tawe!
Cha khu ndeleelwa khwe sikulu sia Pisika. Ne wolilekho, lola ebunaswa, ebunafubo, ebukwe, ne mumbo. Loleelesia bulayi nisio obona, sikila ewe se olambukha luluuchi lwa Yoritani luno tawe.
Ne kakhali eelesia Yoshua kamalaka mala omuremo kumwoyo omutinyilisie. Niye olemeelela babaandu bano mala banyoole kamaloba niko olabona ako.’
Nio khwasikala mwitooma lilialoleelela lukoba lwa Beti-peori.”

Nio Musa aboolela babaandu ali, “Baisiraeli, ria kamalaka koosi niko ndikho mwekisia enywe mala mukhole nga kenyekha. Mwakhola murio, mulayindila mala mwingile ne khumenya mu sibala nisio Wele Omunyali Owa Bioosi, Wele owe bakuuka benywe alikho amuelesia.
Mukhatasakho liosi liosi khu niko ese mulakile tawe, lundi mukharusiakho liosi liosi tawe. Ria kamalaka ka Wele Omunyali Owa Bioosi, Wele wenywe, niko muelesie enywe.
Enywe mwabene mwabona niko Wele Omunyali Owa Bioosi akhola a sikulu sia Baali-peori. Eera buli mundu owasaaya Baali,
ne kakhali enywe mumwasuubila Wele Omunyali Owa Bioosi, Wele wenywe mu siili balamu khukhwola endaalo yino.
“Lola ese namwekisia enywe kamalaka koosi nga Wele Omunyali Owa Bioosi, Wele wase ne aandaka, mukhoya mukhole khuloondekhana ne nako ne mucha mu sibala nisio mucha khumenya.
Ba barekeerefu mukhuria kamalaka kano. Ne mukhola murio, mulekesia babaandu be chikholo chichiindi muli enywe muli bakesi lundi be liiulila.
“Se eliio ekholo ekiindi yakhaba ne eli eye kamaani kamakali eli ne wele ooli siimbi ne nayo, nga Wele Omunyali Owa Bioosi, Wele wefwe ne ali nafwe tawe. Buli lwosi ne khwenya buyeeti khumusaba, Wele Omunyali Owa Bioosi abechanga siimbi ne nafwe.
Se eliio ekholo ekiindi yakhaba ne eli eye kamaani lukali, eeli ne kamalaka kaali busa nga niko ese mwekeesie enywe endaalo yino tawe.
Ba barekerefu nio mulekhe khukhwibilila niko mwabona ne chimoni chenywe. Boolela babaana benywe ne babechukhulu benywe.
Khebulila endaalo niyo mwemela ebweeni wa Wele Omunyali Owa Bioosi, Wele wenywe a sikulu sia Sinai
Baboolele nga Wele Omunyali Owa Bioosi ne alomaloma ne nanywe khukhwama mu mulilo, nga ne mwamuulila ne alikho alomaloma ne se mwamubonakho mu sifwaanani siosi siosi tawe.
Amuboolela ke endakaano yewe niyo aakhola ne nanywe mala aamuboolela khuria kamalaka kewe ekhumi. Aakaandika khu mabaale kabili.
Wele Omunyali Owa Bioosi amboolela ese mweyikie enywe kamalaka koosi niko mularia mu sibala nisio muli siimbi khwingilamo.
“Endaalo niyo Wele Omunyali Owa Bioosi aalomaloma khwinywe khubirira mu mulilo khu sikulu sia Sinai, se mwabonakho efwaani yosi yosi tawe. Khwako ba barekerefu.
Mukhakhola murio mwakhola bubwoni khulwe khukhwikholela bifwaani bie sisiindu siosi siosi siakhaba sio omundu owe siseecha namwe owe siikhasi tawe.
Mukhekholelakho sifwaani sie esaang'i namwe enyuni,
namwe sie sisiindu siosi siosi simoola namwe eng'eeni tawe.
Mukhakhola murio mwasaaya bie mu ngaaki nga enyanga namwe kumwesi namwe ching'enieesi namwe sisiindu siosi siosi sie mu ngaaki tawe. Ebio bili bibiindu nibio Wele Omunyali Owa Bioosi, Wele wenywe aelesia babaandu babaandi boosi buli abuundu khu sibala khubisaaya.
Ne kakhali enywe Wele Omunyali Owa Bioosi aamubukula amurusia khukhwama mu Misiri, sibala sisiaba nga sisiooso khwinywe nio mube babaandu be kumukabwa kwewe nga ne muli luno.
Khutasa khwako, Wele Omunyali Owa Bioosi ambambila ese lirima sikila enywe, nio echuba ali ese se nambukha luluuchi lwa Yoritani tawe. Amboolela ali ese se khache mu sibala silayi nisio niye alikho acha khumuelesia enywe nga kumukabwa tawe.
Ese ndafwila mu sibala sino. Se ndambukha luluuchi tawe. Ne kakhali enywe muli siimbi khulwambukha mala mubukule kamaloba kengakha ako.
Ba barekerefu. Mukhebilila endakaano niyo Wele Omunyali Owa Bioosi, Wele wenywe akhola ne nanywe tawe. Mukhakhola murio mwekholela bifwaani nibio; Wele Omunyali Owa Bioosi, Wele wenywe aamukaania enywe tawe,
sikila Wele Omunyali Owa Bioosi, Wele wenywe ali ne likhendekha, ali nga kumulilo kuburukha.
“Akhaba enyuma we khumenya mu sibala khulwe siise sileeyi ne khusaala babaana ne babechukhulu, lundi mwasaakhulua, mukhakhola bubwoni khulwe khukhwikholela sifwaani sie sisiindu siosi siosi tawe. Buno buli bubwoni ebweeni wa Wele Omunyali Owa Bioosi, Wele wenywe. Ne mukhola murio mulaambia Wele Omunyali Owa Bioosi lirima.
Likulu ne liloba bili buloli khwinywe endaalo yino, mwaba ne mukharia Wele Omunyali Owa Bioosi tawe, mulabunisibwa elala mu sibala nisio mulikho mucha khwambukha Yoritani mala mwingisie. Se mucha khumenyamo siise sileeyi tawe.
Wele Omunyali Owa Bioosi alamusalanisia enywe mu baandu Be chikholo chichiindi, lundi mube batiiti mu kholo nimwo Wele Omunyali Owa Bioosi alimusalanisiamo.
Ebweeneyo mulikholela bawele ba bakholwa ne babaandu, bababechwa khukhwama khu mirongooro ne khu mabaale. Baliba bawele bakhanyala babona namwe baulila, namwe balia, namwe baunyila tawe.
Ne kakhali akhaba ebweeneyo mukhaenje Wele Omunyali Owa Bioosi, Wele wenywe, mwaba ne mu muenja ne kumwoyo kwenywe kwoosi mukhamunyoole.
Kamakhuwa kano ne kamwekholekhakho mala mube mu butinyu mu biise ebio, muliyuukha khu Wele Omunyali Owa Bioosi, Wele wenywe mala mumuulile.
Wele Omunyali Owa Bioosi, Wele wenywe ali owe siisa. Se alimulekha enywe, namwe amubunie, namwe ebilile endakaano niyo akhola ne bakuuka benywe tawe.
“Yibaasia ke biise bibiabira, mu biise nibio mwaba ne mukhasaalwa tawe. Lola enyuma khukhwola khu biise nibio Wele abaang'anilamo omundu khu sibala. Lola buli abuundu khu sibala. Sisiindu siosi siosi siboofu nga sino sisiekholekhakho namwe siauliilikhakho ku?
Babaandu bosi bosi, ba baamenya enyuma we khuulila Wele ne alomaloma khu nibo khubirira mu mulilo nga enywe ne mwaulila balikhoo ku?
Namwe wele yesi yesi oweaana khucha mala abukule babaandu be ekholo khukhwama mu kholo ekiindi, mala abakhole babe babewe nga Wele Omunyali Owa Bioosi, Wele wenywe ne aamukholela enywe mu Misiri alikhoo ku? Wele Omunyali Owa Bioosi amukholela enywe ario khulwe khurumikhira kamakhako, bimanyisio, bie khuukia, liie, kamaani ne bibiindu bie khuriisia.
Wele Omunyali Owa Bioosi amwekesie enywe lino nio mumanye muli niye ali Wele ne okundi se aliio tawe.
Aakhola enywe muulile kumumilo kwewe khukhwama mwikulu. Aamwekesia kumulilo kwewe kumukali khukhwama khu sibala mala alomaloma khwinywe khubirira mu mulilo okwo.
Wele Omunyali Owa Bioosi asiima bakuuka benywe, mala aamurobora enywe, omwene aamurusia enywe khukhwama mu Misiri khubirira mu bunyali bwewe bukali.
Aoona chikholo chichiindi chimboofu lundi che kamaani lukali khumukhila enywe nio aamureera enywe mala aamuelesia sibala siabwe khuuba sisienywe. Sili sisienywe khukhwola luno.
Manya mala musuubile endaalo yino, khebulila muli Wele Omunyali Owa Bioosi ali Wele mwikulu ne khu sibala Wele okundi se aliio tawe.
Khwako ria kamalaka kewe koosi niko ndikho muelesia enywe endaalo yino, mala mulaba bulayi, enywe ne lisaaye lienywe. Ne mukhola murio, mulayindila mu sibala nisio Wele Omunyali Owa Bioosi, Wele wenywe alikho amuelesia enywe mindali na mindali.”
Nicho omundu yaba anyala elukhilamo mala aona aaba ne eriire omundu ne akheteekile khumwiira tawe. Oyo ofwiile ne akhabechanga omusiku wewe tawe, omwiiri anyala elukhila mu lulala khu ngoba chino mala aona.
Khu be kholo eya Rubeni lwabayo lukoba lwa Beseri khu mweyeywe kwe mu sichiimi, khu be kholo eya Kati lwabayo lukoba lwa Ramoti, mu sibala sia Kileati ne khu be kholo eya Manase lwabayo lukoba lwa Kolani, mu sibala sia Bashani.
Kano kali kamalaka ka Wele niko Musa aelesia Baisiraeli.
Aababoolela ne bamalile khurura mu Misiri.
Baba engelekha we luluuchi lwa Yoritani mu litooma lilialoleelela Beti-peori, mu sibala sia Sihoni. Sihoni aba omwami owe Baamori ba bamenyanga Heshiboni. Musa ne babaandu ba Isiraeli baula Baamori nga Baisiraeli baba ne bamile e Misiri.
Baisiraeli bengisia sibala sia Sihoni ne sibala sia Oku omwami owa Bashani. Abo baba babaami babili be Baamori babamenyanga ebukwe we luluuchi lwa Yoritani.
Sibala sino siama khu lukoba lwa Aroeri khu ndulo khwe litooma lia Arinoni khukhwola khu sikulu sia Sirioni,
Lundi siatubaasia ne litooma lioosi liliaba ebukwe we luluuchi lwa Yoritani mala siacha khukhwola khu Nyanja eya chumbe eli asi we sikulu sia Pisika.

Musa aalaanga alala babaandu ba Isiraeli boosi mala aababoolela ali, “Isiraeli enywe Ulila kamalaka niko ndikho muboolela endaalo yino. Keyike mala mube barekerefu khukaria.
Wele Omunyali Owa Bioosi, Wele wefwe aakhola endakaano a sikulu sia Sinai.
Se aakhola endakaano eyo ne bakuuka benywe bong'ene tawe, ne kakhali akhola ne nafwe fwesi khuli balamu endaalo yino.
Wele Omunyali Owa Bioosi aalomaloma khwinywe moni na moni a sikulu khubirira mu mulilo.
Ese nema akari wenywe ne Wele Omunyali Owa Bioosi, siise esio khumuboolela enywe niko aaloma. Nakhola ndio sikila enywe mwaria kumulilo, ne se mwanyala khuniina khu sikulu tawe.
“Wele Omunyali Owa Bioosi aaloma ali, ‘Ese ndi Wele Omunyali Owa Bioosi, Wele wenywe owamurusia enywe khukhwama mu sibala sia Misiri munju eye bunasioobi.
“ ‘Okhaba ne bawele babaandi nekhali ese tawe.
Okhabinamila namwe obikholele tawe, sikila ese Wele Omunyali Owa Bioosi, Wele wowo ndi Wele owe likhendekha. Ese mbukuuma babaana sikila bubwoni bwe basaasi babwe, khukhwola khu bechukhulu ne khu bisoni biaabo babambiila ese.
Ne kakhali nekesia busiime bwase bwa buli lwosi khu baandu bakali
Khu ndaalo sita khola kimilimo kiowo kioosi.
Ne kakhali endaalo eya saba eli endaalo eya sabato khu Wele Omunyali Owa Bioosi, Wele wowo. Khu ndaalo ng'eneyo okhakhola kumulimo kwosi kwosi tawe, obeele ewe namwe omwana wowo omusoleeli namwe omukhaana namwe nasioobi wowo owe siseecha namwe owe siikhasi namwe eeyi yowo namwe epunda namwe ekhaafu yowo namwe omukwa yesi yesi niye ewe omenyile ne naye tawe. Nokhola orio, akhaba nasioobi bowo bosi banyala baola.
Khebulila oli waba nasioobi mu sibala sia Misiri, mala Wele Omunyali Owa Bioosi, Wele wowo aakhurusiamo mu ngila eye kamaani kamakali ne bunyali. Khwako Wele Omunyali Owa Bioosi, Wele wowo aakhulaka khuliinda endaalo eya sabato.
“Nga sikulu siaba ne siburukha enywe mwaulila kumumilo khukhwama mu siilima. Nio babemeelesi benywe ne basaakhulu be mu chikholo chenywe banjichakho.
Baloma bali, ‘Wele Omunyali Owa Bioosi, Wele wefwe akhwekesie efwe luyali ne kamaani kewe. Ne efwe khwauliile kumumilo kwewe khubirira mu mulilo. Endaalo yino khwaboone khuli Wele anyala aalomaloma ne omundu mala omundu achiilila khuba omulamu.
Nono siina sikila khufwe? Kumulilo kumukali kuno kulakhubunia efwe. Khwaulila Wele Omunyali Owa Bioosi, Wele wefwe ne alomaloma lundi, khulafwa.
Aliio omundu yesi yesi owamenya, enyuma we khuulila Wele omenyile mindali ne alomaloma khukhwama mu mulilo nga efwe ne khuli ku?
Ewe Musa cha siimbi, mala orekeeresie buli siindu nisio Wele Omunyali Owa Bioosi, Wele wefwe akhuboolela. Enyuma wako, olakhuboolela efwe niko Wele Omunyali Owa Bioosi, Wele wefwe akhuboolele ewe. Ne efwe khulaulila mala khukhole nga aloma.’
“Wele Omunyali Owa Bioosi aaulila niko mwamboolela. Amboolela ali, ‘Nauliile niko babaandu bano balomile. Niko balomile koosi kali ng'ali.
Bakhoya babe ne liiria khwise bario buli lwosi ne khuria kamalaka kase koosi nio nibo ne lisaaye liabwe babe bulayi khulwa mindali na mindali.
Cha mala obaboolele oli, “Kobola mu maeema kenywe.”
Ne kakhali ewe yiima siimbi nase, ne ese ndakhuboolela kamalaka koosi niko ocha khubeyikia. Bakhoya bakarie ne bali mu sibala nisio ndikho mbaelesia khuuba sisiabwe.’
“Khwako mukhoya mube barekerefu khukhola nga Wele Omunyali Owa Bioosi, Wele wenywe ne amulakile. Mukhakalekha tawe.
Khe murie koosi niko Wele Omunyali Owa Bioosi, Wele wenywe amulakile. Khola murio nio mumenye, lundi nio mube bulayi ne khuyindila mu maloba niko mulikho munyoola khuuba kakenywe.”

“Lino lili lilaka nilio Wele Omunyali Owa Bioosi, Wele wenywe aandaka ese mwiyikie enywe. Murie kamalaka kano ne muli mu sibala nisio muli siimbi khwingisia mala mumenyemo.
Enywe ne lisaaye lienywe khe murie Wele Omunyali Owa Bioosi, Wele wenywe khubirira mu khuria kamalaka kewe koosi niko ndikho muelesia enywe. Khola murio mu limenya lienywe lioosi nio muyindile.
Khwako Isiraeli ulila mala mube barekerefu khukaria nio mube bulayi lundi nio mutasiikhe lukali ne mumenya mu sibala nisio kamabeele ne bubuukhi biseleetekhanga nisio Wele Omunyali Owa Bioosi, Wele owe bakuuka benywe aamusuubisia enywe.
Okhoya osiime Wele Omunyali Owa Bioosi, Wele wowo ne kumwoyo kwowo kwoosi, ne kamaani kowo koosi.
Khebulila kamalaka niko ese ndikho khuelesia endaalo yino.
Yekisia babaana bowo kamalaka kano. Kalomalome ne wikhaale munju mwowo, lundi ne olikho okeenda khu ngila, ne olikho ouluukha lundi ne olikho okhola kimilimo.
Kaboe khu makhono kowo mala okafware mwikosi kabe kakhukhebusia.
Kaandike khu lwiiki lwowo ne khu bilibwa biowo.
Lundi sili ne chinju chichechula bibiindu bilayi nibio mukharaamo tawe. Lundi sili ne chisebele nicho enywe mukhaayaba tawe, nende kamaruuti ne kimikuunda kie kimiseituni nikio enywe mukhabiaala tawe. Wele Omunyali Owa Bioosi ne amureera mu sibala sino, mala mulie mwikure,
mukheebilila Wele Omunyali Owa Bioosi owamurusia mu Misiri niio mwaba banasioobi tawe.
Ria Wele Omunyali Owa Bioosi, Wele wenywe, mukholele ne khumusaaya niye yeng'ene ne khukhwechuba mu lisina liewe.
Mukhasaaya bawele be babaandu babaandi nibo mumenyile nabo tawe.
Wele Omunyali Owa Bioosi, Wele wenywe ooli mwinywe yuno ali Wele owe likhendekha. Mwaba ne mukhakhola niko enya tawe, alimuambila lirima mala amubunie murure khu sibala.
Mube barekerefu mu khuria kamalaka ka Wele Omunyali Owa Bioosi, Wele wenywe niko aamuelesia enywe.
Khola kaali kamaluungi lundi kamalayi, ebweeni wa Wele Omunyali Owa Bioosi nio mube bulayi, nio mwingisie ne khubukula kamaloba kamalayi ke kumukabwa. Kali kamaloba niko Wele Omunyali Owa Bioosi aasuubisia khuelesia bakuuka benywe.
Mulaoona basiku benywe baalimo boosi, basiku baali ebweeni wenywe nga Wele Omunyali Owa Bioosi ne asuubisia.
“Mu siise sisiicha babaana benywe balimureeba enywe bali, ‘Sifuno sie kamalaka kano sili siina?’
Baboolele muli, ‘Efwe khwaba banasioobi bo mwami Farao owe Misiri. Ne kakhali Wele Omunyali Owa Bioosi aakhureesia efwe khubirira mu bunyali bwewe bukali.
Wele Omunyali Owa Bioosi aakhola kamaya nende bie khuukia biboofu lundi biriisia mu sibala sia Misiri ne khu Farao ne enju yewe.
Akhurusia efwe khukhwama Misiri khukhureera efwe ano ne khukhuelesia efwe sibala sino, nga ne aaba ne aasuubisia bakuuka befwe.
Nio Wele Omunyali Owa Bioosi, Wele wefwe aakhulaka efwe khurie kamalaka kano koosi ne khumuria niye. Khwaaba ne khukhola khurio, khuliba bulayi buli lwosi nio achiililile khu khuliinda efwe nga luno.
Khwaaba ne khuria buli sisiindu mu burekeerefu ebweeni wa Wele Omunyali Owa Bioosi, Wele wefwe nga aakhulaka, aba silaba sisiindu sie buluungi.’ ”

Wele Omunyali Owa Bioosi, Wele wenywe akhare babaandu bano mu bunyali bwenywe mala mubaule. Mukhoya mubabunisilie elala. Mukhakholakho endakaano yosi yosi ne nabo, namwe mubakholele siisa tawe.
Mukhakhwanakho ne nabo tawe, lundi mukhafukiilila babaana benywe basoleeli nende bakhaana bayilana nabo tawe.
Mwakhola murio, babaandu abo baliyuusia babaana benywe balekhe khuloonda Wele Omunyali Owa Bioosi mala basaaye bawele babaandi. Nio Wele Omunyali Owa Bioosi akhamuambile enywe lirima mala amubunie khangu murure mu sibala.
Ne kakhali mukhabakholele muri: Mukhatechulake chialutare chabwe, muumbulake chinjeko chabwe ne khurema bifwaani biabwe bia wele Asiera. Lundi mwosie bifwaani biabwe.
Mukhakhole lino sikila enywe muli batakatifu ba Wele Omunyali Owa Bioosi, Wele wenywe. Aamurobora enywe khukhwama mu baandu be khu sibala boosi mube babaandu be kumukabwa kwewe.
“Wele Omunyali Owa Bioosi se aamusiima enywe mala aamurobora sikila mwaba bakali khukhila babaandu babaandi tawe. Enywe mwaba ekholo endiiti khu sibala sioosi.
Ne kakhali Wele Omunyali Owa Bioosi aamusiima enywe mala eenya khuliinda liliechubo nilio aakhola khu bakuuka benywe. Lilienelio nilio likila Wele Omunyali Owa Bioosi ne amuonia enywe ne kamaani kewe kamakali mala aamukhola mube balekhuule khukhwama munju eye bunasioobi, khukhwama mu bunyali bwa Farao omwami owa Misiri.
Khwako manya muli Wele Omunyali Owa Bioosi, Wele wenywe ali Wele. Lundi ali omusuubilifu. Aliindanga endakaano ne khukhwekesia busiime bwewe bwa buli ndaalo mu selukho chingali chaabo ba bamusiima niye ne khuria kamalaka kewe.
Ne aananga kumunaanio khwaabo babamubiila niye mu ngila eye khubabunia. Se alekhaanga khuaana kumunaanio khwaabo babamubiila tawe.
Khwako ba barekerefu khukhola khuloondekhana ne kamalaka niko ndikho muelesia enywe luno.
Alamusiima enywe ne khumubiita enywe chikhabi, nio amukhole mutasiikhe mube bakali mala mube ne babaana bakali. Alaana chikhabi khu mikuunda kienywe, nio mube ne bibiaamo, endali ne kamafura. Alamubiita enywe chikhabi khulwe khumuelesia chikhaafu chingali ne kamakheese. Alamueleselia enywe chikhabi chino choosi mu sibala nisio aasuubisia bakuuka benywe ali alimuelesia enywe.
Enywe mulibiitwa chikhabi khukhila chikholo choosi. Buli omuseecha namwe omukhasi aliba no mwana. Ne chikhaafu chenywe se chikhasuune tawe.
Wele Omunyali Owa Bioosi aakhamurusiekho bulwaale bwoosi. Bulwaale bumayaanu bwe e Misiri nibwo mwamanya se bulimwichakho tawe. Ne kakhali Wele Omunyali Owa Bioosi alielesia bulwaale obwo boosi babamubiila enywe.
Ne mukhoya mubunie babaandu boosi nibo Wele Omunyali Owa Bioosi, Wele wenywe alira mu bunyali bwenywe. Mukhabakholela siisa namwe mwasaaya bawele babwe tawe, sikila lilienelio liliba kumureko khwinywe.
“Mukhaloma muli, ‘Babaandu bano bali be kamaani khu khukhila efwe, nono se khunyala khwabarusiamo tawe.’
Mukhabaria tawe. Ne kakhali khebulila niko Wele Omunyali Owa Bioosi, Wele wenywe aakholela Farao omwami owe Misiri ne khu baandu bewe boosi.
Khebulila kamakhako kamakali niko mwabona, bimanyisio ne bibiindu bie khuukia ne kamaani ne bunyali bukali nibwo Wele Omunyali Owa Bioosi, Wele wenywe arumikhira khumukhola enywe mube balekhuule. Alibunia babaandu nibo muriire bano boosi, mu ngila ng'eneyo.
Khutasa khwako, Wele Omunyali Owa Bioosi, Wele wenywe alabarumira nibo butinyu
Mukharia babaandu bano tawe, sikila Wele Omunyali Owa Bioosi, Wele wenywe ali ne nanywe, ali Wele omukali lundi niye babaandu baria.
Akhaoone chikholo chino chirure ebweeni wenywe siangeekhe siangeekhe. Se mulanyala khuchibunia choosi khangu busa mu siise silala tawe, sikila mwaba ne mukhola murio chisaang'i che mundaa chilatasikha mala chibe ne kamaani lukali khwinywe.
Wele Omunyali Owa Bioosi, Wele wenywe akhare basiku benywe mu bunyali bwenywe mala abakoyaanie bamwiembeelele khukhwola nga ne babunisibwa.
Akhare babaami babwe mu bunyali bwenywe. Mukhabeere mala balibililwa se aliio olinyala khumukhiingilila enywe tawe, mulabunia buli mundu.
Mulaambia bifwaani bie bawele babwe biye. Mukhekoomba efwesa namwe esahabu eeli khu bifwaani tawe lundi mukhabukula ebe eyenywe tawe. Mwaba ne mukhola murio, ebio bilaba kimireko khwinywe. Bibiindu ebio bisinya Wele Omunyali Owa Bioosi, Wele wenywe.
Mukhareerakho silala khu bifwaani bino mu chingo chenywe tawe, busa mukhola murio mwaba silaamo nga nibio. Bibukule khuba biibi lundi bisinya, sikila bili asi we silaamo sia Wele Omunyali Owa Bioosi.

“Ria mu burekeerefu kamalaka koosi niko naama khumuelesia enywe endaalo yino, nio mumenye, mutasiikhe mube bakali mala mwingisie sibala nisio Wele Omunyali Owa Bioosi asuubisia khuelesia bakuuka benywe.
Khebulila nga Wele Omunyali Owa Bioosi, Wele wenywe ne amurangirira enywe khu lukeendo luleeyi khubirira mu sichiimi kimiiko kibirire kamakhumi kane kino. Aamukhola mweboombia mala aamukela enywe nio amanye nisio mwenya khukhola, ne munyala mwaria kamalaka kewe namwe tawe.
Aamukhola enywe mweboombia mwaulila enjala, mala amuelesia mana mwalia, siakhulia nisio enywe ne bakuuka benywe mwaba musiili khuliakho tawe. Aakhola lino khumwekesia enywe ali omundu se amenya khulwe kumukaati kwong'ene tawe, ne kakhali khu buli sisiindu siosi siosi nisio Wele Omunyali Owa Bioosi aloma.
Chingubo chenywe se chatabuukhe khulwe kimiiko kamakhumi kane kino namwe enywe se mwabimbile bikele tawe.
Manya nono muli Wele Omunyali Owa Bioosi, Wele wenywe amuukuuma enywe nga paapa owe babaana ne auukuuma babaana bewe.
Nono, mukhoya murie kamalaka ka Wele Omunyali Owa Bioosi, Wele wenywe. Loonda chingila chewe mala mu murie niye.
Wele Omunyali Owa Bioosi, Wele wenywe alikho amureera enywe mu sibala siili silayi sie chisebele che kameechi chichukha mu matooma ne mu bikulu.
Sili sibala sie ngaanu ne shayiri, chisabibu, chinduli, kamatuunda kamakomanga, kimiseituni ne bubuukhi.
Kali kamaloba niko muliliamo siakhulia siikhawa tawe, se mulitaamba tawe, chinyaanda che sibala esio chili bichuuma, ne munyala mwayaba koopa khukhwama mu bikulu biasio.
Mukhalie mala mwikure mala musiime Wele Omunyali Owa Bioosi, Wele wenywe khulwe khumuelesia enywe sibala sie ngakha.
Mukhalie mwikure, mwombakhe chinju chindayi che khumenyamo.
Chikhaafu chenywe ne kamakheese, efwesa yenywe ne esahabu, ne bibiindi bioosi nibio muliba nabio bilitasikha.
Ne munyoolile bibiindu bino bioosi mukheniinia mala mwebilila Wele Omunyali Owa Bioosi, Wele wenywe owamureesia enywe khukhwama Misiri niio mwaba banasioobi tawe.
Wele Omunyali Owa Bioosi aamurangirira mwabira mu sichiimi sibalaayi lundi siriisia, niio chindemu che bufwisi ne walute chaba. Sichiimi esio siaba sisioomu, lundi siikhali ne kameechi tawe. Wele Omunyali Owa Bioosi aakhola kameechi kaama mu lwanda.
Aamuelesia enywe mana mu sichiimi mwalia, siakhulia nisio bakuuka benywe baba ne bakhaliakho tawe. Amukholela ario nio amukhole mweboombie lundi amukele nio ekhumaliilikha amukholele bulayi.
Mukhaloma muli, ‘Kamaani kefwe ne bunyali bwefwe nibio bibiakila khwanyoola buiinda buno tawe.’
Mukhoya mukhebulile Wele Omunyali Owa Bioosi, Wele wenywe. Niye omuelesianga bunyali bwe khuba baiinda. Akholanga ario sikila aliinda endakaano niyo aakhola ne bakuuka benywe nga ne kali luno.
Ne mwaba ne mwibilila Wele Omunyali Owa Bioosi, Wele wenywe mala mwasaaya bawele babaandi ne khubakholela, ese mukaania enywe luno ndi ng'ali mukhabune.
Mulibuna nga chikholo nicho Wele Omunyali Owa Bioosi alakholanga ne chibuna enywe ne muloleleele. Kaliba kario mwaba ne mukharia Wele Omunyali Owa Bioosi, Wele wenywe tawe.

“Isiraeli ulila. Endaalo yino oli siimbi khwambukha Luluuchi lwa Yoritani mala wingisie sibala sie chikholo chimboofu lundi che kamaani lukali khukhukhila ewe. Chingoba chabwe chili chimbalaayi, ne kamasiisi kamaleeyi kakaniina mu ngaaki.
Babaandu abo bali baleeyi lundi be kamaani. Bali be lisaaye lia Anaki, mwaulila ne liboolwa lili, ‘Mbao onyala eema ebweeni we Baanaki tawe.’
Khwako manya endaalo yino muli Wele Omunyali Owa Bioosi, Wele wenywe niye olarangira ebweeni wenywe nga kumulilo kutirira. Akhabaule mala ababunie. Ne enywe mukhabaoone mala mubabunie khangu nga Wele Omunyali Owa Bioosi amulakile.
“Enyuma wa Wele Omunyali Owa Bioosi, Wele wenywe khurusiamo babaandu bano, mukhaloma muli, ‘Khwaba baluungi nio liakila Wele Omunyali Owa Bioosi akhureera mu sibala sie engakha sino tawe.’ Ne kakhali Wele Omunyali Owa Bioosi akhatimanie chikholo echo sikila bumayaanu bwacho.
Wele Omunyali Owa Bioosi, Wele wenywe se alikho atimania chikholo chino ebweeni wenywe sikila buluungi bwenywe namwe bung'ali bwenywe tawe. Ne kakhali alikho akhola ario sikila bumayaanu bwe chikholo chino nio echusie likhuwa nilio aalaka bakuuka benywe Aburahamu, Isaaka ne Yakobo.
Khwako manya muli Wele Omunyali Owa Bioosi, Wele wenywe se alikho amuelesia enywe sibala sie ngakha sino sikila muli baluungi tawe. Enywe muli babaandu be sileka.
“Mukhebilila nga mwaambia Wele Omunyali Owa Bioosi, Wele wenywe lirima likali mu sichiimi tawe. Khukhwama khu ndaalo niyo mwarekukhilakho khukhwama e Misiri khukhwola khu ndaalo niyo mwoleelekho ano, mwaba barengu khu niye.
Akhaba a sikulu sia Sinai mwaambia Wele Omunyali Owa Bioosi lirima likali mala aaba eenya khumubunia enywe.
Naniina nacha khu sikulu khukhwakaanila kamabaale ke kamalaka, kamalaka ke endakaano niyo Wele Omunyali Owa Bioosi akhola ne nanywe. Namenyayo chindaalo kamakhumi kane mala se nalia namwe nanywa sisiindu siosi siosi tawe.
Wele Omunyali Owa Bioosi ambelesia ese kamabaale kabili niko omwene aandikakho. Kamabaale ako kabaakho kamakhuwa koosi niko Wele Omunyali Owa Bioosi aalomaloma ne nanywe khukhwama mu mulilo khu ndaalo niyo mwebusiliakho a sikulu.
Enyuma we chindaalo kamakhumi kane, Wele Omunyali Owa Bioosi ambelesia ese kamabaale kabili ke kamalaka ke endakaano.
“Nio Wele Omunyali Owa Bioosi amboolela ali, ‘Yiikha asi khangu sikila babaandu bowo, nibo warangirira khukhwama mu Misiri bakholile kakhali ng'ali tawe. Bayuukhile khale balekhile niko nabalaka. Bekholeele sifwaani.’
“Khutasa khwako, Wele Omunyali Owa Bioosi amboolela ali, ‘Naboone ndi babaandu bano bali ne sileka.
Ndekhe mala mbabunie, nio akhabao omundu olibakhebulila lundi tawe. Ne ese, ndakhukhola ewe obe ekholo emboofu lundi eye kamaani khukhila nga nibo ne bali.’
“Nio nayukha nekha khukhwama khu sikulu. Ne naba nasutile kamabaale kabili kakaandikwakho endakaano. Chimemu che kumulilo charuranga khukhwama mu sikulu.
Nalola mala nabona ndi enywe mwaba mwakaluukhane khale mwalekhile niko Wele Omunyali Owa Bioosi aba ne amulaka. Mwaba mwekholeele sifwaani sie euunwa endoro.
Nio ese, namwaata asi kamabaale kabili ke kamalaka ako, nakaarakakila ebweeni wenywe.
Nakona mafumala ebweeni wa Wele Omunyali Owa Bioosi nga yaba ne nakholanga khu ndaalo kamakhumi kane. Se nalia namwe nanywakho sisiindu tawe. Nakhola ndio sikila enywe bubwoni bwoosi nibwo mwakhola ebweeni wa Wele Omunyali Owa Bioosi mala mwamuambia lirima.
Ese naria lirima lirafu lia Wele Omunyali Owa Bioosi sikila enywe. Naria ndi Wele Omunyali Owa Bioosi eenya khumubunia enywe. Ne kakhali biise ebio, aambulila ese.
Lundi, Wele Omunyali Owa Bioosi, aakhalalila Aruni lukali eenya khumwiira. Ne kakhali siise sienesio nasabila Aruni yesi.
Ese nabukula sisiindu simayaanu, sifwaani sie euunwa nisio mwakhola nasioosia, nasiarakaka, nasisia siaba sinosie nga lipukhuulu. Naanya lipukhuulu elio mu luuchi lulwama mu sikulu.
Ne nga aamuruma khukhwama Kadeshi-barinea namulaka muche mubukule sibala nisio aaba ne alikho amuelesia enywe mwingisie, mwamukholela sileka. Se mwamusuubila namwe mwamuria tawe.
Mwaba barengu khu Wele Omunyali Owa Bioosi khukhwama nga ese ne mumanya enywe.
“Nio nakona mafumala ebweeni wa Wele Omunyali Owa Bioosi khu ndaalo kamakhumi kane echo, sikila Wele Omunyali Owa Bioosi aaba abisiisie khumubunia enywe.
Ne kakhali ese nasaba Wele Omunyali Owa Bioosi ndi, ‘Ee Omwami WELE, okhabunia babaandu bowo ne kumukabwa kwowo tawe. Ewe wamwene owabareesia khukhwama Misiri ne kamaani kowo kamakali ne bunyali.
Khebulila bakholi bowo Aburahamu, Isaaka ne Yakobo mala okhaloleelesia sileka sie babaandu bano namwe, bubi ne bubwoni bwabwe tawe.
Wakhola orio, be mu sibala nimwo wakhurusiamo baliloma bali, “Wele Omunyali Owa Bioosi se anyala khubayila mu sibala nisio aabalaka tawe sikila beele ababiila. Abarusia e Misiri nio abeerere mu sichiimi.”
Kakhaba kario babaandu bano bali babowo, nibo ewe warusia mu Misiri ne bunyali bwowo bukali ne kamaani.’

“Wele Omunyali Owa Bioosi amboolela ali, ‘Becha bipao bibili bie kamabaale nga bie khunyoa. Lundi khola lisanduku khukhwama khu murongooro mala oniine wiche khu sikulu niio ndi.
Ndaandika khu mabaale ako kamakhuwa kakaba khu mabaale ke khunyoa niko ewe waara. Ne ewe ocha khura kamabaale ako mu lisaanduku.’
“Nio nang'oona lisanduku lie kumurongooro kumunyaali, mala nabukula kamabaale kabili kafwaana nga ke khunyoa mala nakabukula nakayila khu sikulu.
Ne Wele Omunyali Owa Bioosi aandika khu mabaale ako nga aakhola ekhunyoa. Akaandikakho kamalaka likhumi niko aamuboolela enywe a sikulu khukhwama mu mulilo khu ndaalo niyo mwaba ne mwibusiisie. Ne Wele Omunyali Owa Bioosi ambelesia ese kamabaale ako.
Nio nayuukha nekha khukhwama khu sikulu. Ese nara kamabaale ako mu lisanduku nilio naba ne ng'oonile. Kamabaale kali ano nga Wele Omunyali Owa Bioosi ne andaka.”
Baama ebweeneyo bacha Kutikota mala bachiililila boola Yotibata, abuundu alayi e kameechi.
Biise ebio,
Khwako Balawi se bali ne sitonyi siosi siosi namwe kumukabwa alala ne bawandaayabwe tawe. Wele Omunyali Owa Bioosi ali kumukabwa kwabwe nga Wele Omunyali Owa Bioosi, Wele wenywe ne aaloma.)
Amboolela ali, ‘Cha oraangirire babaandu khu lukeendo, mala bengile mu sibala nisio nasuubisia bakuuka babwe.’
“Nono, Baisiraeli, Wele Omunyali Owa Bioosi, Wele wenywe eenya mu murie, muloonde kakewe mala mu musiime ne khumukholela niye ne kumwoyo kwenywe kwoosi.
Lundi Wele Omunyali Owa Bioosi eenya murie kamalaka kewe koosi niko ndikho muelesia enywe luno khulwe bulayi bwenywe.
Akhaba likulu liili angaaki lukali lili lia Wele Omunyali Owa Bioosi, akhaba liloba lili liliewe, alala nende buli siindu silikho.
Ne kakhaba kario Wele Omunyali Owa Bioosi asiima bakuuka benywe lukali mala arobora lisaaye liabwe, enywe mu kholo choosi nga muli luno.
Khwako, khebwa kimiooyo kienywe mala mukhaba sitanya murwe lundi tawe.
Wele Omunyali Owa Bioosi, Wele wenywe ali Wele owe bawele lundi Omwami owe babaami. Ali owe kamaani, owe bunyali. Ali lundi oriisia. Se ababilanga lundi safukiililanga asoya tawe.
Akhalakanga bung'ali bwe bafuubi nende bwe banamulekhwa. Asiima baakwa, lundi abaelesianga siakhulia ne chingubo.
Khwako siima baakwa, sikila enywe mwaba baakwa mu Misiri.
Ria Wele Omunyali Owa Bioosi, Wele wenywe mala mu mukholele ne khumusaaya niye yeng'ene.
Mufumie niye. Ali Wele wenywe owamukholela enywe bibiindu biboofu lundi bie khuukia nibio muboone bino.
Bakuuka benywe ba bacha e Misiri baba kamakhumi saba bong'ene. Ne luno Wele Omunyali Owa Bioosi, Wele wenywe aamukholile mwabeele bakali nga ching'enieesi.

“Khwako siima Wele Omunyali Owa Bioosi, Wele wenywe mala murie kamalaka kewe koosi buli lwosi.
Khebulila siiukuumo sia Wele Omunyali Owa Bioosi, Wele wenywe luno. Khebulila bukali bwewe kamaani kewe ne bunyali bwewe. Ese se ndikho mboolela babaana benywe bakhamanyile namwe bakhaboone tawe.
Khebulila kamayia kewe ne bikholwa nibio akholela Farao omwami owe Misiri ne khu sibala siewe sioosi.
Khebulila niko Wele Omunyali Owa Bioosi akholela banamae ba Misiri, alala ne chifarasi chabwe, ne kamakaari kabwe khulwe khubamwaata mu nyanja eya Shamu, nga baba ne balikho bamutimania enywe.
Khebulila niko Wele Omunyali Owa Bioosi aamukholela enywe mu sichiimi khukhwola nga mwola ano.
Khebulila niko akholela Tatani ne Abiramu ba okhwa Eliabu owe kholo eya Rubeni. Lundi khebulila nga liloba liapa lulwafwa, liekukha mala liabamila alala nende be chinju chabwe, kamaeema kabwe, ne bakholi babwe boosi, ne bibiaayo biabwe Baisiraeli ne baloleleele.
Enywe mwabene mwaboone bibiindu biboofu bioosi nibio Wele Omunyali Owa Bioosi aakhola.
“Khwako, ria kamalaka koosi niko ndikho muelesia endaalo yino. Khola murio nio munyoole kamaani mwingisie ne khubukula sibala nisio mulikho mucha khubukula.
Lundi khola murio nio mumenye siise sileeyi mu sibala nisio kamabeele ne bubuukhi biseleetekhanga nisio nasuubisia khuelesia bakuuka benywe ne lisaaye liabwe.
Sibala nisio muli siimbi khukhwingisia, se sili nga sibala sia Misiri niio mwamile tawe. Ebweeneyo, mwamiichanga, ne khuchukhiilila kimikuunda oli ne muchukhiilila siluundu sie chinyenyi.
Ne kakhali sibala nisio muli siimbi khukhwingilamo sili sie bikulu ne kamatooma, sibala nisio efula ekwichangamo.
Sili sibala nisio Wele Omunyali Owa Bioosi, Wele wenywe aliindanga ne khusiloleelesia mu mwiiko kwoosi.
Mwaba ne mukhola murio, Wele Omunyali Owa Bioosi alaruma efula ekwe khu sibala sienywe mu siise sisienyekha, mu munaane ne mwikesa. Nio mufune biakhulia bienywe ne endali ne kamafura ke chiseituni.
Lundi akhamuelesie bunyaasi khulwe chikhaafu chenywe. Muliba ne biakhulia bioosi nibio mwenya.
Ba barekerefu mu khakhola murio mwebea mala mwayuukha mwakholela bawele babaandi ne khubasaaya tawe.
Mwaba ne mukhola murio, Wele Omunyali Owa Bioosi alimuambila enywe lirima. Alitiila efula ekhakwa tawe, mala kamaloba kenywe kalioma para. Bibiaamo se bilachoa tawe. Ne, siakhaba ne sili sibala silayi, nisio alikho amuelesia, enywe mulibuna khangu mururemo.
Keyikie babaana benywe. Kakachulekho ne mwikhaale munju mwowo, ne olikho okeenda khu ngila, ne olikho okona, lundi ne winyokha.
Kaandike khu mitalaachi kie chinjiki che chinju chenywe ne khu bilibwa bienywe.
Khola murio nio enywe ne babaana benywe mumenye siise sileeyi mu sibala nisio Wele Omunyali Owa Bioosi, Wele wenywe aasuubisia khuelesia bakuuka benywe. Mulamenyayo mindali na mindali.
“Ba barekerefu khuria kamalaka koosi niko ndikho muelesia: khu siima Wele Omunyali Owa Bioosi, Wele wenywe, khuloonda kakewe ne khuuba basuubilwa khu niye.
Mwakhola murio, Wele Omunyali Owa Bioosi akhatimanie chikholo chino choosi. Lundi aba enywe mukhamenye mu sibala sie chikholo chiili chimboofu lundi che kamaani khumukhila enywe.
Kamaloba koosi niko mulakhandakakho kalaba kakenywe. Lulwakha lwe sibala sienywe lulaba khukhwama khu sichiimi lubeka lwe ebunafubo khukhwola khu sikulu sia Lebanoni lubeka lwe ebunaswa. Lundi khukhwama khu luuchi lwa Efurati ebukwe, khukhwola khu nyanja eya Mediterenia mumbo.
Osi osi niio mulacha mu sibala esio Wele Omunyali Owa Bioosi, Wele wenywe alakhola babaandu bamwo bamurie enywe nga ne amusuubisia enywe. Se alibao omundu yesi yesi olimukhiingilila enywe tawe.
“Endaalo yino ese ndikho muelesia enywe burobosi akari we khabi ne silaamo.
Mulanyoola ekhabi, mwaba ne muria kamalaka ka Wele Omunyali Owa Bioosi, Wele wenywe niko ndikho muelesia endaalo yino.
Ne mulanyoola silaamo, mwaba barengu khu malaka kano mala mukaluukhane mulekhe kamalaka niko ndikho muelesia luno lundi mwaba ne musaaya bawele babaandi nibo mukhamanyile tawe.
Nga Wele ne amuyila mu sibala nisio mulikho mucha khwingisia, mukhalaangilile ekhabi ne muli khu sikulu sia Kerisimu, ne mukhalaangilile silaamo ne muli khu sikulu sia Ebali.
Bikulu bibili bino bili lubeka lwe mumbo mwe Luluuchi lwa Yoritani mu sibala sie Bakanaani bamenyile mu Litooma lia Yoritani. Bialoleelela lubeka lwe mumbo, siimbi ne kumurongooro kumukhoonge kwa More siimbi ne Kilikali.
Enywe muli siimbi khukhwambukha Luluuchi lwa Yoritani mala mwingisie sibala nisio Wele Omunyali Owa Bioosi, Wele wenywe alikho amuelesia. Ne musinyoola mala mwombakhe mumenyemo,
mube barekerefu khuria kamalaka koosi niko ndikho muelesia enywe endaalo yino.

“Kano kali kamalaka niko mukhoyela khuria ne mumenya mu sibala nisio Wele Omunyali Owa Bioosi, Wele owe bakuuka benywe alikho amuelesia enywe mu menyemo. Karie biise bioosi nibio mumenya mu sibala.
Mukhoya mwonakake abuundu oosi niio beele babaandu be chikholo nibo mubukula bumenyo bwabwe basaayilanga bawele babwe. Basaayilanga khu bikulu bileeyi, ne khu bikulu bitiiti, nende asi we kimirongooro.
Techula chialutare chabwe ne khuumbulaka chinjeko chabwe. Yosia bifwaani bia wele wabwe Asiera. Lundi kwisia bifwaani bie bawele babwe bikwe nio bakhasaayila abuundu ao lundi tawe.
“Mukhasaaya Wele Omunyali Owa Bioosi, Wele wenywe mu ngila niyo babaandu bano basaayilangamo bawele babwe tawe.
Ne kakhali eenja abuundu niio Wele Omunyali Owa Bioosi, Wele wenywe alamuroborera khukhwama mu kholo chenywe choosi khulwe khusaaya ne khumufumia. Mulacha abwenao
mala muyileo biianwa bienywe bie khukhwosia ne chimbosio chenywe. Mukhayileo biaanwa bie sitonyi silala khwikhumi ne biianwa bienywe bie khukhwechuba khu Wele Omunyali Owa Bioosi, biianwa bie mu lienya lienywe, ne chikhaafu chenywe chimbele ne kamakheese.
Ebweeneyo enywe nende be chinju chenywe mukhayile ebweeni wa Wele Omunyali Owa Bioosi ne khukhwikhoyela nibio mwakhola lundi nibio Wele Omunyali Owa Bioosi, Wele wenywe aamuelesia.
“Mukhakhola mu ngila niyo khulikho khukholelamo biise bino tawe. Biise bino buli mulala alikho akhola niko abona ali kali kamalayi khu niye.
Mulakholanga murio sikila mukhanyoola buuluukhi ne khukhwingila mu sibala nisio Wele Omunyali Owa Bioosi amueleesie enywe tawe.
Mulambukha Luluuchi lwa Yoritani, mala Wele Omunyali Owa Bioosi amulekhuule enywe mwingisie sibala esio, nisio omwene amuelesie, lundi mumenyeyo. Alamuliinda khukhwama khu basiku benywe mala mulamenya mu muleembe.
Wele Omunyali Owa Bioosi ne amalile khukhola ario alarobora abuundu alala ong'ene ekhusaayalao. Abwenao, mureerere buli siindu nisio ese mulaka: biianwa bie khukhwosia bienywe ne chimbosio, biaanwa bie sitonyi silala khwikhumi, biianwa bienywe bibiindi ne biianwa nibio mwasuubisia khuaana khu Wele Omunyali Owa Bioosi.
Mukhoya mwikhoye ebweeni wa Wele Omunyali Owa Bioosi, Wele wenywe alala ne babaana benywe basoleeli nende bakhaana, banasioobi benywe be siseecha nende be siikhasi, ne Balawi bamenyile mu ngoba chenywe, sikila Balawi se bali ne kumukabwa namwe sitonyi nga enywe tawe.
Ba barekerefu nio mukhaanila biianwa bienywe bie khukhwosia buli abuundu niio mubona tawe.
Ne kakhali khe mu biaanile abuundu niio Wele Omunyali Owa Bioosi alarobora mu sibala sie kholo ndala khu kholo chenywe. Abwenao niio enywe mukhaanile biianwa bienywe bie khukhwosibwa ne khukhola bibiindu bioosi nibio ese mulaka.
“Kakhaba kario, muli balekhuule khukhoonya bibiaayo ne khuliila abuundu osi osi niio mumenyile. Munyala mwalia bikali nga, Wele Omunyali Owa Bioosi, Wele wenywe ne amuelesianga, aakhaba ooli omukwalaafu namwe omunyaalu khuloondekhana ne kumwiima anyala abilia busa nga oolia enyama eya kicheu namwe eye ekhisi.
Ne kakhali mukhalia kamalasile kacho tawe, mukachukhe mu liloba nga kameechi.
Mukhaliila sitonyi silala khwikhumi sienywe abuundu niio mwamenya tawe, siakhaba ne sili sitonyi silala khwikhumi sie biakhulia bienywe, endali yenywe, namwe kamafura namwe chikhaafu chenywe chimbele ne kamakheese kamabele, biianwa nibio mwasuubisia khuaana khu Wele Omunyali Owa Bioosi, biianwa bie mu lienya lienywe namwe biianwa bienywe bibiindi bioosi bioosi tawe.
Enywe ne babaana benywe alala ne banasioobi benywe ne Balawi bamenyile mungoba chenywe, mulalila biianwa bino ebweeni wa Wele Omunyali Owa Bioosi, Wele wenywe. Wele Omunyali Owa Bioosi omwene alarobora abuundu alala ekhusaayilao. Mukhoya mwikhoye ebweeni wa Wele Omunyali Owa Bioosi, Wele wenywe mu koosi niko mukhola.
Ba barekerefu, mukhalekelesia Balawi nga mulamenya mu sibala sienywe tawe.
“Nga Wele Omunyali Owa Bioosi, Wele wenywe ne aabalaaya sibala sienywe, nga ne aamusuubisia, munyala mwalia enyama niyo mwenya khulia.
Aaba abuundu niio Wele Omunyali Owa Bioosi, Wele wenywe arobora ekhusaaya nali aleeyi lukali, munyala mwakhonya yosi yosi khu khaafu namwe likheese nilio Wele Omunyali Owa Bioosi amuelesia, nga aamulaka. Ne munyala mwaliila enyama eyo mungo, nga ne mwenya.
Omundu yesi yesi ooli omukwalaafu namwe omunyaalu anyala alia enyama eyo, bulayi bwene nga ne alia enyama eya kicheu namwe eye ekhisi.
Ne kakhali ba nang'ali muli se mulia enyama kamalasile ne kasiilimo tawe, sikila bulamu buli mu malasile, ne se munyala mwalia bulamu ne enyama tawe.
Mukhalia kamalasile tawe, ne kakhali mukachukhe khu liloba nga kameechi.
Mwaba ne muria lilaka lino, Wele Omunyali Owa Bioosi alasiimisibwa mala enywe ne lisaaye lienywe mulaba bulayi.
Yila bibiindu bienywe bitakatifu, ne biianwa bienywe nibio mwasuubisia khuaana khu Wele Omunyali Owa Bioosi abuundu niio alarobora.
Aanila abuundu ao biianwa bie khukhwosia, enyama ne kamalasile. Biianwa khu alutare eya Wele Omunyali Owa Bioosi, Wele wenywe. Chukha kamalasile khu alutare. Ne kakhali munyala mwalia enyama.
Ba barekerefu mu khuulila kamakhuwa niko ndikho mulaka kano koosi. Khola murio nio enywe ne lisaaye lienywe mube bulayi khulwa mindali, sikila mulaba mulikho mukhola kamalayi lundi kamaluungi ebweeni wa Wele Omunyali Owa Bioosi, Wele wenywe.
“Wele Omunyali Owa Bioosi, Wele wenywe acha khubunia babaandu be chikholo nibo mucha khubukula ne khukhwingisia kamaloba kabwe. Ne amalile khukhola ario,
ba barekerefu mukhakhola murio mwarekwa mu khuloonda kimiima kie chikholo echo tawe. Mukhaenja khumanya nga basaayanga bawele babwe nio mwesi musikame ne khusaaya mu ngila ng'eneyo tawe.
Mukhasaaya Wele Omunyali Owa Bioosi, Wele wenywe mu ngila niyo nibo basaayilangamo tawe. Nibo bakholelanga bawele babwe buli siindu siili sie lisinye khu Wele Omunyali Owa Bioosi lundi nisio niye abiila. Akhaba, baananga babaana babwe basoleeli ne bakhaana nga biianwa bie khukhwosia khu alutare chabwe.

“Omung'oosi namwe omundu obonela bibiindu mu marooro ne enyokha mwinywe mala amuelesie simanyilo namwe ke liukia,
ne simanyilo sienesio namwe ke khuukia menako keche kekholekhe, mala amuboleele ali, ‘Lekha khuche khusaaye ne khurumikhira bawele babaandi,’
mukhacha tawe. Wele Omunyali Owa Bioosi, Wele wenywe alikho amurumikhira niye khu mukhaka enywe abone mwaba ne mwasiima Wele Omunyali Owa Bioosi, Wele wenywe ne kumwoyo kwenywe kwoosi.
Loonda Wele Omunyali Owa Bioosi, Wele wenywe, mala mumurie. Murie kamalaka kewe, mumusikamile nende mumusaaya niye yeng'ene mala mube basuubilifu khu niye.
Ne kakhali khe mwire omundu obuula kamarooro oyo namwe omung'oosi oyo sikila amuboolela enywe mube barengu khu Wele Omunyali Owa Bioosi, Wele wenywe, owamureesia mwarura e Misiri, niio mwaba banasioobi. Wele Omunyali Owa Bioosi akhola ario sikila enya enywe mumenye nga niye ne aamulaka. Nono rusia bumayaanu akari wenywe.
“Wandaayo namwe omwana wowo omusoleeli, namwe omwana wowo omukhaana, namwe omukhasi wowo niye wasiima, namwe omusaale niye wasiima lukali anyala akhuchuuba mu simoonyo ali, ‘Khukholele bawele babaandi.’ Bawele abo bali nibo ewe namwe bakuuka benywe bakhasaayanga tawe.
Balala khu bawele be babaandu abo banyala baaba siimbi nanywe namwe aleeyi. Bali khukhwama lubeka lulala lwe sibala khukhwola khu luundi.
Ne okhafukiilila niko omundu oyo aloma tawe, okhamurekeeresiakho tawe. Okhamukholelakho siisa tawe, lundi okhamubabila tawe.
Mwire! Ba owe khunyoa khumupa libaale, mala olekhele buli mundu amupe libaale.
Mupe kamabaale afwe! Sikila akhaka khu khutiimia orure khu Wele Omunyali Owa Bioosi, Wele wowo owa khurusia e Misiri, niio mwaba banasioobi.
Nono babaandu ba Isiraeli boosi bakhaulile mala barie ne omundu okhakhole lundi sisiindu siibi sirio se alibaao tawe.
“Wele Omunyali Owa Bioosi, Wele wenywe alamuelesia enywe chingoba mumenyemo. Enyuma wako, mulaulila
muli babaandu balala be sipoli bengiile mwinywe mala barenguisie babeene lukoba khulwe khubaboolela nibo basaaye bawele nibo abeele enywe mukhamanyile tawe.
Kaaba ne kali ng'ali mbo sisiindu siibi sino siakholekha, reeba, muloleelesie mu burekeerefu.
Khe mwire babaandu boosi be mu lukoba omwo, alala ne chikhaafu chabwe choosi. Bunisilia elala lukoba olwo.
Buusia kimiaandu kioosi kie babaandu babamenyamo, mala mukibungikhe mu sikuuri sie mu lukoba. Yosia lukoba ne bibiindu bilimo bioosi nga siianwa sie khukhwosia simuufu khu Wele Omunyali Owa Bioosi, Wele wenywe. Lukoba olwo lulaba situumi khulwa mindali na mindali ne se lukhombakhwe lundi tawe.
Mukhabukulakho sisiindu siosi siosi sie mu lukoba omwo tawe, nio Wele Omunyali Owa Bioosi alekhe lirima liewe lirafu mala amukholele enywe siisa. Alaba owe siisa khwinywe mala amukhole mube ne babaandu bakali nga ne asuubisia bakuuka benywe.
Mwaba ne muria kamalaka kewe koosi niko amuelesie luno, ne khukhola niko eenya, kalaba kario.”

Enywe muli babaandu batakatifu khu Wele Omunyali Owa Bioosi, Wele wenywe owamurobora enywe khukhwama mu baandu boosi bamenyile khu sibala, mube babaandu bewe.
“Mukhalia sisiindu siosi siosi nisio Wele Omunyali Owa Bioosi abiila tawe.
Munyala mwalia chisaang'i chino: ekhaafu, likheese, embusi,
kicheu, ekhulo, koongoni, emboongo, embusi eye mundaa, ekhisi, ne likheese lie mundaa.
Lia chisaang'i chosi chosi chiili ne bikhakayu bibiakabukhanamo lundi akhaba chinyanyanga ekamuula.
Chiliio chisaang'i chikhali ne bikhakayu bibiabukhanamo tawe, mala chinyanyanga ekamuula. Ching'enecho mukhachilia tawe. Chisaang'i echo chili, chingamia, chinduyu, ne chisaabale. Chibukule khuuba chinyaalu.
Mukhalia chingurwe tawe. Chibukule khuuba chinyaalu chili ne bikhakayu bibiakabukhanamo ne kakhali se chinyanyanga ekamuula tawe. Mukhaliaakho khu saang'i chino namwe mukhatiila khu saang'i efwiile tawe.
“Munyala mwalia siosi siosi sie mu meechi siili ne sibeye ne kamakakaambu.
Ne kakhali sisiindu siosi siosi simenyile mu meechi siikhali ne bibeye ne kamakakaambu mukhalia tawe. Sikhoya sibalwe khuuba sinyaalu.
“Munyala mwalia enyuni engwalaafu yosi yosi.
Ne mukhalia chiloondakho chino tawe: efuruusi, engosia, namulobi,
waasio, ne siruuchu khuloondekhana ne luusio lwabio.
Buli khooro kumali khuloondekhana ne luusio lwako,
enyeefwe, naololo, liyoyo, kisiilili khuloondekhana ne luusio lwakwo,
naololo kimitiiti ne naololo kimiboofu, efutubile eye khu luuchi
ne chetooto ne ling'ang'a ne munandi.
Likhuyi, nalukosi, kwesule ne wambuto.
“Bimoola bie chindaa bioosi bili binyaalu mukhabilia tawe.
Munyala mwalia bie chindaa bikwalaafu bioosi.
“Mukhalia sisiaayo siosi siosi sifwiile sisiene busa tawe. Munyala mwalekhela bakeni bamumenyilemo basilia, namwe munyala mwasikusia khu bakwa, sikila enywe muli batakatifu khu Wele Omunyali Owa Bioosi, Wele wenywe.
“Okhateekhela enyama eye sisiaayo sitoro mu mabeele ka maawe tawe.
Cha abuundu alala ao niio Wele Omunyali Owa Bioosi, Wele wenywe aarobora abe ekhusaayilao. Abwenao ebweeni wewe lia sitonyi silala khwikhumi sie biakhulia bienywe, endali ne kamafura nende ekhaafu embele ne likheese libele. Khola lino nio mweyike khuuria Wele Omunyali Owa Bioosi, Wele wenywe buli lwosi.
Abuundu e khusaayilao anyala aaba aleeyi lukali. Khwako se munyala mwasuta mwayilayo sitonyi silala khwikhumi sie bibiaamo nibio Wele Omunyali Owa Bioosi, Wele wenywe, amubiitile chikhabi mala mwanyoola tawe. Kaaba kario,
kusia bibiaamo bienywe mala mubukule chirupia muche nacho abuundu niio Wele Omunyali Owa Bioosi arobore e khusaaya.
Chirumikhire khukula sisiindu siosi siosi nisio mwenya khulia, kula enyama ye khaafu, eye likheese, endali ne kamalwa. Biliile ebweeneyo, ebweeni wa Wele Omunyali Owa Bioosi, Wele wenywe, enywe nende be chinju chenywe mulalia mala mwekhoye.
“Mukhalekelesia Balawi bamenyile mu ngoba chenywe tawe. Se bali ne sitonyi namwe kumukabwa kwabwe tawe.
Buli mwiiko kukhola khataru ne kwolile khu siakamo siakwo, mureere sitonyi silala khwikhumi sie bibiaamo bienywe bioosi mala mubibuunge mu ngoba chenywe.
Sino sili siakhulia sie Balawi sikila se bali ne kumukabwa kwabwe tawe, lundi sili sie bakeni, bafuubi ne banamulekhwa bamenyile mu ngoba chenywe. Baleecha mala banyoole nibio benya bioosi. Khola lino mala Wele Omunyali Owa Bioosi, Wele wenywe naye amubiite enywe chikhabi mu buli siindu nisio mukhola.”

“Khumaliilikha khwa buli mwiiko kukhola saba beela abo baali ne kamakobi kenywe.
Kalakholwa kari: buli mundu yesi yesi owekopia kimiaandu khu Muisiraeli wasie alamubeela likobi lienelio. Akheenya owe likobi aruunge tawe. Mukhole murio sikila siise esio sili sia Wele Omunyali Owa Bioosi nisio alomile ali sibe sie khubeelanila kamakobi.
Munyala mwakaanila nibio bakeni bekopa ne kakhali mukharuungana mwabene ne mwabene nibio mwekopiana tawe.
“Omutaambi se alabaao mwinywe tawe sikila Wele Omunyali Owa Bioosi alamubiita enywe chikhabi mu sibala nisio alikho amuelesia enywe nga kumukabwa.
Mwaba ne muba barekerefu mu khumuria niye ne khuuria kamalaka kewe koosi niko ndikho muelesia luno.
Wele Omunyali Owa Bioosi, Wele wenywe alamubiita enywe chikhabi nga ne asuubisia. Mulekopia kimiaandu khu kholo chingali, ne kakhali enywe se mulekopa khu kholo yosi yosi tawe, mulamiia chikholo chingali ne kakhali nicho se chilamwamiiakho enywe tawe.
Ne kakhali, ba baani mala mubaelesie bikali nga ne benya.
Mukhanyoola chinganakani chimayaanu tawe, mukhaloba khukhwikopia babaasienywe baali babanani sisiindu, sikila kumwiiko kwe kamakobi kuli siimbi tawe. Mukhalekha kamabi nga ako kario kengila mu mebaasio kenywe tawe. Ne muloba khubekopia balalilila Wele Omunyali Owa Bioosi mala mulanyoolekhana khuuba bamayaanu ebweeni wa Wele Omunyali Owa Bioosi.
Baelesie mu bulekhuule ne mukhabeelela ne mulikho mubaelesia tawe. Kano kalakila Wele Omunyali Owa Bioosi, Wele wenywe amuelesie enywe chikhabi mu milimo kienywe kioosi.
Bataambi se balilekha khubao mu sibala sienywe tawe. Khwako ese mulaka enywe ndi aana mu bulekhuule khu bawandaayenywe bataambi ne babanani baali mwinywe.
Ne ne olekhuula nasioobi khucha, akhacha makhono mataaka tawe.
Ne omulekhuula, okhamulekha aacha makhono mataaka tawe muelesie bilalakho khu nibio Wele Omunyali Owa Bioosi akhuelesie ewe nga chikhabi: kamakheese, biakhulia nende endali.
Khebulila oli mwesi mwaba banasioobi e Misiri mala Wele Omunyali Owa Bioosi, Wele wenywe aamuelesia enywe bulekhuule. Lino nilio likila ese ne khuelesia ewe lilaka lino luno.
“Ne kakhali nasioobi wowo aaba ne akhenya khucha tawe, sikila aakhusiima ewe nende be nju yowo mala asienya khumenya,
mubukule omuyile amuliango kwenju yowo mala abwenao omufutulileo liiru liewe. Nono, alaba nasioobi wowo mu bulamu bwewe bwoosi. Kholela nasioobi wowo owe siikhasi mu ngila ng'ene eyo.
Okhalola khuuba lilume ne olekhuula nasioobi tawe. Kakhaba kario, aakhukholeele ewe kimiiko sita mala aakholeele e nusu
Buli mwiiko, enywe nende be chinju chenywe mukhalie bibiaayo abuundu niio Wele Omunyali Owa Bioosi arobora, ebweeni wewe.
Ne kakhali sisiindu siibi siaaba ne sili khu biaayo ebio, biaaba ne bili bileme, namwe bibofu namwe sisiindu siibi lukali siosi siosi, mukhabikhola biaaba embosio khu Wele Omunyali Owa Bioosi, Wele wenywe tawe.
Ne kakhali munyala mwaliila sisiaayo esio mu lukoba lwenywe. Omundu omukwalaafu namwe omunyaalu khuloondekhana ne kumwiima, anyala aabilia, bulayi bwene busa nga ne mulichanga enyama eya kicheu namwe eye ekhisi.
Mukhalia kamalasile kabio tawe, ne kakhali mukachukhe asi nga kameechi.”

Cha abuundu niio Wele Omunyali Owa Bioosi alirobora khulwe khusaayilao mala okhonyeleo lilala khu makheese kowo namwe ekhaafu khulwe embosio eye Pasaka ya Wele Omunyali Owa Bioosi, Wele wowo.
Mukhalia embosio eyo ne kimikaati kiilimo limela tawe. Chindaalo saba mulalia kimikaati kikhalimo limela tawe, sikila mwarura mu sibala sia Misiri khangu. Lia kimikaati kino, nio mu bulamu bwenywe bwoosi mukhebulile endaalo niyo mwarurirakho e Misiri.
Chindaalo saba se aliio omundu yesi yesi mu sibala sienywe olaba ne kamamela tawe. Ne enyama eye embosio niio muaana ekolooba khu ndaalo eye khunyoa ekhoya eliibwe yoosi siilo esio, ekharama khukhwola kumutikhinyi tawe.
“Mukhaanila embosio eye Epasaka mu lukoba lwosi lwosi mu ngoba nicho Wele Omunyali Owa Bioosi, Wele wenywe alikho amuelesia enywe tawe.
Ne kakhali kiaanile abuundu niio Wele Omunyali Owa Bioosi alirobora, khumusaayilao. Abwenao muaanileo embosio ekolooba, a siise nisio mwaruriramo e Misiri.
Teekha enyama mala mukiliile abuundu alala niio Wele Omunyali Owa Bioosi arobora e khusaayilao. Oli kumutikhinyi ne mukobola mu mu maeema kenywe.
Khulwe chindaalo sita chiloondakho mulia kumukaati kuukhalimo limela tawe ne kakhali khu ndaalo ekhola saba buusiana alala Khulwa Wele Omunyali Owa Bioosi, Wele wenywe. Ne mukhakhola kimilimo khu ndaalo eyo tawe.
Nio mukhole Naikara eye Likesa khulwa Wele Omunyali Owa Bioosi, Wele wenywe. Mureerere siianwa sie khukhwerusia khuloondekhana ne chikhabi nicho akhuelesia.
Ne buli mundu ekhoye ebweeni wa Wele Omunyali Owa Bioosi, Wele wenywe, alala ne babaana bowo basoleeli ne bakhaana, banasioobi bowo be siseecha nende be siikhasi ne Balawi ne bakeni ne bafuubi ne banamulekhwa bamenyile mu ngoba chenywe. Khola murio abuundu alala e khusaaya Wele Omunyali Owa Bioosi, Wele wenywe.
Khebulila muli mwaba banasioobi mu Misiri khwako ba barekerefu khuria kamalaka kano.
Kikhoyele ne babaana benywe basoleeli ne bakhaana, banasioobi bowo be siseecha nende be siikhasi, ne Balawi ne baakwa ne bafuubi ne banamulekhwa bamenyile mu ngoba chenywe.
Khola naikara Khulwa Wele Omunyali Owa Bioosi, Wele wenywe khulwe chindaalo saba abuundu aaroborwa e khusaayilao. Khola murio sikila Wele Omunyali Owa Bioosi, Wele wenywe alaana chikhabi nibio mukesa bioosi ne kimilimo kienywe kioosi mala enywe mulaba basangaafu lukali.
“Babaandu benywe be siseecha boosi bakheeme ebweeni wa Wele Omunyali Owa Bioosi, Wele wenywe abuundu niio Wele Omunyali Owa Bioosi akharobore. Bakheeche kamakhabi kataru khu mwiiko, siise sia naikara eye kumukaati kukhalimo limela tawe, Naikara eye Likesa nende Naikara eye Bisali. Buli mundu areere siianwa khu Wele Omunyali Owa Bioosi,
khuloondekhana ne chikhabi nicho Wele Omunyali Owa Bioosi, Wele wewe amuelesie.
“Robora bakhalaki ne babemeelesi bakhulu babaandi buli mu lukoba nilwo Wele Omunyali Owa Bioosi, Wele wenywe aamuelesia khulwe chikholo chenywe. Babaandu bano balakhalakila babaandu mu buluungi.
Bakhaba babaandu bakhali bang'ali tawe, namwe bakonele lubeka lulala mu bukhalaki bwabwe tawe. Ne se balafukiilila asooya tawe. Asooya ebofusia chimoni che babaandu bakesi ne khukaluukhasia bung'ali bwa abo bali baluungi.
Buli lwosi khola kaali ng'ali, nio mumenye lundi mube mu sibala nimwo Wele Omunyali Owa Bioosi, Wele wenywe alikho amuelesia enywe.
Lundi okhombakha sifwaani sie njeko eye kamabaale tawe, bifwaani bili lisinya khu Wele Omunyali Owa Bioosi, Wele wowo.”

“Mukhaelesia Wele Omunyali Owa Bioosi, Wele wenywe chikhaafu namwe kamakheese nga chimbosio mala chilimo sisiindu siibi tawe. Wele Omunyali Owa Bioosi, Wele wenywe abiila lino.
“Kaaba bali omundu owe siseecha namwe owe siikhasi anyoolekha ne akhola bumayaanu mu ngoba nicho Wele Omunyali Owa Bioosi alikho amuelesia enywe,
mu ngila eye khukholela bawele babaandi ne khubasaaya nibo namwe enyanga namwe kumwesi namwe ching'enieesi nibio Ese Wele Omunyali Owa Bioosi ngaania.
Lundi mwaba ne muboolelwa namwe mwaulila muulila likhuwa lirio, lireeberesie bulayi. Liaba ne lili ng'ali mbo sisiindu siibi sino siakholeekhe mu Isiraeli,
bukula omundu oyo mumurusie enje we lukoba mala mu muupe kamabaale afwe.
Omundu oyo akhoya eerwe kaaba bali baloli babili namwe bataru baboolile bario khu niye. Omundu akheerwa khulwe buloli bwo mundu mulala yeng'ene tawe.
Baloli balaba be khunyoa khumuupa kamabaale nio babaandu babaandi baloondiekho. Mu ngila yino murusieo bumayaanu akari wenywe.
“Kimisaango milala kinyala kiabao nga kie bubwiri, bulomani namwe khukhwibwaakala. Kimisaango nga ekio kinyala kiaba kimiandalafu khwinywe. Khwako kimisaango nga ekio khe mukiyile abuundu niio Wele Omunyali Owa Bioosi, Wele wenywe alarobora.
Cha khu basaayi balawi ne khu mukhalaki ooli mu bwimeelesi mu biise ebio, mala balekhele nibo bakhalake kumusaango okwo.
Ne enywe mukhola nga ne bakhuboolela.
Fukiilila bukhalaki bwabwe mala muloonde niko bamuboolela enywe mu bwichufu.
Omundu yesi yesi okhaka khuuba omureengu khu mukhalaki namwe khu musaayi ooli khu milimo aleerwa. Mu ngila yino mularusiao bubi mu Isiraeli.
Lundi buli mundu olaulila kano alaba omuri ne se aliio akhaba mulala olaba ne sileka lundi tawe.”
Ba ng'ali khurobora omundu niye Wele Omunyali Owa Bioosi, Wele wenywe arobora khuuba omwami wenywe. Akhoya abe mulala khu baandu be kholo yenywe mukhakhola omukwa abe omwami wenywe tawe.
Omwami se akhoyeele abe ne chifarasi chingali namwe se akhoyeele akobosie babaandu e Misiri khureera chifarasi tawe. Wele Omunyali Owa Bioosi aloma ali, ‘Mukhakobolayo lundi tawe.’
Omwami akhaba ne bakhasi bakali tawe, sikila lino lilamukhola aaukhe khukhwama khu Wele Omunyali Owa Bioosi. Lundi akhaba ne efwesa ne esahabu engali tawe.
Nga ne alaba omwami mu bwami bwewe, niye omwene alaandika mu sitabu kamalaka malalakho khukhwama khu basaayi ne Balawi.
Alaba ne sitabu sino mala asisome mu bulamu bwewe bwoosi, nio eyike khuria Wele Omunyali Owa Bioosi, Wele wewe ne khuuria kamalaka kewe koosi ne khukhola nga kaboola.
Lino lilamuliinda nio akhebaasia ali niye ali omulayi khukhila Baisiraeli basie tawe, lundi nio akhaba omureengu khu malaka ka Wele Omunyali Owa Bioosi tawe. Akhola ario nio niye ne lisaaye liewe bamiie Isiraeli mindali na mindali.”

“Ekholo eye busaayi eya Lawi se alanyoola sitonyi sie kamaloba mu Isiraeli tawe. Ne kakhali balamenyela biianwa bie khukhwosia bia Wele Omunyali Owa Bioosi. Sino sili sitonyi siabwe.
Se balaba ne kamaloba, nga chikholo chichiindi tawe, sitonyi siabwe sili bubweyaangu bwe khuuba basaayi ba Wele Omunyali Owa Bioosi, nga Wele Omunyali Owa Bioosi omwene ne aalaka.
“Buli lwosi ne muaana ekhaafu namwe likheese nga embosio, basaayi balaelesibwa kamayi, chinyanyilo nende bie munda.
Balanyoola sitonyi sie khunyoa sie biakhulia, endali ne kamafura ne bufuumbo bwe kamakheese.
Khola murio sikila Wele Omunyali Owa Bioosi, Wele wenywe aabarobora nibo khukhwama mu kholo chenywe choosi khumukholela niye.
“Omulawi yesi yesi owenya, anyala aama mu lukoba lwosi lwosi mu Isiraeli aacha abuundu aaroborwa khusaaya Wele Omunyali Owa Bioosi.
Anyala akholayo nga omusaayi wa Wele Omunyali Owa Bioosi, Wele wewe, nga Balawi babaandi bakholanga ebweeneyo.
Alanyoola sikelo sie siakhulia silekhaana nga sie basaayi babaandi lundi alatasa khu nibio anyoola khukhwama engo wewe.
“Nga ne mulengila mu sibala nisio Wele Omunyali Owa Bioosi, Wele wenywe alikho amuelesia enywe, mukhaloonda kimiima kimibi kie chikholo chiili ebweeneyo tawe.
Mukhoosia babaana benywe basoleeli ne bakhaana nga chimbosio namwe biianwa tawe. Lundi omulakusi namwe omung'oosi omubeeyi, namwe omumenieelesi namwe omulosi akhabao mwinywe tawe.
Omundu oyeeta babaandu khulwe khurumikhira kamayia akhabao tawe. Omubini namwe orumikhira babafwa khumanya ke biise bibiicha akhabao tawe.
Wele Omunyali Owa Bioosi, Wele wenywe abiila babaandu bakhola bibiindu bie khusinya bino. Niko kakila Wele Omunyali Owa Bioosi ne alikho aoona chikholo chino chirure mu sibala ebweeni wenywe.
Enywe mukhabaakho ne buubi bwosi bwosi bukila mwekiichibwa ebweeni wa Wele Omunyali Owa Bioosi, Wele wenywe tawe.”
“Chikholo nicho mucha khukhwingisia kamaloba kacho chiulilanga ke bafumu ne balakusi. Ne kakhali Wele Omunyali Owa Bioosi, Wele wenywe se amufukiilila enywe mukhole lino tawe.
Wele Omunyali Owa Bioosi, Wele wenywe alamurumira enywe omung'oosi nga ese khukhwama mwinywe babeene, mala mukhoya mu murie niye.
“Khu ndaalo niyo mwakhung'aana a sikulu sia Sinai lino nilio mwakhola. Mwaloma muli, ‘Se khwenya khuulilakho lundi Wele Omunyali Owa Bioosi, Wele wefwe ne alomaloma, namwe mubone kumulilo kwewe kumukali tawe, busa khukhola khurio khwafwa!’
Nio Wele Omunyali Owa Bioosi amboolela ese ali, ‘Niko balomile kali ng'ali.
Ndibarumira omung'oosi nga ewe khukhwama mu baandu babwe babeene. Ese khaboolele omung'oosi nisio alomaloma, mala akhaboolele babaandu buli siindu nisio ese mulaka.
Akhalomalome mwisina liase ne ese khaukuume buli mundu okhalobe khumuria niye.
Ne omung'oosi yesi yesi ne akhaka khulomaloma burume mu lisina liase, mala Ese se namulakile khukhola ario tawe, namwe aaba ne ali omung'oosi olomaloma mu lisina lie bawele babaandi, akhoya afwe.’
“Munyala mwebaasia muli, ‘Khumanya khuriena burume bwo mung'oosi ne bwama khu Wele Omunyali Owa Bioosi?’
Omung'oosi aaba ne alomaloma mu lisina lia Wele Omunyali Owa Bioosi mala niko aloma se kakholekha tawe, aba se buli burume bwa Wele Omunyali Owa Bioosi tawe. Omung'oosi oyo akhoya alomalome mu bunyali bwewe omwene, mala mukhamuria niye tawe.”

Robora chingoba chitaru alubeka mu sibala nisio Wele Omunyali Owa Bioosi, Wele wenywe alikho amuelesia enywe khuuba sisienywe.
Lima kimiyila mala mukabemo bitonyi bitaru sibala nisio Wele Omunyali Owa Bioosi, Wele wenywe alikho amuelesia enywe khuuba sisienywe. Khola murio. Omundu yesi yesi owera owasie anyala elukhilamo.
Lino nilio lilaka khuloondekhana ne omundu owilukhila mu ngoba echo khulwe khuonia bulamu bwewe ne eera owasie matundubiikha okhaaba omusiku wewe tawe.
Omundu anyala aacha ne owasie mu musiru khurema kimirongooro. Anyala aaba arema kumurongooro akwisie ne eaywa esabukhamo mala yiira owasie. Omundu oyo anyala elukhila mu lukoba lulala khu ngoba chitaru chino mala aaona.
Busa omulebe owo mundu ofwiile, oweyacha anyala anyoola lirima mala atimania omwiiri. Lukoba lwaba aleeyi, omulebe oyo anyala eera omwiiri akhaba omundu oyo nakhenyekha afwe tawe. Omundu oyo se ang'alilamo khukhwira owasie tawe.
Lino nilio likila ne mulaka enywe murobore chingoba chitaru echo.
“Wele Omunyali Owa Bioosi, Wele wenywe akhabalaaye sibala sienywe, nga ne aasuubisia bakuuka benywe mala amuelesie sibala sioosi nisio aasuubisia.
Alakhola ario mwaba ne muria kamalaka kewe niko ndikho muelesia luno khulwe khumusiima niye, Wele Omunyali Owa Bioosi, Wele wenywe ne khuloonda chingila chewe. Enyuma wako murobore chingoba chichiindi chitaru che khukhwilukhilamo.
Khola lino, nio babaandu bakhali ne bubi bakheererwa mu sibala nisio Wele Omunyali Owa Bioosi, Wele wenywe alikho amuelesia khuuba sisienywe tawe. Ne mukhola murio aba enywe se mulaba ne kumusaango kwe khufukiilila lifwa lie babaandu bakhali bamayaanu tawe.
“Omundu anyala aaba omusiku khu wasie, mala ekise alindiilile ebwaakale owasie oyo amwire, mala elukhile mu lulala khu ngoba echo.
Mu sikholwa nga esio baliindi be lukoba lwewe babeene barumania areerwe mala bamwakaanisie omulebe wo mundu niye eera owenyebwa eyache lifwa elio, nio oyo eerwe.
Mukhamukholela siisa tawe. Rusia mu Isiraeli kumusaango kwe khukhwira babaandu bakhalikho ne bubi tawe nio enywe mube bulayi.
Omuloli aaba ne akiikhila busa omundu khumuraakho kumusaango,
boombi balacha abuundu alala ebweeni wa Wele ne basaayi ne bakhalaki baali mu bukhalaki biise bienebio.
Bakhalaki balaloleelesia kumusaango okwo. Buloli bwaaba ne buli bwe bubeeyi, omundu aaba ne akiikhila busa owasie,
mukhoya mumureekho niko niye enyile khuura khu wasie oyo. Ne mukhola murio aba mularusia bumayaanu akari wenywe.
Ne babaandu babaandi balaulila ako balaria, ne mbao omundu mwinywe olakhola bumayaanu nga obwo burio lundi tawe.
Mukhekesiakho siisa tawe. Kalaba kari; bulamu khulwe bulamu, emoni khulwe moni, liliino khulwe liliino, kumukhono khulwe kumukhono ne sikele khulwe sikele.

“Ne mucha khupana ne basiku benywe mala mubone kamakaari ke mwiie, ne chifarasi ne banamae bakali khukhila babenywe, mukhabaria tawe. Wele Omunyali Owa Bioosi, Wele wenywe owamureesia enywe khukhwama e Misiri, ali nanywe.
Ne muchiile mwiie, omusaayi eecha ebweeni mala alomalome ne banamae.
Akhamuboolele enywe ali, ‘Baisiraeli rekeeresia! Endaalo yino mulikho mucha khuupana ne basiku benywe. Mukhafwa kimiooyo tawe, mukhaba baari khu basiku benywe tawe, namwe mwareenga mwaayaaya tawe,
sikila Wele Omunyali Owa Bioosi, Wele wenywe alikho acha nanywe mala alamupanila mala amuelesie enywe bukhili.’
“Banamae bakhulu bakhalomalome khu baandu bali, ‘Aliio omundu ano owombaakhe enju embia mala akhaakira ebweeni wa Wele mu lisaaya tawe? Aaba naliio akhoya ache engo. Lekha akhole ario, ne busa akhola ario eererwa mwiie, mala omundu okundi aana enju yewe eyo ebweeni wa Wele mu lisaaya.
Aliio omundu yesi yesi ano owabialile busa ari liruuti lie kimisabibu, ne akhanyoola bubweyaangu bwe khubuta kimisabibu tawe? Aaba ne aliio akhoya ache engo. Lekha akhola ario, ne busa akhola ario eererwa mwiie, mala omundu okundi eekhoyela kamatuunda.
Aliio omundu ano okhwele omukhaana abe omukhasi wewe mala akhamubukula tawe? Aaba ne aliio ache engo. Lekha akhola ario, ne busa akhola ario eererwa mwiie, mala omundu okundi aabukula omukhaana niye oyo aakhwa.’
“Babemeelesi bakhulu balareeba lundi babaandu bali, ‘Aliio omundu niye kamafuki kewe keelulukha sikila buuri? Kaaba kario ache engo. Akhola ario akila babaandu boosi bafwa kimiooyo.’
Babemeelesi ne bamalile khulomaloma khu banamae, banamae babemeelesi baroborwe khukhwimeelela buli sipupu sie banamae.
“Nga ne mucha khwibwaakala lukoba, lie khunyoa eelesia babaandu be lukoba olwo bubweyaangu bwe khureerao kumuleembe akari wenywe nabo.
Baaba ne bafukiilila kumuleembe mala bekula bilibwa biabwe sikila enywe, babaandu be lukoba olwo boosi balaba banasioobi benywe.
Ne kakhali babaandu be lukoba olwo ne bakhafukiilila khuuba ne kumuleembe ne nanywe tawe ne kakhali baarobora khu khuupana, botookhelela lukoba olwo.
Wele Omunyali Owa Bioosi, Wele wenywe ne ara lukoba olwo mu bunyali bwenywe, yiira buli mundu owe siseecha olimo.
Ne kakhali munyala mwabukula bakhasi ne babaana, bibiaayo nende buli siindu siili mu lukoba. Munyala mwalia buli siindu sie basiku benywe. Wele Omunyali Owa Bioosi, Wele wenywe amueleesie enywe.
Mulakholela murio chingoba choosi chiili aleeyi, chikhali che chikholo chiili siimbi ne nanywe tawe.
“Ne nga ne muaamba chingoba chiili mu sibala nisio Wele Omunyali Owa Bioosi, Wele wenywe alikho amuelesia, mukhalekhakho sisiindu siosi siosi ne sili silamu tawe.
Bunisilia elala babaandu boosi: Bahiti, Baamori, Bakanaani, Baperisi nende Bahibi ne Bayebusi nga Wele Omunyali Owa Bioosi, Wele wenywe ne alaka.
Beere nio bakhamweyikia enywe khukhola bibiindu biabwe bioosi bie khusinya nibio bakholelanga bawele babwe tawe. Mwakhola murio, aba mukhola bubwoni khu Wele Omunyali Owa Bioosi, Wele wenywe.
“Ne mubotookhelela lukoba khulwe biise bileeyi ne khulwibwaakala nio mulubukule, mukharema kimirongooro tawe. Munyala mwalia kamatuunda kakio. Kimirongooro se kili basiku benywe tawe.
Ne kakhali munyala mwarema kimirongooro nikio mumanya muli se kili kie kamatuunda tawe mala mukirumikhire khuyaba kamaloo ne khubuusia liloba lie khukhwibuulilamo khukhwola nga lukoba ne luambwa.”

“Omundu anyoolekha ne ererwe mu lukoongo mu sibala nisio Wele Omunyali Owa Bioosi, Wele wenywe alikho acha khumuelesia mala enywe se mwamanyile omwiirire tawe.
Kaaba kario, aba babemeelesi ne bakhalaki benywe banyala barura bache mala bapiima buleeyi bwe khukhwama niio kumubili kunyoolekhe khukhwola khu buli lukoba khu ngoba chiili siimbi.
Babemeelesi be lukoba luli siimbi khukhila chichiindi khukhwola niio kumubili kwanyooleekhwe balarobora emasoti endayi.
Bakibukula bakiyile mu litooma nilio bakhalimakho namwe liabiaalwamo tawe, litooma elio libe lie khakheechi. Ebweeneyo bakikhonyeleyo.
Basaayi balawi boosi balachayo, sikila Wele Omunyali Owa Bioosi, Wele wenywe aabarobora nibo khumukholela niye ne khuaana chikhabi mu lisina lia Wele Omunyali Owa Bioosi. Nibo babisia kimisaango kie bulomani ne burangani.
Ne Basaakhulu boosi khukhwama mu lukoba luuli siimbi lukali abuundu niio kumubili kwo mundu oweriirwe, balasaabila kamakhono kabwe khu mosoti niyo bakhonyela mu litooma.
Barusie buloli ne baloma bali, ‘Efwe se khwerire omundu yuno tawe lundi se khwaboone ne bamwiira tawe.
Wele Omunyali Owa Bioosi beela Isiraeli babaandu bowo nibo wareesia barura Misiri. Khubeele, mala okhabalila Isiraeli mu khwirwa khwo mundu okhali ne kamakhiikha yuno tawe.’ Ne mukholile murio mulabeelwa bubi bwenywe.
Nio, mu khukhole niko Wele Omunyali Owa Bioosi enya, semulabalilwa mu bwiri bwo mundu oyo tawe.”
“Ne mucha mwiie khu khuupana ne basiku benywe, Wele Omunyali Owa Bioosi, Wele wenywe alimuelesia enywe bukhili mala mubabukule nga baboe.
Mulala khwinywe ne aboone omukhasi owe lukoondo lulayi mu baboe abo anyala amukhwa mala oyo aaba omukhasi wewe.
Mubukule omuyile engo wowo. Ebweeneyo alabeka lichuune
Ekaluukhasie chingubo. Alamenya munju mwowo alililemo paapa ne maawe khu mwesi mulala. Enyuma wako, onyala wamukhwa aaba omukhasi wowo. Alaba omukhasi wowo ne ewe olaba omuseecha wewe.
Ne okhasiimisibwa ne naye tawe, mulekhuule ache osi osi niio enya. Se okhoyeele omukusie namwe omukhole khuuba nasioobi tawe, sikila aba wamalile khumurusiamo lukoosi lwewe.”
“Omundu aaba ne bakhasi babili. Anyala asiima mulala mala abiila okundi. Bakhasi abo boombi banyala bamusaalila babaana basoleeli ne omubele wewe se ali omwana wo omukhasi niye asiima tawe.
Nga Omundu oyo ne abisia khukaba kimiaandu, akhababila omusoleeli wo mukhasi niye asiima khulwe khumuelesia sitonyi sio omubele tawe.
Akhoya aane sitonyi siboofu khukhwola khabili sie kimiaandu kiewe khu musoleeli wewe omubele, akhaba ne akhali omusoleeli wo omukhasi niye akhasiima tawe. Omundu oyo akhoya aelesie omusoleeli wewe omubele bung'ali bwewe sikila omwenoyo niye ooli kamaani kewe ke khunyoa.”
“Omundu aaba no omusoleeli onaania lundi omureengu, omusoleeli okharia paapa ne maawe tawe, akhaba ne bamukololosia.
Raraawe ne maawe bakhoyeele bamuyile ebweeni we basaakhulu babemeelesi be lukoba niio bamenyile mala bamwimisie a silibwa.
Balaboolela basaakhulu bali, ‘Omusoleeli wefwe yuno ali omureengu, owe sileka lundi ali ne mbelekeu. Ali owe kumuliuliu lundi omumeesi.’
Nio babaandu be lukoba olwo boosi balamupa kamabaale afwe. Murusie bumayaanu akari wenywe. Buli mundu mu Isiraeli alaulila sisiekholeekhe mala alaria.”
“Omundu ne akholile bumayaanu nibwo akhoyeele eerwe, akhoya eerwe mala kumubili kwewe kusungwe khu murongooro.
Ne kakhali kukhasungwachakho siilo sioosi tawe. Kukhoya kusiikhwe endaalo eyo neng'ene, sikila omundu niye kumubili kwewe kusungwacha khu murongooro ali ne silaamo sia Wele. Mukhanyaalutia sibala nisio Wele Omunyali Owa Bioosi, Wele wenywe alikho amuelesia enywe tawe.”

Ne omwenelio aaba ne amenyile aleeyi, namwe ewe waaba ne okhamanyile omwenelio tawe, libukule oche nalio engo wowo. Omwenelio ne eecha khulienja, muelesie.
Waaba ne onyoola epunda, khola orio, akhaba engubo yewe, namwe sisiindu siosi siosi nisio Omuisiraeli wasio atibiisie mala ewe wasinyoola, okhalekha khuyeeta tawe.
“Ne obona epunda yo Muisiraeli wasio namwe ekhaafu yakwile khu ngila, okhalekha khumuyeeta tawe. Muyeete enyosie sisiaayo siewe.
“Babaandu be siikhasi bakhafwara chingubo che babaandu be siseecha tawe namwe babaandu be siseecha bakhafwara chingubo che babaandu be siikhasi tawe. Wele Omunyali Owa Bioosi, Wele wenywe abiila babaandu bakholanga bibiindu nga ebio.
“Ne onyoola siswi sie nyuni khu murongooro namwe asi, ne enyuni eng'ene yakoneele kamaki namwe kamaana, okhaamba maawe ne kamaana tawe.
Onyala wabukula kamaana, ne kakhali okhoya opurusie maawe, nio omenye bulayi lundi nio oyindile.
“Ne wombakha enju embia, khupilakho ererwe obotookhelesie. Nio okhaba ne kumusaango kwe sifuki sio omundu owamakho aakwa afwa tawe.
“Okhaboa eeyi ne punda khu lichooki lilala chilime tawe.
“Okhafwara engubo eyakholwa khukhwama khu bufuumbo bwe kamakheese alala nende bwe ngubo eya katani tawe.
“Omundu anyala aakhwa omukhaana abe omukhasi wewe, mala enyuma abisie ali se amwenya tawe.
Anyala alomaloma bubi khu mukhaana oyo mala aambie omukhaana oyo chisoni. Anyala aloma ali nakhwa omukhasi yuno, ne kakhali nga aaba naye, omukhaana yuno se aanyoolekha khuuba owe yabwana tawe.
“Kaaba kario, raraawe ne maawe bo mukhaana bakhoya bareere simanyisio khu basaakhulu be lukoba asilibwa sisiokesia sili omukhaana aba owe yabwana.
Raraawe owo mukhaana alaboolela basaakhulu abo ali: Naelesia omundu yuno omukhaana wase amukhwe abe omukhasi wewe ne luno se amwenya tawe.
Omundu yuno alomile ke chisoni khu mukhaana ali, ‘Omukhaana wenywe se aaba owe yabwana tawe.’ Ne kakhali sino nisio sisiekesia sili omukhaana wenywe aaba owe yabwana. Ne balaala chingubo echo ebweeni we basaakhulu be lukoba.
Nio basaakhulu be lukoba abo balabukula omuseecha oyo mala bamupe kimikhomwa.
Balamuraakho kumuruungo kwe chishekeli bitonyi emia ndala che efwesa mala baelesie raraawe owo mukhaana chirupia echo, sikila omundu oyo areerire chisoni khu mukhaana Muisiraeli. Khutasa khwako, omukhasi oyo, alachiililila khuuba omukhasi wewe, mala mu bulamu bwewe bwoosi se amuoona tawe.
“Ne kakhali niko omundu oyo aloma kaaba ng'ali, sisiekesia sili omukhaana aba owe yabwana siaaba ne siikhaliio tawe,
babukula omukhasi oyo bamurusie enje we enju eya raraawe, niio babaandu be lukoba olwo balamupila kamabaale bamwire. Akholile sisiindu sie chisoni mu baandu befwe khulwe khukhola bueeyi ne asimenya munju eya raraawe. Mu ngila yino mularusiao bumayaanu akari wenywe.
“Omundu aanyoolekha ne alikho akona ne omukhasi wo owasie, boombi bakhoya berwa. Mu ngila yino mularusiao bumayaanu akari wenywe.
“Omundu aanyoolekha mu lukoba ne alikho akona ne omukhaana niye omundu okundi akhwele.
Bombi bakhoya bayilwe enje we lukoba mala bapwe kamabaale bafwe. Omukhaana afwa sikila se aakukuula khulaanga buyeeti tawe, akhaba ne aba mu lukoba. Ne omundu oyo afwa sikila akona ne omukhaana niye owasie aba ne akhwele. Mu ngila yino mularusia bumayaanu akari wenywe.
“Omundu aakwa khu mukhaana niye omundu okundi akhwele ne bali mundaa, omundu oyo yeng'ene niye owirwa.
Se siliio silekholekha khu mukhaana tawe, sikila se akholile bumayaanu bubwolaana lifwa tawe. Kumusaango okwo kuli nga kwo mundu owibwaakala omundu okundi mala amwiira.
Omundu oyo akwile khu mukhaana oyo mundaa, ne akhaba ne akukuulile omundu omuyeeta se abeleo tawe.
aruunge raraawe wo mukhaana bitonyi kamakhumi karaano bie fwesa mala omukhaana oyo alaba omukhasi wewe sikila aamukwakho busa ne kamaani mala aamwoonaka. Aba se alimuoona mu bulamu bwewe bwoosi tawe.

“Mbao omundu owalatwa, namwe niye kumubili kwe buseecha kwakhalwa onyala engila mu libuusiana khusaaya Wele Omunyali Owa Bioosi tawe.
“Mbao omundu oweyasiimba namwe owe lisaaye liewe okhengile mu libuusiana lie babaandu ba Wele Omunyali Owa Bioosi tawe.
Kali kario sikila nibo bamwimana enywe biakhulia ne kameechi nga ne mwaba khu lukeendo ne mwama e Misiri. Lundi baruunga Balamu okhwa Beori khukhwama mu lukoba lwa Petiori mu Mesopotamia khu mulaama enywe.
Kakhaba kario Wele Omunyali Owa Bioosi, Wele wenywe se aarekeeresia ka Balamu tawe, ne kakhali aakaluukhasia silaamo siaaba chikhabi, sikila aamusiima enywe.
Mukhaenja khuuba ne kumuleembe ne chikholo chino namwe mubenyele buiinda mu bulamu bwenywe bwoosi tawe.
“Mukhabiila Baedomu tawe, bali balebe benywe. Lundi mukhabiila Bamisiri tawe, sikila mwaba baakwa mu sibala siabwe.
Khukhwamila khu selukho eya khataru khuchiililila be lisaaye lie Baedomu ne Bamisiri banyala bengila mu libuusiana lie babaandu ba Wele Omunyali Owa Bioosi.
“Ne muli mu kambi siise sie liie, mukhoya mulobe sisiindu siosi siosi sinyala siamukhola enywe mwaba banyaalu khuloondekhana ne kumwiima.
Omundu omunyaalu aaba ne aliio mwinywe sikila eroorere ne ali mu marooro siilo, akhoya arure enje we kambi akhakobola tawe.
Oli ekolooba esiinge, mala oli enyanga ekwa akobole mu kambi.
“Ba nende abuundu enje we kambi niio babaandu banyala bacha khukhwiyeeta.
Suta lusaala ne bulwaani bwowo. Ne wenya khukhwiyeeta onyala wayaba liloo wachaamo mala ne omalile welilisia.
Ekambi yenywe ekhoya ebe endakatifu. Wele Omunyali Owa Bioosi, Wele wenywe akeendangamo khumuonia enywe ne khukhwira basiku benywe. Khola murio nio Wele Omunyali Owa Bioosi akhabona sisiindu siosi siosi sinyaalu sinyala siakila Wele Omunyali Owa Bioosi amufutarira tawe.
“Nasioobi aaba ne elukha khukhwama wo mukhulu wewe mala eeche khwiwe omuyeete okhamukobosiayo tawe.
Anyala aamenya mu lukoba lwosi lwosi khu ngoba chenywe, nilwo omwene arobore mukhaba bakhalafu khu niye tawe.
Mukhayila chirupia chinyoolekhe khukhwama mu bueeyi namwe che chingila chimayaanu munju ya Wele Omunyali Owa Bioosi tawe. Wele Omunyali Owa Bioosi abiila bikholwa bioombi ebio.
Onyala waraakho bukhala khu nibio wikopia baakwa, ne okhakholela orio Omuisiraeli wasio tawe. Khola orio nio Wele Omunyali Owa Bioosi, Wele wowo akhuelesie ewe chikhabi mu buli sisiindu nisio okhola mu sibala nisio olikho ocha khumenya.
Ne waaba ne okhechuba tawe, aba se wakholile bumayaanu tawe.
Okhoya okhole nisio oloma oli okhola sikila wamwene wechubile Wele Omunyali Owa Bioosi, Wele wowo.
“Ne wingila mu liruuti lio wasio lie kimisabibu, onyala walia kamatuunda ke kimisabibu niko wenya. Ne okharaakho liosi liosi mu ndubi tawe.
Ne wingila mu lusaambu lwe biakhulia lwo wasio, onyala walia biakhulia bioosi bioosi nibio onyala wabuta ne kamakhono kowo, ne kakhali okhabikesakho ne ngeso tawe.

Ne arurire mungo omwo, anyala aacha khuteekha khu museecha okundi.
Omuseecha owe khabili oyo yesi anyala alekhe khusiimisibwa ne omukhasi oyo. Yesi aandike chibarwa che khumulekha, amuelesie mala amuoone arure mungo mwewe. Namwe omuseecha wewe owa khabili anyala aafwa.
Omuseecha wewe owe khunyoa se amukobosia lundi tawe, sikila omukhasi oyo abeele omunyaalu. Aaba ne amwiilakho lundi bulaba bumayaanu khu Wele Omunyali Owa Bioosi. Mukhareera bumayaanu buno mu sibala nisio Wele Omunyali Owa Bioosi, Wele wenywe alikho amuelesia khuuba sisienywe tawe.
“Omundu ne ali no mukhasi omwea, akhacha mwiie, namwe akhole kimilimo kikiindi kiosi kiosi tawe alabeelwa, akhakhola kimilimo tawe, khulwe kumwiiko mulala, nio amenye engo asangaasie omukhasi wewe.
“Ne wikopia omundu sisiindu, okhabukula lususi lwewe nilwo arumikhirangakho khusia tawe, sikila aba alikho aruunga bulamu bwewe.
Omundu aanyoolekha ne eeba Omuisiraeli wasie eelukha naye mala aamukhola nasioobi wewe namwe aamukusia mu bunasioobi, omundu oyo akhoya eerwe. Mu ngila yino mularusiao bumayaanu akari wenywe.
Khebulila niko Wele Omunyali Owa Bioosi, Wele wenywe akhola Miriamu nga ne mwaba ne mwama e Misiri.
Lindila enje mala olekhe omwene akhureerere sie khuambiilila.
Aaba ne ali omutaambi okhasibiikha siilo sioosi tawe.
Mukoboselie buli ekolooba nio ebiimbe akone liilo mala alakhubiita chikhabi. Ne niko okholile ako kalaba kamaluungi ebweeni wa Wele Omunyali Owa Bioosi, Wele wowo.
Buli endaalo enyanga ne siili khukwa tawe, muruunge khulwe kimilimo kie ndaalo eyo. Sikila ali omutaambi mala chinganakani chewe choosi chili khu rupia echo. Khola orio ne busa akhola ario aalilila Wele Omunyali Owa Bioosi mala ewe onyoolekhe khuuba omumayaanu.
Khebulila muli enywe mwaba banasioobi mu Misiri mala Wele Omunyali Owa Bioosi, Wele wenywe amusikula khukhwama ebweeneyo. Khwako mulaka enywe mukhole lino.
“Ne okesa biakhulia biowo khukhwama mu mukuunda mala wibilile bilala nibio okesile, okhakobolayo wabibukula tawe. Bili bie baakwa, bafuubi, nende banamulekhwa. Khola orio nio Wele Omunyali Owa Bioosi, Wele wowo akhuelesie chikhabi mu buli siindu nisio okhola.
Ne obuta kamatuunda ke kumuseituni, okhakobolayo wabuta kasikalekho tawe, kali ke baakwa, bafuubi nende banamulekhwa.
Ne obuusia kamatuunda ke kumusabibu, okhakobolayo khu bisina lukhola khabili tawe, kamatuunda ke kimisabibu kasikalekho kali ke baakwa, bafuubi nende banamulekhwa.
Khebulila muli enywe mwaba banasioobi mu Misiri, khwako ese mulaka enywe, mukhole lino.”

“Baisiraeli babili banyala baaba ne bulomani mala baacha mu koti. Omukhalaki anyala abisia akari wo oyo owe bumayaanu nende ooli ne kumusaango.
Omundu aaba owe kumusaango ne akhalakilwe bukhupe, omukhalaki alamwalisia mafumala mala bamupe biboko omukhalaki ne aloleleele. Akhoya anyoole bukali bwe bukhupe khuloondekhana ne kamakhiikha niko akholile.
Akhoya aebwe biboko bibioola kamakhumi kane, ne se bibira ao tawe. Khubisia ao khukhila owasio afwocholwa mu baandu.
Omwana owe sisoleeli omubele niye balasaala alatiuukhwa lisina lia raraawe owafwa, nio lisaaye liewe lichiililile mu Isiraeli.
Ne wandaaye woyo owafwa ne akhenya khukobosia mulamue tawe, namulekhwa oyo alacha khu bemeelesi be lukoba asilibwa mala alome ali, ‘Mulamwa se eenya lisina lia wandaaye lichiililile mu Isiraeli tawe. Se eenya khukholela ese kimilimo nikio wandaaye aakholanga tawe.’
Babemeelesi be lukoba balalaanga omundu oyo mala balomalome naye. Aaba ne asiloba khukobosia namulekhwa,
namulekhwa oyo alamuchaakho ebweeni we babemeelesi be lukoba, amufuule siraaro silala, amufuuche mu moni mala alome ali, ‘Kano niko kakekholekha khu mundu okhenya lisaaye lia wandaaye lichiililile tawe.’
Enju yewe elamanyikha mu Isiraeli nga, ‘Enju yo mundu owafuulwa siraaro.’ ”
“Babaandu babili baaba ne balikho bapana mala omukhasi owa mulala khu nibo aakhaka khuyeeta omuseecha wewe khulwe khukhala omundu okundi oyo kumubili,
okhamukholela siisa tawe mukhale kumukhono.
Okhaba ne bikelo bibili munju mwowo, sibalaayi ne sitiiti tawe.
Rumikhira sipiimilo ne sikelo sisienyekha lundi sia ng'ali, nio omenye kimiiko kimikali mu sibala nisio Wele Omunyali Owa Bioosi, Wele wowo alikho akhuelesia ewe.
Wele Omunyali Owa Bioosi abiila babaandu babeanga ne bakhola bibiindu nga ebio.
Se baba ne buuri khu Wele tawe. Bamuloondakho bamwibwaakala khu lukeendo nga ne mwaba ne mulwiile mala beera balala mwinywe ba baba enyuma.
Khwako, Wele Omunyali Owa Bioosi, Wele wenywe acha khumuelesia sibala mala amukhole mwingilemo sibe sisienywe. Alamuelesia kumuleembe. Basiku bamenyile siimbi nanywe se balaba butinyu khwinywe tawe. Ne amalile khukhola ario, yiira Baameleki boosi, nio akhabao olibakhebulila lundi tawe. Mukhebilila lino tawe.

“Mulengisia sibala nisio Wele Omunyali Owa Bioosi, Wele wenywe alikho amuelesia sibe sisienywe mala mu sibukule ne khu simenyamo. Ne mumalile murio,
buli mulala khwinywe akhoya abiikhe mu sikono sitonyi sie khunyoa sia buli sibiaalwa nisio akesile khukhwama mu sibala nisio Wele Omunyali Owa Bioosi, Wele wenywe alikho amuelesia enywe mala ache nabio abuundu aaroborwa e khusaaya.
Ache khu musaayi ooli omwimeelesi siise esio mala omuboolele ali, ‘Ese luno fukiilila ebweeni wa Wele Omunyali Owa Bioosi, Wele wowo ndi nengile mu sibala nisio niye asuubisia bakuuka befwe ali akhakhuelesie efwe.’
“Omusaayi alakaanila sikono mala asire ebweeni wa alutare ya Wele Omunyali Owa Bioosi, Wele wowo.
Ne ewe mu moni cha Wele Omunyali Owa Bioosi, Wele wowo olakobolela mu makhuwa kano: ‘Kuuka wase aba omuuyauyi busa, Omuaramu. Acha ne be nju yewe batiiti busa mala ebweeneyo baaba ekholo emboofu eye kamaani lundi eye babaandu bakali.
Bamisiri bakhukholela efwe kamabi, bakhunaania mala bakhuyingilila khwakhola kimilimo nga banasioobi.
Nio khwalilila Wele Omunyali Owa Bioosi, Wele we bakuuka befwe akhuyeete efwe. Wele Omunyali Owa Bioosi aaulila khulila khwefwe aabona khunaanisibwa, khwefwe, kimilimo ne bumiinikhi nibwo khwabamo.
Nio aakhurusia efwe e Misiri ne bunyali bwewe bukali ne kamaani. Aakhola kamayia, kamakhuwa ke khuukia nende, bibiindu biriisia.
Akhureera efwe ano mala akhuelesia efwe sibala sino nisio kamabeele ne bubuukhi biseleetekhanga.
Nio, luno Wele Omunyali Owa Bioosi ese ndikho khureerera ewe sitonyi sie khunyoa sie likesa nilio wambelesie.’
“Olara asi sikono ebweeni wa Wele Omunyali Owa Bioosi, Wele wowo mala omusaayileo.
Lundi okhoya wekhoyele bibiindu bilayi bioosi nibio Wele Omunyali Owa Bioosi, Wele wowo akhuelesie ewe nende be nju yowo, Balawi nende baakwa nibo omenyile nabo.
boolela Wele Omunyali Owa Bioosi, Wele wowo oli, ‘Narusiisie sitonyi sitakatifu khukhwama munju mwase. Nasiieleesie khu Balawi, baakwa, bafuubi, nende banamulekhwa, khuloondekhana ne lilaka liowo. Se nabeele omureengu namwe se nebiliile liosi liosi khu malaka kowo ka silala khwikhumi tawe.
Se naliile silala khwikhumi ne ndi mu masika namwe nga nabeele omunyaalu tawe. Se naanile silala khwikhumi nga esaka khulwo omufu tawe. Nariire lilaka liowo, Wele Omunyali Owa Bioosi, Wele wase, mala nakhola khuloondekhana nende koosi niko ewe wandaka khukhola.
Ne oli abuundu wowo atakatifu mwikulu, lola asi, mala obiite babaandu bowo Isiraeli chikhabi, biita chikhabi akhaba sibala nisio kamabeele ne bubuukhi biseleetekhanga nisio wakhuelesie efwe, nga ne wasuubisia bakuuka befwe.’
“Endaalo yino Wele Omunyali Owa Bioosi, Wele wenywe alikho amulaka murie kamalaka koosi. Khwako, ba barekerefu mukarie ne kumwoyo kwenywe kwoosi ne liiba lienywe.
Endaalo yino wafukiiliile oli Wele Omunyali Owa Bioosi ali Wele wowo, lundi wafukiiliile oli olamuria, ne khuloonda kamalaka kewe koosi, ne khukhola koosi niko alaka.
Endaalo yino Wele Omunyali Owa Bioosi amufukiilile enywe nga babaandu bewe, nga ne aamusuubisia enywe, mala aamulaka murie kamalaka kewe koosi.
Alamukhola enywe mube bakali khukhila ekholo ekiindi yosi yosi niyo aabuumba. Alakhola ario khulwe efuma

Nono Musa alala ne babemeelesi ba Isiraeli, balaka babaandu bali, “Ria kamalaka koosi niko ese ndikho muelesia enywe endaalo yino.
Khu ndaalo niyo mwambukhilakho luluuchi lwa Yoritani mala mwingile mu sibala nisio Wele Omunyali Owa Bioosi, Wele wenywe alikho amuelesia enywe, mularaao kamabaale kamabalaayi mala mukaakhe luloongo.
Mukhaandikekho kamalaka kano koosi. Wele Omunyali Owa Bioosi, Wele we bakuuka benywe alikho amuelesia enywe sibala nisio kamabeele ne bubuukhi biseleetikhanga nga ne aamusuubisia enywe.
Ne mumalile khukhwambukha luluuchi lwa Yoritani, yimisia kamabaale kano khu sikulu sia Ebali, nga ese ne ndikho mulaka endaalo yino mala muakhekho luloongo.
Ebweeneyo mukhombakheyo alutare eye kamabaale khulwa Wele Omunyali Owa Bioosi, Wele wenywe. Alutare eyo ekharwakho sichuuma siosi siosi tawe.
Alutare yosi yosi niyo muliombakhila Wele Omunyali Owa Bioosi, Wele wenywe ekhoya yombakhilwe kamabaale kakhabeechwa tawe. Khubwenokhwo mukhaanilekho biianwa bie khukhwosia khu Wele Omunyali Owa Bioosi, Wele wenywe.
Lundi mukhaanilekho chimbosio che kumuleembe mala muliileo. Ebweeneyo mukhekhoye ebweeni wa Wele Omunyali Owa Bioosi, Wele wenywe.
Khu mabaale kakaakhwakho luloongo ako, andikakho kamalaka koosi karuriirikhe bulayi.”
Musa, ne basaayi Balawi baboolela babaandu ba Isiraeli boosi bali, “Isiraeli sila, mala mundekeeresie. Endaalo yino enywe mwabeele babaandu ba Wele Omunyali Owa Bioosi, Wele wenywe.
Khwako khe mumurie mala muliinde kamalaka kewe koosi niko ese ndikho muelesia enywe endaalo yino.”
Endaalo eyo eng'ene Musa aboolela babaandu ba Isiraeli ali,
“Enywe ne mwambuukhe luluuchi lwa Yoritani, chikholo chino chileema khu sikulu sia Kerisimu khulwe khumubiita chikhabi. Chikholo cha Simioni, Lawi, Yuda, Isakari, Yosefu ne Benjamini.
Ne chikholo chino chileema khu sikulu sia Ebali khulwe khulaama: Rubeni, Kati, Asheri, Sebuluni, Dani ne Nafutali.
Balawi balaboolela babaandu kamakhuwa kano ne kumumilo kuuliilikhana:
Ne babaandu boosi balikobosia bali “Kabe kario.”
Ne babaandu boosi balikobosia bali “Kabe kario.”
Ne babaandu boosi balikobosia bali “Kabe kario.”
Ne babaandu boosi balikobosia bali, “Kabe kario.”
Ne babaandu boosi balikobosia bali, “Kabe kario.”
Ne babaandu boosi balikobosia bali, “Kabe kario.”
Ne babaandu boosi balikobosia bali, “Kabe kario.”
Ne babaandu boosi balikobosia bali, “Kabe kario.”
Ne babaandu boosi balikobosia bali, “Kabe kario.”
“Omundu yesi yesi owira owasie mu bwikisi alaamwe.”
Ne babaandu boosi balikobosia bali, “Kabe kario.”
“Omundu yesi yesi ofukiilila asoya khukhwira omundu okhali ne bubi tawe alaamwe.”
Ne babaandu boosi balikobosia bali, “Kabe kario.”
Ne babaandu boosi balikobosia bali, “Kabe kario.”

Ria Wele Omunyali Owa Bioosi, Wele wenywe mala chikhabi chino choosi chilaba chichenywe:
“Wele Omunyali Owa Bioosi alabiita chikhabi chingoba chenywe ne kimikuunda kienywe.
“Wele Omunyali Owa Bioosi alamubiita enywe chikhabi musaale babaana bakali munyoole biakhulia bikali, chikhaafu chingali ne bibiaayo bikali.
“Wele Omunyali Owa Bioosi alabiita chikhabi bibiaalwa bienywe nende biakhulia nibio mwamiamo bioosi.
“Alamubiita enywe chikhabi mu buli siindu nisio mukhola.
“Basiku benywe ne bamwibwaakala enywe, Wele Omunyali Owa Bioosi akhabakhole bakhilwe. Ne becha khumwibwaakala enywe balechela khu ngila ndala ne kakhali bakhelukhile khu ngila saba.
“Wele Omunyali Owa Bioosi akhabiite chikhabi bibiaaki bienywe ne khubiita chikhabi kimilimo kienywe kioosi. Alamubiita enywe chikhabi mu sibala nisio alikho amuelesia khuuba sisienywe.
“Wele Omunyali Owa Bioosi akhamukhole enywe mube ekholo endakatifu nga ne aamusuubisia enywe. Alakhola ario mwaba ne muria kamalaka kewe ne khuloonda koosi niko amulaka.
Ne chikholo choosi che sibala chilabona chili enywe muli babaandu ba Wele Omunyali Owa Bioosi mala chilamuria enywe.
Wele Omunyali Owa Bioosi alamuelesia enywe babaana bakali, chikhaafu chingali ne bibiaamo bikali lukali mu sibala nisio aasuubisia bakuuka benywe ali akhamuelesie enywe.
Alareera efula mu siise sisienyekha khukhwama mu ngaaki, mala abiite chikhabi kimilimo kienywe kioosi. Enywe mulekopia chikholo chichiindi ne kakhali enywe se mulekopa khukhwama khu kholo yosi yosi tawe.
Wele Omunyali Owa Bioosi, Wele wenywe alamukhola enywe mube nga babemeelesi ne se muliba baloondi tawe, buli lwosi mulaba angaaki we chikholo chichiindi. Kaliba kario mwaba barekerefu mu khuria kamalaka niko ndikho muelesia enywe endaalo yino.
Ne mukhalekha kamalaka niko ndikho muelesia endaalo yino mala mwasaaya ne khukholela bawele babaandi tawe.
“Ne kakhali mwaba be sileka khu Wele Omunyali Owa Bioosi, Wele wenywe namwe mulekhe khuuba barekerefu mu khuria kamalaka koosi niko ese ndikho muelesia enywe endaalo yino, aba bilaamo bino bioosi bilamwichakho.
“Wele Omunyali Owa Bioosi alalaama chingoba chenywe ne kimikuunda kienywe.
“Wele Omunyali Owa Bioosi alalaama bibiaalila bienywe nende biakhulia nibio mwamiamo.
“Lisaaye lienywe lilalaamwa, alala ne bibiaamo bienywe ne chikhaafu ne kamakheese.
“Mulalaamwa mu buli siindu nisio mukhola.
“Mwaaba ne mukhola kamabi ne mulekha Wele Omunyali Owa Bioosi, Wele Omunyali Owa Bioosi alamureerera bilaamo, likoyaana ne changalaalo, buli mu siindu nisio mukhola khukhwola nga ne mulabunisibwa khangu.
Alareerao lufu khukhwola nga lulamumala enywe mweesi, se akhabeo okharame mu sibala nimwo muli siimbi khucha tawe.
Wele Omunyali Owa Bioosi, alareera lufu lwe khuambisiana, ne kamabiimba ne kamaima, siimiyu ne khuungu eye khukhwoomia yonake bibiaamo bienywe. Kamaraba kano kalaba ne nanywe nabwila mufwa.
Efula se likwa tawe ne kamaloba kenywe kaloma kaandalale nga sichuuma.
Mu bweyaangu bwe efula Wele Omunyali Owa Bioosi alareera lutamuusi lukali ne khuungu engali elimo kumuyekhe nabwila mulabuna.
“Wele Omunyali Owa Bioosi alakhola basiku benywe bamuule enywe. Mulichila khu ngila ndala ne mulikho mucha khubebwaakala ne kakhali mukhelukhile khu ngila saba mala chikholo che khu sibala chikhareenge sikila kamwekholekha khwinywe.
Ne mufwa, kimibili kienywe kikhabe siakhulia sie chinyuni ne chisaang'i. Ne se alabao omundu olachioona tawe.
Wele Omunyali Owa Bioosi alareera kamabiimba khwinywe nga ne aakhola khu Bamisiri. Alakhola kimibili kienywe kibe ne kamaboondo, kimibili kienywe kilechulakho chingooso, muleyakalaka ne se mulaona tawe.
Wele Omunyali Owa Bioosi alamukhola enywe mukwe kamalalu, lundi mubofule mala mukoyaane mu bwongo.
Mulaabaasia busa eyi neyi kumuusi nga babofu mala mulatiimatiima busa, se mulanyoola chingila tawe. Mulamiinwa ne khunuulwa buli lwosi se alabao omundu akhaba mulala olamuyeeta enywe tawe.
“Mwinywe omundu alikhwa omukhasi mala omundu okundi niye olamubukula abe omukhasi wewe. Olombakha enju, ne se olamenyamo tawe. Olabiaala kimisabibu mwiruuti ne se olaliakho kamatuunda ke kimisabibu tawe.
Chikhaafu chowo chilakhoonyelwa ebweeni wowo, ne se olaliaakho enyama yosi yosi tawe. Chipunda chowo chilakhuruurwa chibukulwe ne ololeleele ne se balakhukoboselia tawe. Kamakheese kowo kalaelesibwa khu basiku bowo ne se alabao omundu akhaba mulala olakhuyeeta ewe tawe.
Babaana bowo basoleeli ne bakhaana balaanwa nga banasioobi khu baakwa ewe ne ololeleele. Buli ndaalo olaluiilila chimoni chowo ne olindiilila oli wakana babaana bowo balakalukha.
Ekholo engeni elabukula bibiaamo biowo bioosi bie mu mukuunda kwowo ne kimilimo kiowo. Okhapisibwe siibi ne khukhwomwa mu bulamu bwowo bwoosi.
Nibio obona bilakhulalusia.
Wele Omunyali Owa Bioosi alaelesia bikele biowo ne kamasikamo kamaboondo kamarafu kakhanyala kaona tawe. Kamabiimba kalakhwichulakho khukhwama khu murwe khukhwola khu siikhandakilo.
“Wele Omunyali Owa Bioosi alamubukula enywe nende omwami wenywe niye mwarobora amuyile mu sibala sikeni nisio enywe namwe bakuuka benywe mukhamanya tawe. Ebweeneyo mulakholela bawele ba babeechwa khukhwama khu mirongooro nende khu mabaale.
Mu bibala nimwo Wele Omunyali Owa Bioosi akhamusalanisiemo, babaandu bakhesiindukhe sikila sisiikholeekhe khwinywe. Mukhabe lusimo lundi be khuchekheelelwa.
“Mulamiicha bumiicho bukali ne mulakesa busa bikeekhe, sikila chisike chilalia bibiaamo bienywe.
Mulabiaala kimisabibu mu mikuunda kienywe mala mukiliinde, ne kakhali se mulanywa endali namwe mulie kamatuunda ke kimisabibu tawe, sikila biisa bilalia chisakia.
Mukhabiaale kimiseituni buli abuundu mu sibala sienywe ne kakhali se mukhanyoolekho kamafura ke kimiseituni tawe, sikila chiseituni chilakhukhumukha asi ne chisiili chimbisi.
Mulasaala babaana basoleeli ne bakhaana mulabatibia sikila balayilwa nga mu mbaambe eye liie.
Kimirongooro kienywe kioosi ne bibiaamo bilaliibwa ne chisike.
“Baakwa bamenyile mu sibala sienywe balanyoola bunyali buli lwosi, ne kakhali enywe mulaboombelelwa bunyali buli lwosi.
Balaba ne chirupia che khumwekopia enywe ne kakhali enywe se mulaba ne chirupia che khubekopia nibo tawe. Ekhumaliilikha balamwamiia enywe.
“Bilaamo bino bioosi bilamwichakho, mala bilaba khwinywe nanywe khukhwola nga ne mubuna, sikila se mwaria Wele Omunyali Owa Bioosi, Wele wenywe ne khuliinda kamalaka niko aamuelesia enywe tawe.
Bino bikhekesie bukhalaki bwa Wele khwinywe ne khu lisaaye lienywe mindali na mindali.
Kalaba kario sikila aba se mwakholeele Wele Omunyali Owa Bioosi, Wele wenywe mu liekhoya ne busangaafu tawe, aakhaba ne mwabeele nende buli siindu.
Khwako, mulakholela basiku benywe nibo Wele Omunyali Owa Bioosi alikho acha khuruma beche mwinywe. Mulaba ne njala, bulesia ne sichula, mulataamba buli siindu. Balamurakho lichooki lie sichuuma khukhwola nga ne mubunila elala.
Wele Omunyali Owa Bioosi alalekhuula ekholo khukhwama aleeyi, ekholo eye lulomo nilwo enywe mukhamanyile tawe. Balamwichamo khangu nga efuruusi.
Bali barafu lundi se balaba ne siisa khu mundu yesi yesi omuele namwe omusaakhulu tawe.
Balalia chikhaafu chenywe ne bibiaamo mala enywe mufwe njala. Se balamulekhela enywe siakhulia siosi siosi, endali, kamafura ke chiseituni, chikhaafu namwe kamakheese tawe, khukhwola nga enywe ne mubuna.
Chikholo chino chiliibwaakala buli lukoba mu sibala nisio Wele Omunyali Owa Bioosi, Wele wenywe alikho amuelesia enywe. Chingoba chichabotookhelesibwa ne kamasiisi kamaleeyi mu nicho mwasuubilamo chilakwa.
“Ne enywe mukhalie babaana benywe babeene nibo musaala, basoleeli ne bakhaana nibo Wele Omunyali Owa Bioosi, Wele wenywe aamuelesia mulakhola murio nga basiku benywe ne balamwibuulila ne busulunyu nibwo mulabamo.
Akhaba omundu we lukoosi lukali lundi owasaalwa khu luuya lwe bubwami yesi alemana wandaaye ne omukhasi wewe omwene niye asiima ne babaana bewe siakhulia.
Se akhaelesiekho yesi yesi khu nibo, enyama yosi yosi eye babaana bewe nibo alikho alia tawe, sikila se ali ne sisiindu sisikaale tawe, mukhwibuulila ne mu siibi nisio basiku benywe balamupisia enywe mu ngoba chenywe.
Omukhasi omukoosi lukali lundi owasaalwa khu luuya lwe babaami mwinywe okhaswalanga siikhandakilo siewe asi tawe sikila ali omukoosi lukali yesi akhabe ne chinge nga omusaakhulu wewe.
Nga basiku ne bakhebuulile lukoba lwewe akhabe ne njala lukali mala eenye siakhulia ne enyuma akhalie mu bwikisi omwana niye asaalile ne ngobi, omuseecha wewe niye asiima namwe babaana bewe se bakhamanyekho tawe.
“Mwaaba ne mukharia mu busuubilifu kamalaka kano koosi kakaandikwa mu sitabu sino tawe, mwaba ne mukharia lisina lia Wele Omunyali Owa Bioosi, Wele wenywe tawe,
Wele Omunyali Owa Bioosi alamureerera enywe ne babaana benywe kiminaanio kie khuukia, kimirafu mala kia mindali alala ne bulwaale bubi bwa mindali.
Lundi alamureerera enywe buli bulwaale bubi nibwo mwabona mu Misiri ne se mulaona tawe.
Lundi akhamureerere enywe bulwaale chingano choosi ne kiminaanio kikhaandikwa mu sitabu sie kamalaka sino tawe. Wele Omunyali Owa Bioosi akhamukholele enywe ario khukhwola nga mubuna.
Aakhaba ne muli bakali nga ching'enieesi, bakeekhe mwinywe bong'ene bakhaone, sikila mwaba barengu khu Wele Omunyali Owa Bioosi, Wele wenywe.
Nga Wele Omunyali Owa Bioosi ne asangaalila khumukhola enywe muindiaale ne khumukhola enywe mutasikhe, akhasangaalile ario khumureerera enywe butinyu ne khumubunia. Mukharusibwe mu sibala nisio muli siimbi khwingisia.
“Wele Omunyali Owa Bioosi alamusalanisia enywe mu kholo choosi che mu sibala buli abuundu mala ebweeneyo mulakholela bawele ba babeechwa khukhwama khu mirongooro ne khu mabaale, wele nibo enywe namwe bakuukawenywe abeele bakhasaayanga tawe.
Se mulinyoola kumuleembe abuundu osi osi mu kholo chino tawe. Ne kakhali Wele Omunyali Owa Bioosi akhare mwinywe liliembeelela, chisoni ne khufwa kumwoyo.
Buli lwosi bulamu bwenywe bukhabe mu butinyu. Kumuusi ne siilo mukhabe ne buuri bukali lukali, lundi buli lwosi mulamenya mu buuri bwe lifwa.
Buli siindu nisio mubona, kimiooyo kienywe kikhaape lukali. Buli mutikhinyi mukhekoombenge muli andi ebeele ekolooba, buli ekolooba mwikoomba muli andi kubeele kumutikhinyi.
Wele Omunyali Owa Bioosi alamukoboselia enywe mu meeli e Misiri aakhaba ne aaloma ali se mulikobolayo tawe. Ebweeneyo mukhakhake khukhwekusia khu basiku nga banasioobi, ne kakhali se akhabeeo okheenye khumukula enywe tawe.”

Kano niko kamakhuwa ke ndakaano niyo Wele Omunyali Owa Bioosi aalaka Musa akhole ne babaandu ba Isiraeli mu sibala sia Moabu. Endakaano yino yaba khutasa khu niyo aakhola nabo a sikulu sia Sinai.
Musa aalaanga alala babaandu ba Isiraeli boosi mala aababoolela ali, “Mwabeene mwabona koosi niko Wele Omunyali Owa Bioosi aakhola khu Farao, omwami owe Misiri, ne bakholi bewe ne khu sibala sioosi ebweeni wenywe.
Mwabona kamakhako, kamaya, nende bie khuukia biboofu nibio Wele Omunyali Owa Bioosi aakhola.
Ne khukhwola khu ndaalo yino Wele Omunyali Owa Bioosi akhamuelesia enywe limanya, libona namwe liiulila tawe.
Khu miiko kamakhumi kane ese namwimeelela mwabira mu sichiimi, ne kakhali chingubo chenywe se chatabuukhe tawe, namwe biraaro bienywe se biatabuukhe tawe.
Se mwalia siakhulia namwe mwanywa endali namwe kamalwa tawe. Kaba kario nio enywe mumanye muli Wele Omunyali Owa Bioosi, ali Wele wenywe.
Ne kakhali efwe nga khwola abuundu ano, omwami Sihoni owa Heshiboni ne omwami Oku owa Bashani barura bakhwibwaakala efwe, mala efwe khwabaula.
Khwabukula sibala siabwe, mala khwasikaba chikholo cha Rubeni, Kati nende balala khu kholo eya Manase.
Khwako ba barekerefu khukhola koosi kaali mu ndakaano yino nio muindiaale.
“Endaalo yino enywe mweesi mwemile ebweeni wa Wele Omunyali Owa Bioosi, Wele wenywe. Babemeelesi benywe ne basaakhulu ne banamae bakhulu babaandu be siseecha boosi.
Aakhaba bakhasi, nende babaana ne baakwa bamenyile mwinywe, nende bamwasakilanga enywe chiikhu ne khumusutila kameechi bosi bali ano.
Mweesi muli ano endaalo yino, khukhola endakaano ne Wele Omunyali Owa Bioosi, Wele wefwe, niyo alikho akhola ne nanywe.
Wele Omunyali Owa Bioosi eenya amukhole enywe luno khuuba babaandu bewe, alaba Wele wenywe, nga ne aamusuubisia enywe nende bakuuka benywe, Aburahamu, Isaaka ne Yakobo.
Wele Omunyali Owa Bioosi se alikho akhola endakaano eye liliechuba yino ne nanywe mweng'ene tawe.
Alikho akhola ne nafwe fweesi khukhwimile ano ebweeni wewe, endaalo yino akhaba nende be lisaaye liefwe bakhasaalwa tawe.
“Enywe mumanyile nga ne khwamenya mu Misiri, lundi nga ne khwabira mu sibala sie chikholo chichiindi.
Mwabona bifwaani biabwe bie khusinya bibiakholwa khukhwama khu mirongooro, kamabaale, efwesa nende esahabu.
Ba burekeerefu nio akhabao omundu owe siseecha namwe owe siikhasi, be munju yosi yosi namwe ekholo eyimile ano endaalo yino olekelesia Wele Omunyali Owa Bioosi, Wele wefwe mala ache akholele bawele be chikholo chichiindi tawe. Kano kaliba nga lusia lwe kumurongooro kukhula kube simelwa silulu lundi sie bufwisi.
Omundu akhabao endaalo yino olikho oulila kamakhuwa ke endakaano eye liliechuba yino mala ebiite omwene chikhabi ne aloma ali, ‘Ndaba busa bulayi nakhakhola sileka.’ Lilienelio lilamubunia enywe mweesi, balayi ne baabi sitube.
Wele Omunyali Owa Bioosi se alabeela omundu nga oyo ario tawe. Ne kakhali lirima lia Wele Omunyali Owa Bioosi ne likhendekha bilamuburukhirakho, mala bilaamo bioosi bibiaandikwa mu sitabu sino bilamwichakho nabwila Wele Omunyali Owa Bioosi alamubunisila enywe elala.
Wele Omunyali Owa Bioosi alamukhola niye abe silolelo ebweeni we chikholo choosi cha Isiraeli. Kakhekholekhe kario khuloondekhana ne bilaamo bioosi bie endakaano bibiaandikwa mu sitabu sie kamalaka sino.
“Mu selukho eyiicha, lisaaye lienywe enyuma wenywe ne baakwa khukhwama mu bibala bie aleeyi balibona butinyu ne bulwaale nibwo Wele Omunyali Owa Bioosi areerire mu sibala sienywe.
Kimikuunda kiliba bitalalie bikhasaala bibiaamo tawe, kikhafuunikhwe ne kumulilo nende chumbe se siliio silibiaalwa tawe. Aakhaba enyoonyi se limelamo tawe. Sibala sienywe sikhabe busa nga chingoba cha Sodomu ne Komora nende Atima ne Seboimu nicho Wele Omunyali Owa Bioosi abunia nga ne aba ne akhalala lukali.
Chikholo choosi chilireeba chili, ‘Siina sikila Wele Omunyali Owa Bioosi ne akhola kano khu sibala sino? Sifuno sie lirima liewe lirafu sili siina?’
Ne babaandu bakhakobosie bali, ‘Sikila balekelesia endakaano niyo Wele Omunyali Owa Bioosi, Wele owe bakuuka babwe aakhola ne nabo nga ne aabarusia mu Misiri.
Bakholela bawele babaandi ne khubasaaya, bawele nibo yaba bakhamanya namwe basaayanga tawe.
Khwako Wele Omunyali Owa Bioosi aambila babaandu be sibala sino lirima mala areera khu sibala siabwe bilaamo bioosi bibiaandikwa mu sitabu sino.
Wele Omunyali Owa Bioosi aabarusia mu sibala siabwe mu lirima liewe likali mala abamwaata mu sibala sikeni, khukhwola endaalo yino bali ebweeneyo.’
“Bibiindu bikhamanyikhaane bili bia Wele Omunyali Owa Bioosi, Wele wefwe ne kakhali nibio niye aakhwekesia bili bibiefwe ne lisaaye liefwe khulwa mindali na mindali. Khukhoya khurie kamalaka kano koosi.

“Luno ese namueleesie enywe burobosi akari we chikhabi ne silaamo. Nga bibiindu bino bioosi ne bikhabe ne bimwekholekhekho mala mumenye mu kholo nimwo Wele Omunyali Owa Bioosi, Wele wenywe akhamusalanisiamo, khebulila kamakhuwa kano.
Enywe nende be lisaaye lienywe mukhakobolele Wele Omunyali Owa Bioosi, Wele wenywe, mala mukhamurie niye ne kumwoyo kwenywe kwoosi ne liiba lienywe lioosi. Mukhare kamalaka kewe niko ese ndikho muelesia enywe endaalo yino.
Enyuma wako, Wele Omunyali Owa Bioosi, Wele wenywe akhamukholele enywe siisa. Akhamukobosie murure mu kholo nimwo aamusalanisiamo, lundi akhamukhole enywe mube baiinda lundi.
Aakhaba ne mwasalanisibwa mu sibala sie aleeyi, Wele Omunyali Owa Bioosi, Wele wenywe akhamubuusie enywe alala mala amukobosie.
Nio amureere enywe mu sibala nimwo bakukawenywe bamenyanga khale mala alamukhola mube baiinda lukali lundi bakali khukhila bakuukawenywe.
Wele Omunyali Owa Bioosi, Wele wenywe akhamuelesie enywe kimiooyo kie liiria, nio mu musiime niye ne kumwoyo kwenywe kwoosi ne liiba lienywe lioosi mala muchiililile khumenya mu sibala esio.
Akhakobosie bilaamo bino bioosi khu benywe basiku, babamubiila enywe ne khumupia enywe siibi.
Enywe mukharie Wele Omunyali Owa Bioosi ne khuloonda kamalaka kewe koosi niko ese ndikho muelesia enywe endaalo yino.
Wele Omunyali Owa Bioosi, Wele wenywe akhamukhole enywe muindiaale mu bioosi nibio mukhola, muliba ne babaana bakali, ne chikhaafu chingali, ne kimikuunda kienywe kikhamemo bibiaamo bikali lukali. Wele Omunyali Owa Bioosi, Wele wenywe akhasangaale khumukhola enywe baiinda nga aakhola bakuukawenywe baaba baiinda.
Kakhabe kario mwaba ne mumuria niye ne khuloonda kamalaka kewe koosi kakaandikwa mu sitabu sie kamalaka kewe sino. Mukhoya mukobolele Wele Omunyali Owa Bioosi, Wele wenywe ne kumwoyo kwenywe kwoosi ne liiba lienywe lioosi.
“Lilaka nilio ese ndikho muelesia enywe endaalo yino se lili liaandalafu lukali namwe se lili aleeyi lukali khukhwama khwinywe tawe.
Se lili mwikulu tawe, nio akhabao oreeba ali, ‘Naanu olacha mwikulu alireere asi khwifwe nio khuliulile mala khulirie tawe?’
Namwe se lili sikelekha sisiindi sie nyanja nio abeo oreeba ali, ‘Naanu khwifwe olambukha akhureerere efwe nio khuulile mala khurie?’ Tawe.
Likhuwa lili siimbi lukali ne nanywe. Lili mu minwa kienywe ne mu miooyo kienywe, khwako khe mulirie.
“Endaalo yino ese ndikho muelesia enywe burobosi akari we bulamu ne lifwa nende akari we kamalayi ne kamabi.
Murie kamalaka ka Wele Omunyali Owa Bioosi, Wele wenywe niko ndikho muelesia endaalo yino khulwe khumusiima niye, ne khukhola niko niye eenya ne khuliinda kamalaka kewe koosi. Mwakhola murio, Wele Omunyali Owa Bioosi, Wele wenywe alamubiita enywe chikhabi mu sibala nisio muli siimbi khukhwingisia.
Ne kakhali mwaba ne mulekha Wele Omunyali Owa Bioosi, Wele wenywe mala mulekhe khumuulila, ne eyi musaaya bawele babaandi ne khubakholela,
ese muboolela enywe endaalo yino ndi mulabuna. Se mulamenya lukali mu sibala siili engelekha owa Yoritani esio nisio ooli siimbi khukhwingisia tawe.
Luno likulu ne liloba bili buloli bwase bili ese ndikho muelesia enywe burobosi akari we bulamu ne lifwa, kari we chikhabi ne silaamo. Khwako robora bulamu nio enywe ne lisaaye lienywe mumenye.
Siima Wele Omunyali Owa Bioosi, Wele wenywe, mu murie niye mala mube basuubilwa khu niye nio mube balamu lundi nio mumenye lukali mu sibala nisio aasuubisia khuelesia bakukawenywe, Aburahamu, Isaaka ne Yakobo.”

Musa achiililila khuboolela babaandu ba Isiraeli boosi kamakhuwa kano.
Aababoolela ali, “Ese luno ndi bukhulu bwe kimiiko emia ndala ne kamakhumi kabili. Se nyala khumwimeelela enywe lundi tawe. Wele Omunyali Owa Bioosi aamboolela ali ese se ndambukha luluuchi lwa Yoritani tawe.
Wele Omunyali Owa Bioosi, Wele wenywe omwene niye olamuraangirira enywe ebweeni wenywe mala abunie chikholo chimenyileyo, nio enywe mwingisie sibala siabwe. Ne Yoshua alaba omwimeelesi wenywe nga Wele Omunyali Owa Bioosi ne aloma.
Wele Omunyali Owa Bioosi alikholela babaandu be chikholo echo niko aakholela Sihoni ne Oku, babaami be Baamori mala aababunia nibo ne sibala siabwe.
Wele Omunyali Owa Bioosi alamuelesia enywe bukhili khu nibo mala mukhoya mubakhole busa bulayi bwene nga ese mulakile.
Ba ne kamaani ne bunyindaafu. Mukhabaria namwe mwabareengera tawe. Wele Omunyali Owa Bioosi, Wele wenywe alaba ne nanywe. Se alamuchangalaasia namwe aamwanjukhe enywe tawe.”
Khwako, Musa aalaanga Yoshua mala aamuboolela mu moni che babaandu ba Isiraeli boosi ali, “Ba ne kamaani lundi omunyindaafu. Ewe niwe olemeelela babaandu ba Isiraeli bano khukhwingila mu sibala nisio Wele Omunyali Owa Bioosi aasuubisia bakuuka babwe, bayeete khukhwola nga ne basingisia.
Wele Omunyali Owa Bioosi omwene alakhuraangirira ewe mala abe ne nawe. Se alikhuchangalaasia namwe akhwanjukhe ewe tawe. Khwako okharia namwe wafwa kumwoyo tawe.”
Nio Musa aandika Lilaka lino mala aaelesia basaayi balawi ba basutanga lisanduku lie ndakaano ya Wele Omunyali Owa Bioosi ne khu bemeelesi ba Isiraeli boosi.
Musa aabalaka ali, “Somela Baisiraeli lilaka lino enyuma wa buli miiko saba khu mwiiko nikwo kamakobi kalekhuulilwangakho ne kwolile. Lundi soma kano lukali a Naikara eye Bisali,
babaandu ba Isiraeli boosi ne becha khusaaya Wele Omunyali Owa Bioosi, Wele wenywe abuundu aaroborwa. Soma boosi ne barekeeresie.
Laanga alala babaandu be siseecha, be siikhasi ne babaana ne baakwa bamenyile mu ngoba chenywe nio buli mundu akaulile ne khukhweyika khuria Wele Omunyali Owa Bioosi, Wele wenywe ne khukhola nga kamalaka kano koosi ne kaloma.
Mu ngila yino be lisaaye liaabwe bakhaulilakho Lilaka lia Wele Omunyali Owa Bioosi, Wele wenywe tawe baleyika khumuria niye mu bulamu bwabwe bwoosi nibwo balamenya mu sibala nimwo muli siimbi khumenyamo, engelekha owa Yoritani.”
Wele Omunyali Owa Bioosi aaboolela Musa ali, “Se olamenya siise sileeyi tawe. Laanga Yoshua mala mwingile mu Liiema lie kumuse, nio ese muelesie lilaka lie bunyali.” Musa ne Yoshua baacha mu Liiema lie kumuse.
Wele Omunyali Owa Bioosi aababonekhelayo mu lileesi liliema amuliango kwe Liiema.
Wele Omunyali Owa Bioosi aboolela Musa ali, “Oli siimbi khufwa, ne enyuma we lifwa liowo babaandu se balaba basuubilifu khwise tawe. Balafunaka endakaano niyo ese nakhola ne nabo. Balandekha mala basaaye bawele be sibala nisio balikho bengilamo.
Khwako ese ndabaambila lirima, mbekisekho mala mbalekhe mala babunisibwe. Butinyu bukali ne bumayaanu bikhabakwekho. Nio balome bali, ‘Bibiindu bino bilikho bikhwekholekhakho sikila Wele wefwe se ali ne nafwe tawe.
Ne ng'ali ese khabalekhe endaalo eyo sikila bumayaanu bwoosi nibwo bakhola bwe khusaaya bawele babaandi.
“ ‘Khwako, aandika kumwenya kuno mala okweyikie babaandu ba Isiraeli. Lekha bembe sikila kuliba buloli bwase khu nibo.
Ndabayila mu sibala nisio kamabeele ne bubuukhi biseleetekhanga nisio nasuubisia bakuuka babwe. Ebweeneyo balaba ne biakhulia bioosi nibio benya mala balamenya bulayi. Enyuma wako, balaaukha mala bakholele bawele babaandi, bandeekelesie ese ne khufunaka endakaano yase.
Ne kakhali enyuma we butinyu bukali ne bumayaanu ne bibanyoolile, kumwenya kuno kukhabareebe, sikila kulaba ne kusimbwa busa ne lisaaye liabwe. Aakhaba ese ne siili khabengisie mu sibala nisio nabasuubisia khu baelesia tawe, namanyile niko balikho bebaasia.’ ”
Endaalo eyo ne ng'ene Musa aandika kumwenya mala ekisia babaandu ba Isiraeli.
Musa aandika kamakhuwa ke Lilaka lino mu sitabu. Se alekhakho sisiindu siosi siosi enje tawe.
Nga ne aamala aaboolela basaayi balawi, ba basutanga Lisanduku lie ndakaano ya Wele Omunyali Owa Bioosi ali
“Bukula sitabu sie kamalaka sino mala musire siimbi ne Lisanduku lie Ndakaano ya Wele Omunyali Owa Bioosi, Wele wenywe. Sikhoya simenyeo nga buloli khwinywe.
Sikila ese manyile po nga ne muli bareengu lundi be sileka. Lola, mwabeele bareengu khu Wele Omunyali Owa Bioosi mu bulamu bwase, aba mulaba bareengu muriena ese ne fwiile.
Buusia alala ebweeni wase basaakhulu boosi ne banamae bakhulu be chikholo chenywe nio, mbaboolele bibiindu bino. Likulu ne liloba bibe buloli bwase khwinywe.
Manyile ndi enyuma we lifwa liase ng'ali mulaba baabi mala mulalekha kamalaka niko ese mulakile. Ne mu biise bibiicha, butinyu bukhamukwekho mwaba ne mukhola kamabi ebweeni wa Wele Omunyali Owa Bioosi ne khumuambia niye lirima khubirira mu bikholwa bienywe.”
Nono, Musa aaloma kamakhuwa ke kumwenya kwoosi khukhwola nga ne aamala babaandu ba Isiraeli boosi ne barekeeresie:

Likulu ulila, ne ese ndomaloma,
lekha sibala siulile niko ndomaloma.
Lekha kamekisio kase kakwe nga kamame ke efula,
kamakhuwa kase kabe khu liloba nga luume,
nga efula namonyekeele khu bunyaasi butoro,
lundi nga efula efunyakala khu bimelwa bitoro.
Sikila ndilangilila lisina lia Wele Omunyali Owa Bioosi,
fumia Wele sikila ali omukali!
Wele Omunyali Owa Bioosi ali omuliindi wase owe kamaani,
kimilimo kiewe kili kimimiliiu,
sikila chingila chewe choosi chili bung'ali.
Wele omusuubilifu ookhali ne bumayaanu tawe,
ali owa ng'ali lundi omuluungi.
Ne kakhali enywe mwamukholeele bubwoni,
se mwolaana khuuba babaana bewe lundi tawe,
sikila bumayaanu bwenywe,
eselukho emayaanu lundi embeeyi.
Enywe babaandu basilu bataamba likesi,
mwenya muruungie Wele Omunyali Owa Bioosi?
Se ali paapa wenywe, owamubuumba enywe,
owamukhola enywe mala akhola mwakaliia?
Khebulila biise bibiabira,
yibaasia ke chiselukho che kimiiko kikiabira,
reeba kukaao, ne alakhwekesia,
basaakhulu benywe, ne balamuboolela.
nga ne aaukhasia babaandu,
aarao chinjakha che babaandu khuloondekhana ne bukali bwe babaandu bewe.
Kumukabwa kwa Wele Omunyali Owa Bioosi kuli babaandu bewe,
Baisiraeli bali kumukabwa kwewe.
Aabanyoola mu sibala sie sisiangalaamwe,
mu sichiimi sie ekhuungu, sitambamo siindu,
aabaelesia buliindi, aabalela,
abaliinda nga oliinda endolelo ye emoni yewe.
Wele Omunyali Owa Bioosi akhiingilila Isiraeli khukwa,
nga efuruusi ne yekesia kamana kayo khupurukha,
ne ketiila khu ndaa chayo,
Wele Omunyali Owa Bioosi yeng'ene niye owabemeelela,
wele omukwa se amuyeeta niye tawe.
Aabara mu bikulu mala aabaliisia bibiaamo bie mu mukuunda.
Aabaelesia bubuukhi khukhwama khu lwanda,
ne kamafura khukhwama mu mabaale ke lulwaanda luandalafu.
Chikhaafu chabwe ne chimbusi biaana kamabeele kamakali,
baba ne chikhaafu chindayi ne chimbusi,
baba ne ngaanu endayi ne kumuketu kwe endali endayi.
Ne kakhali Baisiraeli banera, mala baapa liteki,
banera, bamiuukha,
mala balekha Wele owababuumba,
mala balekha lulwanda lulwabaonia.
Bakhola Wele aaba ne likhendekha khu bawele baakwa,
bikholwa biabwe biamuaambia lirima.
khu bawele nibo bakhamanya tawe,
khu bawele bakeni babechao ekhumaliilikha,
nibo bakuukawenywe bakharia tawe.
Se mwenaana khu Lwanda lulwamuelesia enywe bulamu tawe,
mwebilila Wele owamusaala.
Wele Omunyali Owa Bioosi abona lino, mala ababiila,
sikila bubeeleli khu baana bewe basoleeli nende bakhaana.
Aaloma ali, “Ndabekisakho,
ndabona khutabusia khwabwe nga khulaba,
sikila bali eselukho emayaanu, babaana bakhali basuubilwa tawe.
bambaambiisie lirima sikila bifwaani biabwe.
Nono ndarumikhira babaandu bakhali ne bukhala tawe,
khubaraamo likhendekha
ndabaambia lirima khubirira khu kholo esilu.
Lirima liase lilaburukha nga kumulilo,
kwaburuukhe kwolile emakoombe,”
kwosia sibala ne bibiaamo biasio,
lundi kwoosia kimisiingi kie bikulu.
Ese ndababuusiakho butinyu,
ndabalasa mbamalilekho buembo bwase,
balaulila enjala,
balabunisibwa ne kumuumu kumurafu ne lufu luubi.
Ese ndabarumira chisaang'i che mundaa,
ne chindemu che bufwisi.
Liie lilareera lifwa khu ngila che chingoba,
ne butinyu mu chingo.
Basoleeli baele ne bakhaana be eyabwaana balibunisibwa,
akhaba onuuna nende owe chimbuchi.
Neenya ndi, “Mbabunisilie elala,
nio omundu olibakhebulila akhabao tawe,”
Ne kakhali se neenya mbaambwe lirima sikila omusiku tawe,
busa basiku babwe bakheniinie,
balome bali, “efwe khwakhilile,
Wele Omunyali Owa Bioosi se akholile lino tawe!”
Bali ekholo ekhaulila tawe,
lundi se bali ne limanya tawe.
Baba bakesi, aandi bamanyile lino,
bakhamanyile kamakhuwa kalibekholekhakho biise bibiicha!
Omundu mulala yeng'ene aapa ariena babaandu eelefu?
Ne babaandu babili bong'ene baapa bariena babaandu chielefu ekhumi?
Ne kakhali aba kamaani ka Wele kabalekhile,
aba Wele Omunyali Owa Bioosi aabalekhile.
Bawele babwe se bali nga Wele wefwe tawe,
aakhaba basiku babeene bamanyile kano.
Kamatuunda ke kimisabibu kabwe,
kaama khu misabibu kia Sodomu, mu mikuunda kia Komora.
Chisabibu chabwe chili che buchiba,
kamatuunda ke kimisabibu kabwe kali ke buchiba, chisakia chakio chili chindulu,
endali yabwe eli buchiba bwe chindemu,
buchiba burafu bwe kamaaramba.
“Ese se namanya kano,
se kekalilwa mu mabiikhilo kase?
baali siimbi khukwa,
endaalo eye butinyu bwabwe eli siimbi,
ne kumunaanio kwabwe kulikho kwicha khangu.
ne kakhali alaba ne siisa khu bakholi bewe,
lundi abona kamaani kabwe ne kawele,
ne se aliio oramire, nasioobi namwe omulekhuule tawe.
Nio alome ali, ‘Bawele babwe bali waena?’
Lulwanda nilwo belukhilamo.
Naanu babalichanga kiminawa kie chimbosio chabwe,
ne banywa endali eye biianwa biabwe bie khunywa?
Lekha bawele abo beche bamuyeete,
lekha nibo bamuliinde.
Nono bona muli ese seng'ene ndi Wele,
ne Wele okundi se aliio ne khali ese tawe.
Niira lundi ndamusia,
mbumisia lundi mbonia likoonjo,
ne se aliio onyala efubarura khwise tawe.
Ese suta kumukhono kwase mu ngaaki ne nichuba ndi,
nga ne menya khulwa mindali,
ndaakala embalu yase eye bumemu
ne ndakirumikhira mu bukhalaki,
ndeyacha basiku base,
ne khuelesia kumunaanio abo babambiila.
Buembo bwase bulechulakho kamafuki kabwe,
ne embalu yase eleera babaandu boosi babakhiingilila ese.
Sifuki silama khwaabo babeerwa nende baali mu mbaambe,
khukhwama khu bemeelesi be basiku be lichuune lileeyi.
Wele Omunyali Owa Bioosi aukuumanga boosi babeera babaandu bewe,
eyachanga khu basiku bewe,
lundi abeelanga bubwoni bwe babaandu bewe.”
Musa ne Yoshua okhwa Nuni bacha mala bembela babaandu kumwenya kuno kwoosi.
Nga Musa ne aaba ne amala khuboolela babaandu ba Isiraeli boosi kamakhuwa kano koosi,
aababoolela ali, “Bona bung'ali muli muria kamalaka niko ese naama khumuelesia enywe endaalo yino koosi. Boolela babaana benywe barie mu burekeerefu kamekisio ka Wele koosi.
Kamekisio kano se kali kamakhuwa ka busa kakhalimo bukhala tawe. Kali bulamu bwenywe. Khemukarie mala mulamenya kimiiko kimikali mu sibala siili engelekha owa Yoritani esio nisio muli siimbi khumenyamo.”
“Niina khu bikulu bia Abarimu khu sikulu sia Nebo mu sibala sia Moabu sisialoleelela lukoba lwa Yeriko, mala obone sibala sia Kanaani nisio ndi siimbi khuelesia babaandu ba Isiraeli bamenyemo.
Olafwila khu sikulu sienesio nga wandaayo Aruni ne aafwiila khu sikulu sia Hori.
Kalaba kario sikila enywe mwembi mwakholela ese bumayaanu nga ne mwaba a meechi ka Meriba, siimbi ne lukoba lwa Kadeshi mu sichiimi sia Sini. Mwaba bareengu khwise, se mwambelesia ese luyali mu moni che babaandu ba Isiraeli muli ese ndi omutakatifu tawe.
Olabona sibala esio aleeyi, ne se olengila mu sibala nisio ndikho mbelesia babaandu ba Isiraeli tawe.”

Chino nicho chikhabi nicho Musa omundu owa Wele aabiita babaandu ba Isiraeli ne akhafwa tawe.
Aaloma ali:
“Wele Omunyali Owa Bioosi aama khu sikulu sia Sinai,
enyokhela khwifwe khukhwama Edomu,
aakhosia buwaanga bwewe khukhwama khu sikulu sia Parani
aarura mu batakatifu chielefu ekhumi,
ne kumulilo kwe bumemu mu mukhono kwewe kumuseecha.
Wele Omunyali Owa Bioosi asiima babaandu bewe,
boosi nibo arobora bali mu buliindi bwewe,
mala bakhuloonda ewe,
lundi baloonda kakowo,
nga Musa ne aakhuelesia kamalaka,
kabe ke babaandu ba Yakobo.
Wele Omunyali Owa Bioosi aaba omwami mu Yesuruni,
nga babemeelesi be babaandu babuusiana,
chikholo cha Isiraeli choosi alala.
Lekha ekholo eya Rubeni emenye, ekhafwa tawe,
aakhaba babaandu bayo ne bali batiiti.”
Aaloma kano khu kholo eya Yuda,
“Ee Wele Omunyali Owa Bioosi, rekeeresia kamalilo ke ekholo eya Yuda,
mala obakobosie khu basiaabwe.
Bapanile mala obayeete khu khuupana ne basiku babwe.”
“Wele Omunyali Owa Bioosi, elesia balawi Tumimu,
ne Urimu,
Ewe wabara khwikela e Masa,
wabayinganisilia a meechi ka Meriba.
Balekha bapaapa babwe ne ba maayi babwe,
se babaliinda tawe,
balekha bawandaaye ne babaana babwe,
sikila baria likhuwa liowo,
mala baliinda endakaano yowo.
Bakhekisie Baisiraeli kamalaka kowo ne kamekisio kowo,
bakhoselie bupani ebweeni wowo,
ne biianwa bie khukhwosia bimuufu khu alutare yowo.
Wele Omunyali Owa Bioosi, biita chikhabi bibiindu biabwe,
lundi fukiilila kimilimo kiabwe,
khupa oule basiku babwe,
abo ba baabiila nio bakhanyoola kamaani lundi tawe.”
Khu kholo eya Benjamini aaloma ali,
“Basiime ba Wele Omunyali Owa Bioosi bali asi we buliindi bwewe,
abaliindanga biise bioosi,
aakhaba ne bauluukha babechanga mu buliindi bwewe.”
Ne khu kholo eya Yosefu aaloma ali,
“Wele Omunyali Owa Bioosi akhoya abiite chikhabi kamaloba kaabwe,
abareerere kamame khukhwama mu ngaaki,
ne chinuma che kameechi chirubure,
ne kamatuunda kamalayi karobera kumuumu,
ne bibiaamo bikali bie kimieesi kie likesa,
ne bibiaamo bilayi bie mu ngulu,
ne bibiaamo bibioola bie bikulu bia mindali,
alala ne biianwa bilayi bie khu liloba,
ne asiimisibwa oyo omenyile khu Sinai.
Lekha chikhabi chino chibe khu kholo eya Yosefu,
sikila aaba omwimeelesi mu bawandaaye.
Yosefu ali ne kamaani ke euunwa embele,
ne chinjika chewe chili chinjika che emboongo,
alabirumikhira khusindikha babaandu be chikholo chichiindi,
boosi, khukhwola be aleeyi lukali.
Bano bali chielefu ekhumi ba Efuraimu
lundi chielefu chingali ba Manase.”
Ne khu kholo eya Sebuluni aaloma ali,
“Ekholo eya Sebuluni yekhoya ne murura,
ne ekholo eya Isakari sangaalila mu maeema kenywe.
Bakhalaange babaandu bache khu sikulu,
ne ebweeneyo bakhaane chimbosio chindayi,
bumenyo bwabwe buli mu bie mu nyanja
ne kimiaandu kiabwe mu muyekhe kwe enyanja.”
Khu kholo eya Kati aaloma ali,
“Fumia Wele oelesia be kholo eya Kati kamaloba!
Bakati bakhamenyeyo nga etalang'i
bakhatabulake kamakhono ne kimirwe kie babaandu.
Beroborera sibala silayi,
babemeelesi baebwa sitonyi siabwe,
bafukiilila lilaka lia Wele Omunyali Owa Bioosi
nga babemeelesi ba Isiraeli ne bebuusia alala.”
Ne khu kholo eya Dani aloma ali,
“Ekholo eya Dani eli etalang'i endoro,
esunanga khukhwama Bashani.”
Ne khu kholo eya Nafutali aaloma ali,
“Ekholo eya Nafutali, busiime bwa Wele Omunyali Owa Bioosi bubanyala,
muli ne chikhabi chingali cha Wele Omunyali Owa Bioosi,
enyanja eya Kinereti mumbo ne ebunafubo elaba eyenywe.”
Ne khu kholo eya Asieri aaloma ali,
“Ekholo eya Asieri ebiitwa chikhabi lukali mu baasiabwe,
lekha sibala siewe sibeemo kimiseituni kimikali khulwe kamafura.
Bilibwa bienywe bikhakholwe khukhwama khu bichuuma ne kumukasa,
ne kamaani kenywe kakhabeemo buli lwosi.”
Musa amaliilisia mu khuloma ali,
“Yeshuruni, se aliio oli nga Wele tawe,
okeendanga mu ngaaki khumuyeeta enywe,
owe kamaani ne ali mu ngaaki.
Wele owa mindali ali bumenyo bwowo,
kamakhono kewe ka mindali kalamuliinda enywe.
Alitimania basiku benywe ebweeni wenywe mala
amuboleele enywe ali, ‘Babunie.’
Khwako Baisiraeli balamenya mu muleembe,
babaana ba Yakobo bong'ene,
mu sibala sie biakhulia ne endali,
niio likulu likwisianga kamame.
Baisiraeli muli ne chikhabi,
mbao baali nga enywe tawe,
babaandu nibo Wele Omunyali Owa Bioosi aaonia.
Wele Omunyali Owa Bioosi ali engabo yenywe,
ne embalu eye bukhili bwenywe!
Basiku benywe bakhamwichekho ne buuri,
ne kakhali mukhabaswalakilile asi.”

Musa arura khu sibala sie kumweyeywe sia Moabu, aaniina aacha khu sikulu sia Nebo khu ndeleelwa khwe sikulu sia Pisika, ebukwe owa Yeriko. Ebweeneyo Wele Omunyali Owa Bioosi aamwekesia sibala sioosi khukhwama Kileati khucha khukhwola khu lukoba lwa Dani
lundi aamwekesia sibala sioosi sia Nafutali, sibala sia Efuraimu ne Manase sibala sia Yuda sioosi khukhwama mumbo khukhwola khu nyanja eya Mediterenia ebukwe.
Aamwekesia sibala sia Yuda ne sie kumweyeywe ne litooma lioosi lia Yuda khukhwola Soari. Yeriko lulwalangangwa lukoba lwe kimikheendu.
Nio, aboolela Musa ali, “Sino sili sibala nisio nasuubisia Aburahamu, Isaaka ne Yakobo ndi, ndielesia be lisaaye liabwe. Nakhufukiilile osibone, ne kakhali se ndakhulekha wambukhe ocheemo tawe.”
Nio, Musa omukholi wa Wele Omunyali Owa Bioosi aafwiila ebweeneyo mu sibala sia Moabu nga Wele Omunyali Owa Bioosi ne aloma.
Wele Omunyali Owa Bioosi amusiikha mu litooma lilialoleelela lukoba lwa Beti-peori. Ne khukhwola endaalo yino se aliio omundu omanyile abuundu abweene niio aasiikhwa tawe.
Nga Musa ne afwa aba ne bukhulu bwe kimiiko emia ndala ne kamakhumi kabili. Aba busa ne kamaani nga buli lwosi, ne chimoni chewe se chabofula tawe.
Babaandu ba Isiraeli bamulila khu ndaalo kamakhumi kataru mu mweyeywe kwa Moabu. Nio siise sie khumulila siaawa.
Yoshua okhwa Nuni echusibwa ne bukesi sikila Musa aba aamurobora niye. Babaandu ba Isiraeli baria Yoshua mala baliinda kamalaka niko Wele Omunyali Owa Bioosi abaelesie khubirira khu Musa.
Akhabakhoo omung'oosi okundi owakholakho kamayia nende bie khuukia nibio Wele Omunyali Owa Bioosi aruma Musa khukhola mu sibala sie Misiri tawe. Musa aakhola kano khu Farao omwami owa Misiri nende khu bakholi bewe boosi ne khu sibala siewe sioosi.
Akhabakhoo omung'oosi okundi onyala aaba ne kamaani kamakali ne khukhola bikholwa bikali lundi biriisia nibio Musa aakhola ebweeni we Baisiraeli tawe.

Enyuma we lifwa lia Musa omukholi owa Wele Omunyali Owa Bioosi, Wele Omunyali Owa Bioosi aalomaloma no muyeeti owa Musa, Yoshua okhwa Nuni.
Amuboolela ali, “Omukholi wase Musa afwiile. Nono yirekekha, ewe ne babaandu boosi ba Isiraeli, mala mwambukhe luluuchi lwa Yoritani mwingile mu sibala nisio ndikho mbaelesia.
Nga naboolela Musa, nakhuele ewe ne babaandu base boosi sibala sioosi nisio mucha khu keendakho.
Chinjakha chenywe chicha khwama mu sichiimi, ebunafubo, khukhwola mu bikulu bia Lebanoni, ebunaswa, khukhwama khu luuchi luboofu lwa Efurati, ebukwe, khubirira mu sibala sie Bahiti, khukhwola khu nyanja eya Mediterenia, lubeka lwe mumbo.
Yoshua, mbao yesi yesi ocha khukhuula ewe mu limenya liowo lioosi tawe. Ndaba nawe nga ne naba ne Musa. Ndaba nawe buli lwoosi. Se nja khukhukwisia namwe khukhulekha tawe.
Ba ne kamaani ne bunyindaafu. Ocha khuba omwimeelesi owe babaandu bano. Ne bacha khunyoola sibala nisio nalaka bakuuka babwe.
Ba ne kamaani lundi ba omunyindaafu lukali. Okhoya orie lilaka lioosi nilio omukholi wase Musa aakhua. Okhalilekelesia tawe nocha khuba ne bukhili osi osi nio ocha.
Okhoya okhole sitabu sie lilaka sisomwe buli lwoosi. Sieyike siilo ne kumuusi. Okhoya orie buli siindu sisiaandikwamo. Nio oindiaale ne khukhila.
Khebulila oli nakhulakiliisie obe ne kamaani lundi omunyindaafu! Okharia tawe, namwe okhafwa kumwoyo tawe, sikila Ese, Wele Omunyali Owa Bioosi, Wele wowo, ndi ne nawe osi osi niio ocha.”
Nio Yoshua alaka babemeelesi
khucha mu kambi. Baboolela babaandu bali, “Rekekha biakhulia sikila mu ndaalo chitaru mucha khwambukha luluuchi lwa Yoritani khuaamba sibala nisio Wele Omunyali Owa Bioosi, Wele wenywe alikho amuelesia enywe.”
“Khebulila likhuwa nilio Musa, omukholi owa Wele Omunyali Owa Bioosi amulaka ali, Wele Omunyali Owa Bioosi, Wele wenywe akhamuelesie sibala sino lubeka lwe ebukwe owa Yoritani khuba sisienywe mumenyemo.
Bakhasi benywe, babaana benywe, bacha khurama ano ne chikhaafu. Ne banamae benywe, bakangile bulwaani bwe liie, bacha khunyoa khukhwambukha ebweeni we Baisiraeli basiaabwe nio babayeete.
Mulikhola murio nabwila banyoola kamaloba mumbo mwa Yoritani niko Wele Omunyali Owa Bioosi, Wele wenywe abaelesia. Chikholo che Baisiraeli choosi ne chimalile khunyoola kumuleembe ne kamaloba kabwe munyala mwakobola mala mwamenya mu maloba kenywe ebukwe owa Yoritani, sibala nisio Musa, omukholi owa Wele Omunyali Owa Bioosi abaelesia.”
Bakobosia Yoshua bali, “khucha khukhola buli sisiindu nisio okhubooleele ne khucha oosi oosi niio okhuruma.
Khucha khukhuria nga ne khwarichanga Musa. Nono Wele Omunyali Owa Bioosi, Wele wowo akhoya abe ne nawe nga aba ne Musa.
Yesi yesi olekelesia bunyali bwowo namwe alekhe khuria lilala khu malaka kowo, acha khwirwa. Ba ne kamaani ne bunyindaafu!”

Omwami owa Yeriko aulila bali babaandu Baisiraeli batiiti bari bechile siilo khukhola buyooti mu sibala.
Nio aruma likhuwa khu Rahabu ali, “Babaandu babechile munju mwowo bechile khukhola buyooti mu sibala sioosi! Barusie enje!”
Ne kakhali Rahabu aba akisile babaandu abo, nio akobosia ali, “Ng'ali babaandu babaandi bechile munju mwase. Ne kakhali se enyala namanya niio bamile tawe.
Bachile enyanga ne elikho ekwa, bilibwa bie mu lukoba ne bikhekalwa tawe. Se manya niio bachile tawe. Ne mwaba ne mubatimakho munyala mwabanyoola.”
(Abeele Rahabu aniiniisie bayooti abo khungaaki khwe enju ne khubakisa, mala ababiimba bunyaasi nibwo aba ne arerekho.)
Nono babaandu bo mwami owa Yeriko batima khu bayooti Baisiraeli khukhwola mwifubukho lia Yoritani. Ne nga babaandu bo mwami bano barura busa mu lukoba bari, silibwa siekalwa.
Bayooti ne basiili khukona tawe Rahabu aniina khunju
mala ababoolela ali, “Manyile ndi Wele Omunyali Owa Bioosi amuelesie enywe sibala sino. Fweesi mu sibala sino khwamuriire enywe. Enywe mwakhurengiisie. Ne babaandu boosi bayenguukhile kimiooyo ebweeni wenywe.
Khwaulile nga Wele Omunyali Owa Bioosi ne oomia enyanja eya Shamu ebweeni wenywe nga ne mwarura e Misiri. Khwaulile lundi nga ne mwera Sihoni ne Oku, babaami babili be Baamori be bukwe owa Yoritani.
Nga khwaulila busa khuri, kimiooyo kiefwe kiayenguukhile sikila enywe. Wele Omunyali Owa Bioosi Wele wenywe niye ali niye ooli Wele owe mwikulu ne mu liloba.
Nono khe mwechube khwise mu lisina lia Wele Omunyali Owa Bioosi muli mucha khukholela enju yefwe bulayi nga ese emukholeele enywe. Mbelesie simanyisio,
muli mucha khuonia paapa ne maayi, bawandaayase basoleeli ne bakooko basiaase, ne chinju chabwe choosi! Mukhakhulekha khwerwa tawe!”
Nio bayooti abo bamuboolela bali, “Bulamu bwefwe buli khwiwe ne bulamu bwowo buli khwifwe! Walekha khuboolelakho omundu yesi yesi niko khulikho khukhola tawe, khukhulaka khuli Wele Omunyali Owa Bioosi ne acha khukhua efwe sibala sino, khucha khukhukholela kamalayi mu busuubilwa.”
Rahabu aba amenya munju eyombakhwa khwisiisi lie lukoba, mala ekhisia asi babaandu abo ne kumukoye khubirira mu numa.
Aloma ali, “Khe muche mu bikulu, ne busa babaandu bo mwami bacha khu munyoola. Mwikise eyo khu ndaalo chitaru khukhwola nga bakobola. Enyuma waako munyala mwachiililila ne lukeendo lwenywe.”
Bayooti baboolela Rahabu bali, “khucha khukhola niko wakhwechubiisie efwe.
Ne khulibwaakala sibala sino, kano niko olikhola: oliboa kumukoye kumubesemu kuno mu numa nimwo wakhwikhisila. Olibukula raraao ne maao, bawandaayo be sisoleeli ne lisaaye lia raraao lioosi alala munju yenywe.
Omundu yesi yesi ne arura munju mala afwa kumusaango kuliba ku kwewe. Ne omundu se alikhubiiya efwe tawe. Ne kaaba bali omundu yesi yesi oli ne nanywe erwa, aba khubiiye.
Khebulila oli waboolelakho omundu yesi yesi niko khukholile, aba khucha khuba balekhuule mu niko ewe wakhwechubia.”
Rahabu afukiilila mala abalekha bacha. Ne bamalile khucha, aboa kumukoye kumubesemu mu numa niyo bekhelamo.
Bayooti bacha mu bikulu mala bekisa. Babaandu bo mwami baabayima khu muyila kwoosi khu ndaalo chitaru, mala khubanyoola tawe, nio bakobola e Yeriko.
Bayooti abo beekha khukhwama mu bikulu, bambukha luluuchi lwa Yoritani mala bakobola khu Yoshua. Bamuboolela buli siindu sisiabekholekhakho.
Baloma bali, “Khuli na ng'ali khuli Wele Omunyali Owa Bioosi akhueele efwe sibala sia Kanaani sioosi. Babaandu boosi bali ebweeneyo bafwiile kimiooyo sikila efwe.”

Bwasia kumutikhinyi Yoshua ne babaandu boosi ba Isiraeli benyokha makhelebeende barura mu kambi e Sitimu, mala bacha e Yoritani, niio bapayo e kambi ne basiliindiilila khukhwambukha.
Enyuma we chindaalo chitaru babemeelesi bacha mu kambi,
mala baboolela babaandu bali, “Ne mubona basaayi Balawi ne basutile lisanduku lie ndakaano eya Wele Omunyali Owa Bioosi, Wele wenywe, yinyokha mala muliloondekho.
Bacha khubeekesia engila niyo muchilakho sikila mukhabaakho ano tawe. Ne mukhesenda embi ne Lisanduku lie ndakaano tawe. Mukhoya mube enyuma ambi bikele chielefu chibili.”
Yoshua aboolela babaandu ali, “Mwikwalaasie mwabeene, sikila kumutikhinyi Wele Omunyali Owa Bioosi akhakhole kamayia mwinywe.”
Nio aboolela basaayi babukule Lisanduku lie ndakaano mala barangire ne nalio ebweeni we babaandu. Bakhola nga ne aaloma.
Wele Omunyali Owa Bioosi aboolela Yoshua ali, “Endaalo yino ndarakikha khukhukhola obe omukali ebweeni we babaandu Baisiraeli boosi, nio bamanye bali Ese ndaba nawe nga ne naba ne Musa.
Ne olilaka basaayi basute Lisanduku lie ndakaano. Ne boola khu sikiingi sie luluuchi, bengile mu meechi mala beme.”
Nio Yoshua aboolela babaandu ali, “Khe mwisende siimbi murekeeresie kamakhuwa ka Wele Omunyali Owa Bioosi, Wele wenywe.
Nga ne muchiililila, mu bung'ali, Wele acha khutimania Bakanaani, Bahiti, Bahibi, Baperisi, Bakirikashi, Baamori ne Bayebusi. Mucha khumanya muli Wele omenyile mindali ali ne nanywe.
Lisanduku lie ndakaano eya Wele Omunyali Owa Bioosi owe liloba lioosi licha khwaambukha Yoritani ebweeni wenywe.
Nono robora babaandu be siseecha likhumi ne babili, mulala khukhwama mu buli ekholo eya Isiraeli.
Basaayi bakhasute Lisanduku lie ndakaano ya Wele Omunyali Owa Bioosi, Wele Omunyali Owa Bioosi owe liloba lioosi. Nga bakhaswale bikele biabwe mu meechi ka Yoritani busa bari, kameechi kakhemikhwe khukhwiikha. Ne kameechi kakaama lwe engaaki kaliima nga siikulu alala.”
Nio babaandu barekukha khukhwama mu maeema kabwe khukhwaambukha luluuchi lwa Yoritani ne barangiriirwe ne Basaayi.
Basaayi nga boola khu Yoritani ne basutile lisanduku lie ndakaano eya Wele, baswala mu meechi. (Luluuchi lwa Yoritani lwichuulanga ne lubira bikiingi bialwo mu biise bioosi bie likesa.)
Kameechi kaakama khukhwiikha mala keema. Luluuchi lwakama engaaki a lukoba lwa Adamu, lukoba luuli ambi ne Saretani. Kameechi kakeekha mu nyanja eya chumbe kekhela elala, ne babaandu bambukhila embi e Yeriko.
Nga Baisiraeli baaba ne balikho baambukha, basaayi ba baaba ne basutile Lisanduku lie ndakaano bema abuundu abalakafu akari we luluuchi lwa Yoritani khukhwola nga babaandu boosi ne bambukha.

Nga babaandu boosi ne bamala khukhwambukha Yoritani, Wele Omunyali Owa Bioosi alomaloma ne Yoshua.
Amuboolela ali, “Robora babaandu be siseecha likhumi na babili, mulala khukhwama mu buli ekholo.
Balake babukule kamabaale likhumi na kabili khukhwama akari we luluuchi lwa Yoritani, abuundu abwene niio basaayi bemaanga. Baboolele basute kamabaale kano ne khukara asi niio mulakona siilo sia luno.”
Nio Yoshua alanga babaandu be siseecha likhumi ne babili nibo arobora khukhwama mu baandu ba Isiraeli, mulala khukhwama mu buli ekholo.
Ababoolela ali, “Khe muche mu luuchi lwa Yoritani ebweeni we Lisanduku lie ndakaano eya Wele Omunyali Owa Bioosi, Wele wenywe. Buli mulala khwinywe asute libaale lilala khwibeka liewe. Buli lilala lilaba mu bweyaangu bwe ekholo eya Isiraeli.
Kamabaale kano kacha khuba simanyisio mwinywe. Mu biise bibiicha, babaana benywe ne balireeba sifuno sie kamabaale kano.
Mulibaboolela muli, ‘Kameechi ka Yoritani keema khukhwiikha nga Lisanduku lie ndakaano eya Wele Omunyali Owa Bioosi ne liambusibwa luluuchi!’ Kamabaale kano kacha khuba likhebusia khu baandu ba Isiraeli mindali na mindali.”
Babaandu ba Isiraeli baloonda kamalaka ka Yoshua. Nga Wele Omunyali Owa Bioosi ne alaka Yoshua, babukula kamabaale ekhumi ne kabili khukhwama akari we luluuchi lwa Yoritani, khuloondekhana ne chikholo cha Isiraeli. Bakasuta khukhwola abuundu we khukona, mala bakaruura asi ebweeneyo.
Yoshua yesi emia kamabaale ekhumi ne kabili akari we luluuchi lwa Yoritani, niio basaayi babasuta lisanduku lie endakaano beema. (Kamabaale kano kaliio khukhwola luno.)
Basaayi beema akari we luluuchi lwa Yoritani khukhwola nga buli sisiindu nisio Wele Omunyali Owa Bioosi alaka Yoshua khuboolela babaandu siekholekha. Kano koosi kakholekha nga Musa ne alaka Yoshua. Babaandu bambukha bwangu.
Ne bamalile khukhwaambukha, basaayi ne lisanduku lie endakaano eya Wele Omunyali Owa Bioosi babira ebweeni we babaandu.
Babaandu Be Chikholo cha Rubeni ne Kati ne balala khu kholo eya Manase, babira ebweeni we Baisiraeli ne bakangile bulwaani nga Musa ne abalaka.
Babaandu embi chielefu kamakhumi kane baberekekhera liie bambukha ebweeni wa Wele Omunyali Owa Bioosi khu siangalaamwe sia Yeriko.
Khu ndaalo eyo, Wele Omunyali Owa Bioosi akaalia Yoshua ebweeni we Baisiraeli boosi mala baelesia Yoshua liria, mu bulamu bwewe bwoosi nga baba ne baria Musa.
Nio Wele Omunyali Owa Bioosi aboolela Yoshua ali,
“Laka basaayi basutile Lisanduku lie ndakaano barure mu Yoritani.”
Nio Yoshua alaka basaayi ali, “Rura mu luuchi.”
Nga basaayi ne barura mu luuchi lwa Yoritani bikele biabwe biola khu sikiingi sisioomu, kameechi karakikha khukhwiikha mala kechusia bikiingi bialwo lundi.
Babaandu barura mu luuchi lwa Yoritani mu ndaalo eye likhumi mu mwesi kunyoa mala baapa ekambi e Kilikali, ebukwe owa Yeriko.
Yoshua emia e Kilikali kamabaale likhumi, na kabili niko babukula khukhwama mu luuchi lwa Yoritani.
Aboolela babaandu ba Isiraeli ali, “Mu biise bibiicha, babaana benywe ne balimureeba sifuno sie kamabaale kano,
mulibaboolela muli, ‘Biise ebio Baisiraeli bambukha Yoritani asi abalakafu.’
Mukhababoolele muli, Wele Omunyali Owa Bioosi, Wele wenywe oomia kameechi ka Yoritani sikila enywe khukhwola nga ne mwambukha, bulayi bwene nga ne oomia Enyanja eya Shamu nio efwe fweesi khwambukha.
Sikila kano, babaandu boosi be mu sibala balimanya bali Wele Omunyali Owa Bioosi ali owe kamaani. Nio murie Wele Omunyali Owa Bioosi, Wele wenywe mindali na mindali.”

Babaami be Baamori boosi be mumbo mwa Yoritani, ne babaami be Bakanaani boosi sia nyanja eya Mediterenia baulila bali Wele Omunyali Owa Bioosi omisie Yoritani khukhwola nga babaandu ba Isiraeli ne bambukha. Sikila kano, babaami abo baria ne khuyengukha kimiooyo.
Mu siise esio Wele Omunyali Owa Bioosi aboolela Yoshua ali, “Khola kimibano kie kamabaale mala okhebe Baisiraeli sisiingilo sikhola khabili.”
Nono Yoshua akhola kimibano kie kamabaale mala aakhebela Baisiraeli a Kibea-haaraloti.
Ne sino nisio sifuno sisiakila Yoshua abakheba: babaandu be siseecha boosi babaama Misiri, babaandu be siseecha boosi banamae, bafwila khu ngila mu sichiimi, enyuma we khurura e Misiri.
Akhaba babaandu boosi ba baarura e Misiri ne baba ne bakhebwa, babasaalwa khu ngila mu sichiimi baba basiinde.
Baisiraeli bakeenda mu sichiimi khu miiko kamakhumi kane. Mu biise ebio, babaandu boosi be liie bafwa sikila se baria Wele tawe. Nio Wele Omunyali Owa Bioosi echuba ali se balibona sibala nisio kamabeele ne bubuukhi biseleetekhanga nisio alaka ali alielesia bakuuka babwe tawe.
Babaana be babaandu bano bali nibo Yoshua akheba sikila se bakhebwa ne bali khu lukeendo tawe.
Enyuma we khumala siikhebo, ekholo yoosi yarama mu kambi khukhwola nga baona.
Wele Omunyali Owa Bioosi aboolela Yoshua ali, “Luno namurusiisiekho chisoni che khuuba ba nasioobi mu Misiri.” Elio liliakila abuundu ne alaangwa Kilikali
Endaalo ekhola khabili yaba eye bweeni khu nibo khulia biakhulia bie mu Kanaani, balia biakhulia bibiosie ne kumukaati kukhalimo limela tawe. Yaba endaalo eloondela eye pasaka.
Endaalo eloondakho biakhulia bia mana biakama khukwa, mala Baisiraeli khubaakho lundi ne nabio tawe. Khukhwama mu siise esio khuchiililila, balia biakhulia bimiichwa mu Kanaani.
Yoshua ne ali embi Yeriko, abona omundu emile ebweeni wewe, atiilile embalu. Yoshua acha niio ali mala amureeba ali, “Ewe oli mulala khu banamae befwe, namwe oli owe basiku?”
Omundu oyo akobosia ali, “Khaba tawe, endi ano nga komanda owe banamae ba Wele Omunyali Owa Bioosi.”
Yoshua akwa asi khwiloba mala asaaya, aloma ali, “Wenya ese omukholi wowo khole siina Omwami?”
Omwimeelesi owe banamae ba Wele Omunyali Owa Bioosi amuboolela ali, “Fuula biraaro biowo, sikila wemile Abuundu Atakatifu.” Mala Yoshua akhola ario.

Nono bilibwa bie lukoba lwa Yeriko biekalwa lundi bialiindwa khukhiingilila Baisiraeli. Mbao yesi yesi owengila namwe owarura khukhwama mu Yeriko tawe.
Wele Omunyali Owa Bioosi aboolela Yoshua ali, “Ndikho nda lukoba lwa Yeriko mu makhono kowo, ne Babaami balwo, ne banamae balwo boosi.
Ewe ne banamae bowo mucha khukeenda ne mulubotookhelela lulala buli ndaalo, khu chindaalo sita.
Basaayi saba, buli mulala asute ekhoombi eye lulwiika lwe limiiku, barangire ebweeni we Lisanduku lie ndakaano. Ewe ne banamae bowo mu ndaalo eya saba mucha khukeenda mubotookhelele lukoba olwo khukhwola saba ne Basaayi nende balikho baapa chikhoombi.
Bakhape ekhoombi ne kamaani. Ne nga mukhaulile ekhoombi, babaandu boosi bakhoya bayokele lukali. Kamasiisi ke lukoba kakhakwe asi. Nio babaandu boosi bengile mukari buli mundu khukhwama niio ali balwibwaakale.”
Nio Yoshua omwana owa Nuni alaanga basaayi mala ababoolela ali, “Bukula Lisanduku lie ndakaano, mala basaayi saba barangire ebweeni walio, ne basutile chikhoombi.”
Mala alaka babaandu bewe khurakikha khukeenda khubotookhelela lukoba. Banamae baba ebweeni we lisanduku lie ndakaano eya Wele Omunyali Owa Bioosi.
Nga Yoshua ne alaka babaandu, basaayi saba barangira ne baapa chikhoombi. Enyuma wabo, Lisanduku lie ndakaano eya Wele Omunyali Owa Bioosi liabaloondakho.
Banamae ba baaba ne bakangile bulwaani bacha ebweeni we basaayi babaapanga chikhoombi. Ne Banamae be enyuma baloonda khu Lisanduku lie ndakaano. Chikhoombi chapa ne chichiililila.
Ne kakhali Yoshua aba alakile babaandu bewe ali bakhayokela namwe balomakho likhuwa liosi liosi tawe khukhwola nga ne arusia lilaka.
Nio babotookhelela lukoba lulala ne basutile Lisanduku lie ndakaano eya Wele Omunyali Owa Bioosi mala becha bengila mu kambi bakonamo siilo esio.
Yoshua enyokha makhelebeende endaalo eloondakho mala basaayi basuta Lisanduku lie ndakaano eya Wele Omunyali Owa Bioosi.
Basaayi saba basutile chikhoombi saba barangira ebweeni we Lisanduku lie ndakaano, ne balikho baapa chikhoombi. Banamae bakangiile bulwaani bacha ebweeni wabwe. Ne banamae be enyuma baloonda khu lisaanduku lie ndakaano. Ne chikhoombi chapwa buchiililila.
Mu ndaalo ekhola khabili bakeenda lundi babotookhelela lukoba khukhwola lulala mala bakobola mu kambi. Bakhola bario khu ndaalo sita.
Khu ndaalo ekhola saba benyokha makhelebeende mala babotookhelela lukoba bario khukhwola saba. Endaalo yino yong'ene niyo babotookhelela khukhwola saba.
Lukhola saba, basaayi ne bamalile khu khuupa chikhoombi, Yoshua aboolela babaandu ali, “Yokela, sikila Wele Omunyali Owa Bioosi amueele lukoba luno!
Lukoba nende buli sisiindu silulimo bikhoya bionakwe bioosi nga siianwa khu Wele Omunyali Owa Bioosi. Ne kakhali omueeyi Rahabu nende be munju yewe balekhwe, sikila akisa bayooti befwe nibo khwaruma.
Mukhabukulakho sisiindu siosi siosi siikhoyeele sionakibwe nga siianwa khu Wele Omunyali Owa Bioosi tawe. Mwakhola murio mucha khurera bubwonaki mu kambi eya Isiraeli mala mukhureerere butinyu.
Ne efwesa ne esahabu ne bibiindu bibiakholwa khukhwama khu mikasa ne bichuuma bili bia Wele Omunyali Owa Bioosi. Bikhoya biabiikhwa mu libiikhilo lia Wele Omunyali Owa Bioosi.”
Beera buli mundu mu lukoba ne mbalu; be siseecha nende be siikhasi, baele ne basaakhulu. Beera akhaba chikhaafu, kamakheese ne chipunda.
Nio Yoshua aboolela babaandu babili babayoota sibala esio ali, “Khe muche munju mwo omueeyi oyo mala mumurusie enje ne babaandu bewe, nga ne mwamwechubila.”
Nio babaandu babili abo bacha mala barusia enje Rahabu, raraawe ne maawe, bawandaaye ne babaandi nibo amenyanga nabo. Bababukula boosi, balebe ne banasioobi, babayila enje mu kambi eye Baisiraeli.
Nio baambia kumulilo lukoba lwaya lwakwa, alala ne buli siindu sisiabamo. Ne kakhali babukula efwesa, esahabu ne bibiindu bibiakholwa khukhwama khu mikasa ne bichuuma, babibukula mala babira mwibiikhilo lia Wele Omunyali Owa Bioosi.
Mu biise ebio Yoshua arusia liliechuba ali,
“Yesi yesi okhakakho khukhwombakha lundi lukoba lwa Yeriko,
acha khuba asi we silaamo sia Wele Omunyali Owa Bioosi.
Yesi yesi orakikha khukhwombakha kamasiisi,
acha khufwiisia omwana wewe omubele,
Yesi yesi owombakha bilibwa,
acha khufwiisia omwana wewe omutua.”
Nono Wele Omunyali Owa Bioosi aaba ne Yoshua, ne efuma eya Yoshua yaba mu sibala sioosi.

Baisiraeli se baria lilaka lia Wele Omunyali Owa Bioosi lie khubakaania khubukulakho sisiindu siosi siosi sisienyekhana sionakwe khukhwama e Yeriko tawe. Akani okhwa Karimi, omwichukhulu owa Sabuti okhwa Sera, owe ekholo eya Yuda aabukula bilala khu biindu bibiaanwa khu Wele Omunyali Owa Bioosi, mala liakila Wele Omunyali Owa Bioosi akhalalila Baisiraeli.
Yoshua aaruma babaandu khukhwama Yeriko khucha Ai, lukoba luli e bukwe owa Beteli, embi ne Beta-beni. Abaruma khucha khukhola buyooti mu sibala esio. Nga ne bacha bakhola bario,
bakobola baboolela Yoshua bali, “Mbao sifuno sikila babaandu boosi bebwaakale Ai tawe. Ruma ambi babaandu chielefu chibili namwe chielefu chitaru bong'ene. Okharuma banamae boosi ebweeneyo khu khuupana tawe, sikila babaandu baliyo bali batiiti lukali.”
Khwako ambi Baisiraeli chielefu chitaru bacha bebwaakala Ai, mala babaandu ba Ai babatimania.
Babaandu ba Ai batimania Baisiraeli khukhwama musilibwa sie lukoba khukhwola Shebarimu. Beera Baisiraeli ambi kamakhumi kataru na sita khungila eyiikha mumaayo mwe sikulu. Nio Baisiraeli bayengukha kimiooyo lundi baba ne buuri.
Yoshua ne babemeelesi ba Isiraeli batabulaka chingubo chabwe, bakwa asi ebweeni we Lisanduku lie ndakaano eya Wele Omunyali Owa Bioosi, mala bakona ao khukhwola ekolooba. Bachukha lufuumbi khu mirwe kiabwe.
Mala Yoshua aloma ali, “Ee Omwami WELE, sina sikila ne wakhwambusia Yoritani wakhura mu makhono ke Baamori bakhubunie efwe? Siina sikila ne okhakhulekha khwamenya engelekha owa Yoritani?
Ee Wele Omunyali Owa Bioosi, ndoma ndi siina, ne bona Isiraeli yelukhe khukhwama khu basiku?
Bakanaani ne babaandu babaandi be mu sibala muno bakhauliile kano. Bakhakhubotookhelele mala bakhwire efwe buli sia mulala! Olakhola oriena khuliinda lisina liowo liboofu?”
Wele Omunyali Owa Bioosi aboolela Yoshua ali, “Yinyokha! Siina sikila ne okona asi ori?
Isiraeli yakholile bubwoni! Bafunake endakaano ne nase niyo nabalaka khuliinda. Baabukuule bibiindu bilala bibiakhalakilwa khukhwonakwa. Babiiba, mala babea. Babitubania alala ne bibiindu biabwe.
Sino nisio sikila Baisiraeli ne bakhanyala khuula basiku babwe tawe. Baulilwe sikila babeene bakhalakiilwe khukhwonakwa. Se nja khuba nanywe lundi ne mukhonaake bibiindu nibio mwakaambilwa khulekha khubukula tawe!
Cha okwalaasie babaandu kimiooyo mala berekekhe khukhwicha ebweeni wase. Baboolele berekekhe kumutikhinyi. Ese, Wele Omunyali Owa Bioosi owa Isiraeli, ndoma ndi, ‘Isiraeli, mu biindu bienywe bilimo bibiindu bibiaanwa khu Wele Omunyali Owa Bioosi bionakibwe. Se munyala mwaula basiku benywe ne mukhenyosiemo bibiindu bino tawe!’
Nono baboolele oli, kumutikhinyi bakhareerwe ebweeni, buli ekholo sia ndala. Ekholo niyo mbukula niyo echa khwicha ebweeni, luuya sia lulala, luuya nilwo mbukula lucha khwicha ebweeni, enju sia ndala. Enju niyo mbukula echa khwicha ebweeni, omundu sia mulala.
Omundu ocha khubukulwa mala anyoolekhane khuuba ne bibiindu biianwa khu Wele Omunyali Owa Bioosi bibienyekhana bionakwe aliosibwa, alala ne enju yewe ne buli siosi nisio ali ne nasio, sikila akholile sisiindu sie chisoni mu Isiraeli lundi afunaake endakaano yase.”
Nio Yoshua enyokha kumutikhinyi makhelebeende ayila Baisiraeli ebweeni, ekholo sia ndala, mala ekholo eya Yuda yabukulwa.
Areera ekholo eya Yuda ebweeni, luuya sia lulala, luuya lwa Sera lwabukulwa. Nio abukulamo luuya lwa Sera, enju sia ndala, ne enju eya Sabuti yabukulwa.
Nio abukula enju eya Sabuti, omundu sia mulala. Akani, omwana owa Karimi, omwichukhulu owa Sabuti, abukulwa.
Nio Yoshua amuboolela ali, “Mwana wase, boola bung'ali mala wiyame ebweeni wa Wele Omunyali Owa Bioosi, Wele owa Isiraeli. Mboolele luno niko okholile. Okhakhakakho wangisa tawe.”
Akani akobosia Yoshua ali, “Buli bung'ali, nakholile bubwoni khu Wele Omunyali Owa Bioosi, Wele owa Isiraeli. Ne kano niko nakholile:
Mu biindu nibio khwaamba nabonamo engubo endayi eya Sinari, ambi bitonyi chimia chibili bie efwesa, ne bitonyi bie esahabu kamakhumi karaano. Nabiekoomba lukali nio nabibukula. Nabikisa asi mwiloba mu liiema liase, ne efwesa eli asi wabio.”
Nio Yoshua aruma babaandu batima bacha niio liiema lili mala banyoola bali ng'ali bibiindu chana ebio biaba biasiikhwa mwieema, mala efwesa yaba asi.
Babirusia enje we liiema babiyila khu Yoshua ne khu Baisiraeli boosi. Babira asi ebweeni wa Wele Omunyali Owa Bioosi.
Yoshua alala ne babaandu boosi ba Isiraeli, babukula Akani, ne efwesa, ne engubo eya Shaniri ne sibia sie esahabu, alala ne babaana bewe basoleeli ne bakhaana, chikhaafu chewe, chipunda, kamakheese, liiema liewe, nende buli siindu siosi nisio aaba nasio, mala babayila mwitooma lia Akori.
Yoshua aloma ali, “Siina sikila ne wareerire butinyu khwifwe? Luno Wele Omunyali Owa Bioosi acha khureera butinyu khwiwe!” Nio Baisiraeli boosi barakikha khu khuupa Akani kamabaale, bamwiira. Lundi baapa kamabaale ne khukhwosia lisaaye liewe ne kimiaandu kiewe.
Bamubungikhakho situumi sikali sie kamabaale. Situumi sino sisiliio khukhwola luno. Sino nisio sikila abuundu ao ne asilaangwa ali Litooma lia Akori. Nio Wele Omunyali Owa Bioosi akama khuba ne lirima.

Wele Omunyali Owa Bioosi aboolela Yoshua ali, “Bukula banamae boosi mala muche Ai. Mukharia namwe mwafwa kimiooyo tawe. Nja khumua enywe bukhili khuula omwami owa Ai ne babaandu bewe. Lukoba, ne sibala siabwe sicha khuba sisienywe.
Kholela Ai ne omwami walwo niko mwakhola khu Yeriko ne omwami walwo. Ne kakhali siise sino munyala mwabukula kimiaandu kie lukoba ne chikhaafu bibe bibienywe. Yirekekha khukhwibwaakala lukoba matundubiikha khukhwamila enyuma.”
Nono Yoshua erekekha khucha e Ai ne banamae bewe boosi. Arobora banamae bewe balayi chielefu kamakhumi kataru mala abaruma siilo.
Abalaka ali, “Kane mwikise enyuma we lukoba, ne mukhaba sinao khukhwama mu lukoba tawe, mwirekekhe khukhwibwaakala.
Ese ne babaandu boosi nibo ndi nabo khulacha e lukoba. Babaandu ba Ai ne becha khu khuupania efwe, khulabafutarira mala khwilukhe nga ne khwakhola ekhunyoa.
Bacha khukhuloondakho khukhwola nga ne khubayila sinao khukhwama mu lukoba. Bacha khwibaasia bali khulikho khubelukha, nga ne khwakhola mu khunyoa.
Abwenao, enywe mularura niio mwikisile mala mubukule lukoba. Wele Omunyali Owa Bioosi, Wele wenywe acha khumua enywe lukoba olwo.
Ne mumalile khuaamba lukoba chana, mulwoosie, nga Wele Omunyali Owa Bioosi ne aalaka. Kano niko ese mulakiliisie.”
Nono Yoshua abaruma, mala bacha abuundu wabwe e khukhwikisa, baliindila ebweeneyo, akari we lukoba lwa Ai ne Beteli, lubeka lwe mumbo mwa Ai. Yoshua akona siilo esio mu kambi.
Kumutikhinyi makhelebeende Yoshua enyokha mala alaanga banamae alala. Nio niye ne babemeelesi ba Isiraeli barangirira Baisiraeli khukhwola Ai.
Banamae ne naye bacha elubeka lwe silibwa sie khukhwingila mu lukoba. Baapa ekambi lubeka lwe ebunaswa owa Ai. Litooma liaba akari wabwe ne Ai.
Yoshua abukula babaandu embi chielefu chiraano mala abakisa mumbo mwe lukoba, akari wa Ai ne Beteli.
Nono beemia banamae, ebololi emboofu yaba ebunaswa we lukoba ne ebololi eye enyuma lubeka lwe mumbo. Yoshua akona mwitooma siilo esio.
Omwami owa Ai abona babaandu ba Yoshua. Akhola khangu, niye ne babaandu bewe. Nio boosi barura bacha lubeka lwe mwitooma lia Yoritani khu khuupana ne Baisiraeli. Se aamanya ali acha khwibwaakalwa khukhwamila enyuma we lukoba tawe.
Yoshua ne babaandu bewe baomela oli balikho babunisibwa, mala belukha bacha lubeka lwe sichiimi.
Babaandu boosi be mu lukoba lwa Ai baba balangiilwe alala khuloonda khu Baisiraeli. Nga bachiililila khubatimakho, bachiililila khuba sinao ne lukoba.
Buli mundu mu Ai ne Beteli
Nio Wele Omunyali Owa Bioosi aboolela Yoshua ali, “Yekesielela Ai lifumo liowo. Ndikho nda lukoba olwo mumakhono kowo.” Nio Yoshua okesielela lifumo liliaba mukhono mwewe e lukoba olwo.
Ne nga ne asuta kumukhono kwewe, babaandu ba baaba ne bekisile benyokha khangu, batima bengila mu lukoba, baluaamba, mala ao ne nao baluaambia.
Nio babaandu ba Ai nga balola enyuma, babona liliisi lituukha ne liniina mungaaki. Se ba baakho ne bunyali bwe khukhwilukha bache eyi namwe eyi tawe, sikila Baisiraeli ba baaba ne batima ne belukhila lubeka lwe mu sichiimi, ba bakaluukhanakho khubebwaakala.
Nga Yoshua ne babaandu bewe ne babona bali babasiaabwe Baisiraeli babukuule lukoba, lundi baluambiisie, bakobola enyuma mala barakikha khukhwira babaandu ba Ai.
Baisiraeli ba baaba mu lukoba beekha baambana ne nabo mwiie. Nono babaandu ba Ai banyoolekhana ne bakariirwe ne Baisiraeli, mala boosi berwa. Mbao owelukha namwe owaona tawe,
nakhali omwami owe Ai. Bamuaamba bamuyila khu Yoshua.
Baisiraeli beerera buli mundu mu sibala sie sichiimi nisio babaandu ba Ai babatimanisiliamo. Nio bakobola e Ai mala beera buli mundu ebweeneyo.
Babaandu boosi ba Ai baberwa endaalo eyo be siseecha nende be siikhasi baba chielefu likhumi na babili; babaandu boosi ba Ai.
Yoshua achiililila ne khukhwekesielela lifumo liewe e Ai mala se alira asi tawe khukhwola nga buli mulala ebweeneyo ne erwa.
Baisiraeli babukula chikhaafu ne kimiaandu kie lukoba olwo, nga Wele Omunyali Owa Bioosi ne aboolela Yoshua.
Nono Yoshua osia Ai mala alulekha mwimuusi. Lukoba lwa Ai lusiili lurio khukhwola luno.
Asuunga Omwami owa Ai khu murongooro mala alekhakho kumubili kwewe khukhwola ekolooba. Ekolooba Yoshua alaka Baisiraeli basuungula kumubili okwo, mala bakumwaata asi mu silibwa nisio bengilila mu lukoba. Bafuuma khu mubili okwo situumi siboofu sie kamabaale. Situumi esio sisiilio khukhwola luno.
Akhola khuloondekhana ne kamalaka niko Musa, omukholi owa Wele Omunyali Owa Bioosi, aelesia Baisiraeli. Lilaka lia Musa liaandikwa lili: “Alutare elikholwa khukhwama khu mabaale niko bakhabeechakho ne embasa eye sichuuma tawe.” Baanila khu alutare ng'eneyo biianwa bie khukhwosia khu Wele Omunyali Owa Bioosi, lundi barusirakho biianwa biabwe bie kumuleembe.
Abwenao, mumoni che Baisiraeli, Yoshua aandika khu mabaale kamalaka niko Musa aandika.
Baisiraeli boosi: bakasa, ne babemeelesi babwe, banamae, bakhalaki, basaalwa, alala ne baakwa ba babamenyamo, bema chimbeka chombi che Lisanduku lie ndakaano eya Wele Omunyali Owa Bioosi. Boosi baloleelela basaayi ba baaba Balawi, babaasuta lisaanduku lie ndakaano eya Wele Omunyali Owa Bioosi. Enusu eye babaandu bema ne bapile kimikoongo kiabwe ebweeni we sikulu sia Kerisimu ne babaandi bema ne bapile kimikoongo kiabwe ebweeni we sikulu sia Ebali. Musa, omukholi owa Wele Omunyali Owa Bioosi aba ababoolela khukhola bario siise ne siola khu nibo khubiitwa chikhabi.
Enyuma wa kano, Yoshua asoma kamalaka koosi, alala ne chikhabi ne bilaamo, nga ne biaandikwa mu sitabu sie lilaka.
Yoshua asoma kamalaka koosi niko Musa aamulaka. Libuusiana lie Baisiraeli boosi: be siseecha, nende be siikhasi, babaana ne bakwa boosi baulila kamakhuwa ka Yoshua.

Bukhili bwa Isiraeli bwauliilikhana khu baami boosi ba baaba lubeka lwe mumbo mwa Yoritani, mumaayo mwe bikulu, ne elubeka lwoosi lwe nyanja eya Mediterenia khukhwola elubeka lwe ebunaswa owa Lebanoni. Babaami be lubeka lwe mumbo mwa Yoritani bano baba be Bahiti, be Baamori, be Bakanaani, be Baperisi, be Bahibi nende be Bayebusi.
Bebuusiana alala mala baambania banamae babwe khu khuupana ne Yoshua ne Baisiraeli.
Ne nga babaandu be e Kibeoni, baulila niko Yoshua akhola e Yeriko ne Ai,
bakhalaka khubea Baisiraeli. Babukula biakhulia biabwe mala bala khu punda chabwe kamakunia kamatabukhake ne chioochwa che ndali chikhale nicho banabilisia.
Bafwara chingubo che bitasitasi lundi biraaro bibiawelelela. Siakhulia nisio basuta nasio siaba sisioomu lundi sisiapa lukukhu.
Nio bacha mu kambi eye Kilikali mala baboolela Yoshua ne babaandu Baisiraeli bali, “Khwama mu sibala sie aleeyi. Khwenya khukhole endakaano ne nanywe.”
Ne kakhali Baisiraeli bareeba bali, “Siina sikila efwe khukhole endakaano ne nanywe? Wakana mumenyile aembi?”
Baboolela Yoshua bali, “Efwe khuli bakholi bowo” Yoshua abareeba ali, “Enywe muli naanu? Ne mwama waena?”
Nio bamuboolela bali: “Khwama mu sibala sie aleeyi lukali. Khwechile khulwe lisina lia Wele Omunyali Owa Bioosi, Wele wowo. Khwaulile koosi niko aakhola mu Misiri.
Lundi khwaulile niko aakhola khu baami babili be Baamori lubeka lwe ebukwe owa Yoritani: Omwami Sihoni owa Heshiboni ne omwami Oku owa Bashani, babaamenya mu Asitaroti.
Ne babemeelesi befwe ne babaandu boosi baamenyile mu sibala siefwe bakhuboolela efwe bali khubukule biakhulia mala khwiche khumwakaanane enywe. Bakhuboolela bali khube bakholi bowo. Nono khu khusaba okhole endakaano ne nafwe.
Lola siakhulia siefwe. Nga ne khwarura engo khukhwakaanana, siaba sisibilile. Ne luno sili sisioomu lundi siapile lukukhu.
Nga ne khwechusia endali mu oochwa chino, chaba chimbia ne lola chatabuukhe! Chingubo chefwe chatabuukhe ne biraaro biefwe biaweleleele sikila lukeendo luleeyi.”
Nono Baisiraeli babukula biakhulia biabwe, ne se bareeba Wele Omunyali Owa Bioosi nisio benyekhaane bakhole tawe.
Yoshua akhola endakaano eye kumuleembe ne babaandu ba Kibeoni ne khubafukiilila bamenye. Babemeelesi be Baisiraeli balaka bali bacha khukhola nga endakaano ne yenyekhana.
Enyuma we chindaalo chitaru endakaano ne malile khukholwa, Baisiraeli baulila bali babaandu bano bali be aembi.
Baisiraeli barakikha lukeendo mala enyuma we chindaalo chitaru bola mu ngoba nimwo babaandu bano bamenya. Chingoba chino chaba: Kibeoni, Kefira, Beeroti, ne Kiriati-Yearimu.
Baisiraeli se babeera tawe, sikila babemeelesi babwe baba babechubile mwisina lia Wele Omunyali Owa Bioosi, Wele owa Isiraeli. Nio Baisiraeli boosi belung'unya khu bemeelesi babwe.
Ne kakhali babemeelesi baboolela Baisiraeli boosi bali, “Khwechubila ba Kibeoni mu lisina lia Wele Omunyali Owa Bioosi, Wele owa Isiraeli. Luno se khunyala khwabakholela bubi tawe.
Khukhoya khubalekhe bamenye sikila khwabechubila. Khwaaba ne khukhakhola khurio tawe, Wele acha khukhua kumunaanio.
Balekhe bamenye, ne kakhali bacha khukhwasakila chiikhu ne khukhuchiila kameechi.” Lino nilio babemeelesi babisia mala kaba kario.
Yoshua alaka babaandu be e Kibeoni baleerwe ebweeni wewe, mala abareeba ali, “Siina sikila ne mwakhubea ne mukhuboolela muli mwama aleeyi, ne khane mwamenya busa aembi?
Sikila mwakholile murio, Wele abalaamile, ne muliba nasioobi befwe. Muliasaka chiikhu ne khusuta kameechi khulwe enju eya Wele wase.”
Bakobosia Yoshua bali, “Khwakhola khurio, sikila khwaba ne buuri khuli mulakhwira. Khwaulila khuli Wele Omunyali Owa Bioosi, Wele wenywe alaka omukholi wewe Musa khumuelesia enywe sibala siosi ne khukhwira babaandu babasimenyamo. Khwaria sikila bulamu bwefwe mala khwakhola likhuwa lino.
Ne nono luno khuli mu bunyali bwenywe, mukhukholele nilio mwibaasia muli lili lilayi khwinywe lundi lia ng'ali.”
Nono lino nilio Yoshua akhola: abaliinda ne se aalekha Baisiraeli babeera tawe.
Ne kakhali abakhola khuba babasaaka chiikhu ne khucha kameechi khulwe Baisiraeli ne khulwe alutare eya Wele Omunyali Owa Bioosi. Khukhwola endaalo eya luno basichiililila khukhola kumulimo kuno abuundu niio Wele Omunyali Owa Bioosi aarobora khumwisaayilao.

Atoni-Seteki, omwami owa Yerusalemu
Atoni-Seteki aria lukali sikila Kibeoni lwaba lukoba luboofu nga chingoba chichiindi chichaba ne babaami. Kibeoni lwaba lukoba luboofu khukhila lukoba lwa Ai, ne babaandu balwo baba be kamaani.
Nono Atoni-Seteki omwami owa Yerusalemu aruma likhuwa khu mwami Hohamu owa Heburoni, omwami Piramu owa Yarimuti, Yafia, omwami owe Lakishi, ne omwami Tebiri owa Ekironi.
Ababoolela ali, “Yiicha munjeete mala khwibwaakale lukoba lwa Kibeoni, sikila babaandu balwo bakholile kumuleembe ne Yoshua ne babaandu ba Isiraeli.”
Babaami baraano be Baamori: omwami owa Yerusalemu, omwami owa Heburoni, omwami owa Yarimuti, omwami owa Lakishi, ne omwami owa Ekironi, babuusia banamae babwe mala bacha e Kibeoni, balusira mala balwibwaakala.
Babaandu be lukoba lwa Kibeoni barumira Yoshua likhuwa mu kambi eyaba e Kilikali bali, “Okhakhulekha tawe! Yiicha khangu okhuyeete mala okhuonie! Babaami boosi be Baamori babaamenya mu sibala sie bikulu babuusiisie alala banamae babwe mala bakhwibwakaale.”
Nio Yoshua ne banamae bewe boosi, alala ne babaandu bewe be kamaani, baniina khukhwama e Kilikali.
Wele Omunyali Owa Bioosi aboolela Yoshua ali, “Okhabariakho tawe. Namalile khukhua bukhili khale. Mbao khu nibo ocha khukhwima ebweeni wowo tawe.”
Siilo siosi Yoshua ne banamae bewe bakeenda khukhwama e Kilikali boola e Kibeoni, mala bebwaakala Baamori matundubiikha.
Wele Omunyali Owa Bioosi akhola Baamori bareenga ebweeni we banamae ba Isiraeli. Baisiraeli baberera e Kibeoni mala babatimania khubirira khu muyila khubira emwaalo owa Beti-horoni. Bachiililila khubaapa khukhwola ebunafubo e Aseka ne Maketa.
Ne nga Baamori ne baaba ne belukha banamae ba Isiraeli, Wele Omunyali Owa Bioosi akhola kamaarara kamaboofu khukhwama khwikulu kabapila khu ngila, khukhwola e Aseka mala bafwa. Bakali beerwa ne kamaarara khukhila nibo Baisiraeli beera ne embalu.
Endaalo niyo Wele Omunyali Owa Bioosi aaelesia Baisiraeli bukhili khu Baamori, Yoshua alomaloma ne Wele Omunyali Owa Bioosi ebweeni we Baisiraeli ali,
“Enyanga, yiima khungaaki khwa Kibeoni,
Ne ewe kumwesi, yiima khungaaki khwe litooma lia Aiyaloni.”
Se yabakhoo endaalo nga eyo namwe ekhabaakhoo endaalo ekiindi nga endaalo eyo niio Wele Omunyali Owa Bioosi aaulila omundu tawe. Wele Omunyali Owa Bioosi apanila Isiraeli.
Enyuma wa kano Yoshua ne banamae bewe bakobola mu kambi e Kilikali.
Babaami be Baamori baraano, kakhaba kario, baba beluukhe mala bekisile mwibina lie e Maketa.
Omundu mulala abanyoola, mala aboolela Yoshua niio bekisile.
Nio Yoshua aloma ali, “Piringisia kamabaale kamaboofu kafuunikhe e muliango we libina elio. Rayo baliindi ebweeneyo,
ne kakhali enywe mwabeene mukhekhalayo tawe. Tima khu basiku mala mubebwaakale khukhwamila enyuma, mukhabalekha boola mungoba chabwe tawe! Wele Omunyali Owa Bioosi, Wele wenywe amuelesie bukhili khu nibo.”
Yoshua ne Baisiraeli beera basiku. Ne kakhali balala banyala khukhwilukhila mungoba chabwe chisire, khwirwa tawe.
Nio babaandu boosi bakobola khu Yoshua bulayi mu kambi e Maketa. Mbao omundu yesi yesi mu sibala owakhakakho khukuta Baisiraeli tawe.
Nio Yoshua aloma ali, “Ikulayo emuliango we libina mala mundeerere babaami baraano abo.”
Khwako libina liekulibwa, ne babaami ba Yerusalemu, Heburoni, Yarimuti, Lakishi, ne Ekironi barusibwa enje.
Mala bayila babaami abo khu Yoshua. Yoshua alanga babaandu boosi ba Isiraeli. Aboolela bakhulu be banamae ba baaba ne bachile ne naye ali, “Yiicha siimbi mala mure bikele bienywe khu makosi ke babaami bano.” Nio becha siimbi mala bara bikele biabwe khu makosi ke babaami abo.
Nio Yoshua ababoolela ali, “Mukharia namwe mwafwa kimiooyo tawe. Ba ne kamaani ne bunyindaafu, sikila kano niko Wele Omunyali Owa Bioosi acha khukholela basiku benywe boosi nibo mulipana nabo.”
Enyuma wako, Yoshua eera babaami baraano abo mala abasuunga khu mirongooro kiraano. Basikala khu mirongooro ekio khukhwola ekolooba.
Oli enyanga echa khukwa, Yoshua arusia lilaka kimibili kiabwe kiasungulwa mala bakimwaata mwibina nimwo abeele baba ne bekisile. Bara kamabaale kamaboofu e muliango we libina. Kamabaale ako kasiilio khukhwola luno.
Yoshua aamba lukoba lwa Maketa endaalo eyo mala aluulila elala ne omwami walwo khulwe khurumikhira embalu. Abunisilia elala buli mundu mu lukoba olwo, mbao niye alekha tawe. Akhola khu mwami owa Maketa niko akhola khu mwami owa Yeriko.
Nio Yoshua ne Baisiraeli boosi bacha khukhwama e Maketa boola mu lukoba lwa Libuna, mala balwibwaakala.
Wele Omunyali Owa Bioosi lundi aelesia Baisiraeli bukhili khuula lukoba luno no mwami walwo. Beera bamenywa bamwo boosi khuramiakho akhaba omundu namulala yeng'ene tawe. Bakhola omwami walwo niko bakholela omwami owa Yeriko.
Enyuma wa kano, Yoshua ne Baisiraeli boosi bacha khukhwama e Libuna bola khu lukoba lwa Lakishi, balukara mala balwibwaakala.
Wele Omunyali Owa Bioosi aelesia Baisiraeli bukhili khuula Lakishi mu ndaalo ekhola khabili eye liie. Baluulila elala khulwe khurumikhira embalu. Beera buli mundu walwo, nga nilwo bakhola Libuna.
Omwami Horamu owa Keseri echa khuabina Lakishi. Yoshua amwiira ne babaandu bewe ne se abakhoo owarama tawe.
Nio, Yoshua ne Baisiraeli boosi bacha khukhwama e Lakishi boola mu lukoba lwa Ekironi, balusira mala balwibwaakala.
Baluaamba, endaalo eyo ne khuluulila elala khulwe khurumikhira embalu. Babunisilia elala buli omundu mu lukoba omwo endaalo eyo nga bakhola e Lakishi.
Enyuma wa kano, Yoshua ne Baisiraeli boosi baniina khukhwama Ekironi khukhwola mu Heburoni.
Balwibwaakala mala baluaamba. Baluulila elala ne omwami owe mu lukoba ne chingoba chalwo chindiiti, ne buli mundu khulwe khurumikhira embalu. Se baramiakho omundu tawe, nga bakhola khu Ekironi, balubunisilia elala nende buli mundu walwo.
Nio Yoshua ne Baisiraeli boosi bakobola e Tebiri mala balwibwaakala.
Aluaamba no mwami walwo ne chingoba chalwo chindiiti choosi. Bachiulila elala, nende buli mundu owalwo khulwe khurumikhira embalu. Se baramiakho omundu tawe. Bakholela Tebiri no mwami walwo nga nilwo bakholela Heburoni ne Libuna ne babaami balwo.
Nono Yoshua aula sibala sioosi. Akhila babaami be sibala sie mu bikulu bie ebukwe, ne mumaayo mwe bikulu bie mumbo, alala ne naabo be mungoongo lubeka lwe ebunafubo. Se alekhakho na mulala tawe. Buli mundu erwa. Lino nilio Wele Omunyali Owa Bioosi owa Isiraeli alaka.
Yoshua aula khukhwama e Kadeshi-barinea, lubeka lwe ebunafubo, khukhwola e Kasa ne sibala sioosi sia Kosieni khukhwola e Kibeoni.
Yoshua aula babaami be bibala bino bioosi mu khupana lulala, sikila Wele Omunyali Owa Bioosi, Wele owa Isiraeli, apanila Isiraeli.
Enyuma wa kano, Yoshua ne banamae bewe bakobola mu kambi e Kilikali.

Efuma eye khuula khwe Baisiraeli yolela omwami Yabini owa Hasori. Yabini arumania likhuwa khu mwami Yobabu owa Matoni ne khu baami be Shimuroni ne Akishafu,
ne khu baami be mu sibala sie bikulu lubeka lwe bunaswa. Arumania khu baami be mwitooma lia Yoritani lubeka lwe ebunafubo we Enyanja eya Kinereti, mu bikiingi, ne khu lukhingiki embi e Tori.
Lundi arumania likhuwa khu Bakanaani ba baaba chimbeka chombi cha Yoritani ne khu Baamori, Bahiti, Baperisi, ne Bayebusi mu sibala sie bikulu, akhaba ne khu Bahibi ba baamenya mu maayo mwe sikulu sia Herimoni mu sibala sie Misipa.
Babaami bano becha ne banamae babwe boosi, mala baba bakali nga kumuyekhe. Becha ne chifarasi chingali ne kamakaari.
Babaami bano boosi baambania banamae babwe mala babusiana alala a meechi ka Meromu, nio bapane ne Isiraeli.
Wele Omunyali Owa Bioosi aboolela Yoshua ali, “Okhabaria tawe. Nga mu siise sino muchuli ndaba nabareere mu bunyali bwa Isiraeli. Mukhareme kimikotio kie chifarasi chabwe ne khukhwosia kamakaari kabwe.”
Khwako Yoshua ne babaandu bewe be liie babebwaakala matundubiikha a meechi ka Meromu.
Wele Omunyali Owa Bioosi aelesia Baisiraeli bukhili, mala Baisiraeli babebwaakala ne khubatimania khukhwola lubeka lwe ebunaswa, khukhwola e Misirefoti-maimu ne e Sidoni, ne lubeka lwe ebukwe khukhwola mwitooma lia Misipa. Khu khuupana khwachiililila khukhwola nga basiku ne bafwa boosi.
Yoshua abakholela nga Wele Omunyali Owa Bioosi ne aamulaka: aarema kimikotio kie chifarasi chabwe ne khukhwosia kamakaari kabwe.
Yoshua akobola mu siise sienesio, aamba lukoba lwa Hasori mala eera Omwami walwo. (Mu siise esio Hasori nilwo lulwaba lukoba lulwemeelela chingoba chino choosi.)
Beera buli mundu, ne lukoba lwa Asori lwosibwa, mbao owalekhwa omulamu tawe.
Yoshua aamba chingoba chino choosi ne babaami baacho ne khukhwira buli sia mulala, nga Musa, omukholi owa Wele Omunyali Owa Bioosi ne aalaka.
Kakhaba kario, Baisiraeli se boosia lukoba lwosi lwosi lwe chingoba chichombakhwa khu biili tawe, ne lukhali lukoba lwa Hasori, nilwo Yoshua osia.
Babaandu ba Isiraeli babukula bibiindu bioosi bie bukhala ne chikhaafu khukhwama mungoba chino biaba bibiaabwe. Ne kakhali beera buli mundu.
Nga Wele Omunyali Owa Bioosi ne aaelesia kamalaka kewe khu mukholi wewe Musa, Musa naye akaelesia Yoshua, ne Yoshua aakhola buli siindu nisio Wele Omunyali Owa Bioosi aalaka Musa.
Yoshua aamba sibala sioosi. Aamba sibala sie mu bikulu nende sie mu maayo, e bunaswa ne ebunafubo, sirekere sioosi sia Kosieni ne lukoongo lwe sibala ebunaswa wasio, akhaba ne litooma lia Yoritani.
Sibala siabalaa khukhwama khu sikulu sia Halaki lubeka lwe ebunafubo embi Edomu, khukhwola Baalakati ebunafubo. Sibala sino siabalaa sioola mwitooma lia Lebanoni, ebunafubo we sikulu sia Herimoni. Aamba babaami abapa ne khubera boosi.
Yoshua apana liie ne babaandu be bibala bino khulwe siise sileeyi.
Mbaao lukoba lulwakhola endakaano eye kumuleembe ne babaandu ba Isiraeli ne lukhali lwa Kibeoni, nilwo Bahibi bamenyamo tawe. Chichiindi choosi chaulwa mwiie.
Mu siise sino Yoshua acha mala abunia ekholo eye Baanaki ba baamenya mu sibala sia Heburoni, Tebiri, Anabu, ne mu sibala sioosi sie sikulu sia Yuda ne Isiraeli. Yoshua ababunisilia elala ne chingoba chabwe.
Mbao Omuanaki na mulala owalekhwa mu sibala sia Isiraeli tawe. Ne kakhali batiiti barama mu Kasa, Katihi, ne Ashitoti.
Nono Yoshua aamba sibala siosi, nga Wele Omunyali Owa Bioosi ne aalaka Musa. Yoshua aelesia Baisiraeli sibala nga kumukabwa. Akaba bitonyi khuloondekhana ne chikholo che Baisiraeli, mala sibala siaba ne kumuleembe khukhwama khu liie.

Mulala aaba Sihoni, omwami owe Baamori owaamiia khukhwama e Heshiboni. Bubwami bwewe bwamalatana khukhwama Aroeri (khundulo khwe litooma lia Arinoni) ne lukoba luli akari
Bubwami buno bwoola khu litooma lia Yoritani khukhwama khu nyanja eya Chumbe, ebunafubo owa Beti-yeshimoti (ebukwe we Enyanja eya chumbe) ne khukhwola mumaayo mwe sikulu sia Pisika.
Baisiraeli lundi baula omwami Oku owe Bashani, owaba mulala khu Barefaimu babarama, owamiia khukhwama e Asitaroti ne Etirei.
Bubwami bwewe bwaambaania sikulu sia Herimoni, Saleka ne Bashani yoosi khukhwola khu baandu Bakesiuri ne Bamaaka. Oki lundi amiia silala khu bibili sie sibala sio mwami Sihoni owa Heshiboni.
Bano bali babaami be sibala nisio Yoshua ne Baisiraeli baula mu maloba ke mumbo mwa Yoritani. Baula khukhwama e Baalikati mwitooma lia Lebanoni khukhwola khu sikulu sia Halaki. Yoshua aakabamo sibala sino mala aelesia chikholo cha Isiraeli khuba kumukabwa kwabwe elala.
Sitonyi sino sibukula sibala sie sikulu, bikulu bie mumaayo lubeka lwe mumbo, litooma lia Yoritani ne bikulu biayo bie mumayo, sichiimi, ne sibala sie ebunafubo owa Kanaani. Sibala sino nisio Bahiti, Baamori, Bakanaani, Baperisi, Bahibi, ne Bayebusi bamenyangamo.
Baisiraeli baula babaami be chingoba chiloondekhana chino: Yeriko, Ai (ambi Beteli),
Yerusalemu, Heburoni,
Yarimuti, Lakishi,
Ekironi, Keseri,
Tebiri, Keteri,
Horima, Arati
Libuna, Atulamu,
Maketa, Beteli,
Tapua, Heferi,
Afeka, Lasiaroni,
Matoni, Hasori,
Shimuroni meroni, Akishafu,
Taanachi, Mekido,
Kadeshi, Yokineamu (mu Karimeli),
Tori (khu nyanja), Koiimu (mu Kalilaya),
ne Tirisa. Boosi babaulwa baba babaami kamakhumi kataru ne mulala.

Nono Yoshua aaba omusaakhulu ne kimiiko kimikali Wele Omunyali Owa Bioosi amuboolela ali, “Ewe oli omusaakhulu ne kimiiko kimikali ne kamaloba kasiilio kamakali kakenyekhana khubukulwa.
Kamaloba karamire koosi kali: ka Filisiti ne Keshuri,
akhaba ne kamaloba koosi ka Abimu elubeka lwe ebunafubo. (Kamaloba khukhwama khu luuchi lwa Sihori, khu lwakha lwa Misiri, khukhwola ebunaswa khu lwakha lwa Ekironi kebaasibwa khuba ke Bakanaani, Babaami be Bafilisiti bamenya e Kasa, Ashitoti, Ashikeloni, Kati ne Ekironi.)
Kamaloba koosi ke Bakanaani kasiliinge busa, ne Meara (kasiili ke Basidoni) khukhwola Afeka, khu lwakha lwe Baamori,
kamaloba ke Bakebali, Lebanoni yoosi lubeka lwe bukwe, khukhwama Baalikati, mu maayo mwe sikulu sia Herimoni khukhwola khukhwingilila khwa Hamasi.
Kamaloba kakaandi kano kaaramire kali kamaloba koosi ke Basidoni, bamenyile mu sibala sie sikulu akari we bikulu bia Lebanoni ne Misirefoti-maimu. Nja khutimania babaandu bano bosi barure nga Baisiraeli ne bechamo. Okhoya okabanie kamaloba khu Baisiraeli nga nakhulaka khukhola.
Khwako, kabania kamaloba kano khu kholo tisa ne balala khu be kholo eya Manase, kabe nga kumukabwa kwabwe.”
Kamaloba kabwe kamalatana khukhwama Aroeri (khu sikiingi sie litooma lia Arinoni) ne lukoba lulwaba akari we litooma elio ne kumweyeywe kwosi khukhwama e Meteta khukhwola e Diboni.
Chingoba choosi chichaba asi we bubwami bwo Omwami Sihoni owe Baamori, owamiia khukhwama mu lukoba lwa Heshiboni chaba mu maloba kano.
Kileati ne bibala bia Keshuri, ne Maaka, ne sikulu sia Herimoni sioosi, ne Bashani yoosi khukhwola Saleka.
Bubwami bwoosi bwa Oku mu Bashani owamiia Asitaroti ne Etirei. Oku yeng'ene niye owarama mu batiiti ba Efuraimu. Musa aula babaandu bano ne khubatimania barure mu maloba kabwe.
Ne kakhali Baisiraeli se batimania babaandu ba Keshuri ne Maaka tawe. Khwako basimenya mu Isiraeli khukhwola luno.
Ekholo niyo Musa akhaelesia kumukabwa kwe kamaloba tawe yaba eya Lawi yong'ene. Nga Wele Omunyali Owa Bioosi ne aababoolela ali, kumukabwa kwabwe kwaba bilala khu biianwa bibiosebwa khu alutare khulwa Wele Omunyali Owa Bioosi owa Isiraeli.
Musa aelesia kumukabwa khu kholo eya Rubeni khuloondekhana ne babaandu ba buli luuya mu kholo eyo.
Kamaloba kabwe kamalatana khukhwola Aroeri (khulukhingiki lwe Litooma lia Arinoni) ne lukoba luuli akari we litooma elio. Kamaloba ke kumweyeywe ka kakara Meteba kabamo.
Heshiboni ne chingoba choosi che kumweyeywe, chichaba Diboni, Bamoti-Baali, Beti-Baalimeoni,
Yahasi, Ketemoti, Mefati,
Kiriataimu, Sibima, Sereti-Sahari khu sikulu sie mwitooma,
Beti-peori, mu bikulu bia Pisika, ne Beti-yeshimoti, choosi chabamo.
Kamaloba ke kholo eya Rubeni kabamo lundi chingoba choosi che kumweyeywe ne bubwami bwosi bwo mwami Sihoni owe Baamori, owamiia khukhwama Heshiboni. Musa aula Sihoni, ne babaami Bamidiani ba baaba Efi, Rekemu, Suri, Huri, ne Reba. Boosi baamiia sibala khulwo mwami Sihoni.
Mu baandu nibo Baisiraeli beera ne embalu, abamo omufumu Balamu okhwa Beori.
Luluuchi lwa Yoritani lwaba lulwakha lwe mumbo lwe kholo eya Rubeni. Chingoba chichekesiibwe mu nyilili chino chaba chingoba nicho bakabila lisaaye lie kholo eya Rubeni nga kumukabwa kwabwe khuloondekhana ne chinju chabwe.
Musa lundi aakaba kumukabwa kwe kamaloba khu kholo ya Kati khuloondekhana ne kimiliango kiabwe.
Kamaloba kabwe kabaamo Yaseri ne chingoba chosi cha Kileati, malala khu maloba ka Amoni khukhwola Aroeri, kaali ebukwe owa Raba.
Kamaloba kabwe kamalatana khukhwama Heshiboni khukhwola Ramati-Misipe ne Betonimu, khukhwama Mahanaimu khu lwakha lwa Tebiri.
Ne mwitooma lia Yoritani kaba kamaloba ka Beti-haramu, Beti-nimura, Sukoti, Safoni, ne sibala sioosi sisiaba sio mwami Sihoni owa Heshiboni; lubeka olwo lwoosi lwaba ebukwe wa Yoritani khukhwola emwaalo khu siakamo sie nyanja eya Kinereti.
Chingoba chino ne birekere bino nibio bibiaebwa khu miliango kie kholo eya Kati khuba kumukabwa kwabwe.
Musa aaba aakaba kamaloba malala nga kumukabwa khu lisaaye lilala lia Manase khuloondekhana ne chinju chabwe.
Kamaloba kabwe kamalatana khukhwama Mahanaimu mala kabamo Bashani ne bubwami bwoosi bwa Oku, omwami owa Bashani, akhaba ne chingoba kamakhumi sita choosi cha Yairi mu Bashani.
Kamaloba kano kabamo e nusu khu maloba ka Kileati akhaba Asitaroti ne Etirei, chingoba chimboofu che bubwami bwa Oku mu Bashani. Chino chosi chaebwa khu balala khu lisaaye liliama khu Makiri okhwa Manase, khuloondekhana ne kimiliango kiabwe.
Kimikabwa ekio nikio Musa akabania ebukwe owa Yeriko ne Yoritani mu mweyeywe kwa Moabu.
Ne kakhali se aakho kumukabwa khu kholo eya Lawi tawe. Wele Omunyali Owa Bioosi, Wele owa Isiraeli, ali kumukabwa kwabwe nga ne aababoolela.

Kino kili kimikabwa kie Baisiraeli khu maloba ke sibala sia Kanaani, niko Omusaayi Eliesa, Yoshua okhwa Nuni, ne babemeelesi be lisaaye lie chikholo cha Isiraeli bakaba.
Nga Wele Omunyali Owa Bioosi ne aalaka Musa, kamaloba ke chikholo tisa ne nusu elubeka we mumbo mwa Yoritani kakabwa khulwe khukhupa chikura.
Musa aaba aamala khukaba kamaloba elubeka we bukwe owa Yoritani khu kholo chichiindi chibili na ndala khu chibili.
(Be lisaaye lia Yosefu baba chikholo chibili: Manase ne Efuraimu.) Musa se aelesia Balawi sitonyi sie kamaloba tawe. Ne kakhali, banyoola chingoba nicho bamenyamo, ne kamaayilwe ke chikhaafu ne bibiaayo biabwe.
Baisiraeli bakaba kamaloba nga Wele Omunyali Owa Bioosi ne aalaka Musa.
Naba ne bukhulu bwe kimiiko kamakhumi kane nga omukholi owa Wele Omunyali Owa Bioosi Musa ne anduma khukhwama Kadeshi-barinea khukhola buyooti mu sibala sino. Ne namureerera e ripoti eya ng'ali nga nilwo nasuubila mu mwoyo kwase.
Ne kakhali babaandu babaacha nase, bakhola babaandu befwe baria. Ne ese neyikina Wele Omunyali Owa Bioosi, Wele wase.
Nga neyikina Wele Omunyali Owa Bioosi, Musa anjichubila ali, kamaloba niko nakeendakho kaliba kumukabwa kwase ne babaana base mindali.
Ne luno, lola kiaweele kimiiko kamakhumi kane na kiraano khukhwama nga Wele Omunyali Owa Bioosi ne aboolela Musa ario. Abwenao yaba Isiraeli basikeenda khubirira mu sichiimi. Wele Omunyali Owa Bioosi nga ne echuba, asiniinda khukhwola luno. Luno endi ne bukhulu bwe kimiiko kamakhumi munaane na kiraano.
Siili busa ne kamaani luno bulayi bwene nga ne naba endaalo niyo Musa andumira. Siilii ne kamaani khu khuupana liie namwe khukhola kimilimo kiosi kiosi.
Nono luno, mbe ese sibala sie sikulu nisio Wele Omunyali Owa Bioosi aandaka endaalo eyo. Ewe waulila oli babaandu baboofu ba balaangwa Baanaki babaayo mu ngoba chimboofu che kamasiisi. Wakana Wele Omunyali Owa Bioosi acha khuba nase, ne nja khubatimania baruremo, nga nilwo Wele Omunyali Owa Bioosi aaloma.”
Nio Yoshua abiita Kalebu okhwa Yefune chikhabi mala amua lukoba lwa Heburoni nga kumukabwa kwewe.
Nono Heburoni lwekhola lukoba lwe lisaaye lia Kalebu okhwa Yefune omukenisi, khukhwola luno sikila eyikina Wele Omunyali Owa Bioosi, Wele owa Isiraeli.
Kano ne kakhabao tawe, Heburoni lwalaangwa lukoba lwa Kiriati-Ariba (Ariba aaba omundu omukhulu owe Baanaki.)
Nio kumuleembe kwabao mu sibala, liie khubaao tawe.

Kamaloba ka kaakabwa Lisaaye lie ekholo eya Yuda kakabwamo khuloondekhana ne kimiliango kiabwe. Kamaloba kamalatana khucha ebunafubo khu lwakha lwa Edomu, mu sichiimi sia Sini ebunafubo aleeyi.
Ne lulwakha lwabwe lwe ebunafubo lwama khundulo khwe Nyanja eya chumbe khukhwama khu mukhono kwe enyanja kukwaloleelela ebunafubo.
Lwacha elubeka we ebunafubo khukhwama khu ngila eya Akirabimu ne khukhwola khu Sini. Lwacha lwola elubeka we ebunafubo owa Kadeshi-barinea, mala lwabira Hesironi lwola khu Atari. Khukhwama abwenao lwakobola lwola e Karika mala,
lwacha lwola Asimoni. Lwaloonda luluuchi khu lwakha lwa Misiri lwola khu nyanja eya Mediterenia. Olwo lwaba lulwakha lwa Yuda elubeka we ebunafubo.
Lulwakha lwe bukwe lwaba Enyanja eya Chumbe, khuchiililila khukhwola niio luluuchi lwa Yoritani luchukhila mu nyanja.
Lulwakha lwe ebunaswa lwarakikhira amukhono kwe nyanja niio luluuchi lwa Yoritani luchukhila mu nyanja,
lwacha lwola khu Beti-Hokula, mala ebunaswa owa Beti-araba. Nio lwaniina lwola khu libaale lia Bohani okhwa Rubeni.
Nio lulwakha lwe ebunaswa luno lwacha khukhwama mwitooma lia Akori khukhwola khu Tebiri, mala lwakobola lwe bunaswa lwalola e Kilikali eli siimbi ne ngila echa Atumimu elubeka we ebunafubo we litooma. Khukhwama abwenao lulwakha lwacha khukhwola khu meechi ka Eni-Siemesi nende ka Enirokeli.
Nio lulwakha lwaniina lwabirira mwitooma lia Beni-Hinomu lubeka lwe ebunafubo we lukoba lwe Bayebusi (lulwalaangwa Yerusalemu). Mala lulwakha lwachiililila khuniina khukhwola khu ngaaki khwe sikulu elubeka lwe mumbo mwe Litooma lia Hinomu, elubeka we khumaliilikha khwe ebunaswa we Litooma lie Barefaimu.
Khukhwama khu ngaaki khwe sikulu lulwakha lwacha lwola khu moni eye luluuchi lwa Nefutoa ne khucha khukhwola khu ngoba chichaba siimbi ne sikulu sia Efuroni. Abwenao lulwakha lwakobola lwalola Baala (lukoba lulwalaangwa Kiriati-Yearimu).
A Baala ao lulwakha lwaukha lwacha elubeka we mumbo mwa Baala khucha e sikulu sia Seiri. Lwachiililila elubeka we ebunaswa we sikulu sie Yearimu (namwe Kesaloni), lwola e Beti-shemesi. Khukhwama abwenao lwabirira e Timuna.
Lulwakha lwacha lwoola a sikula elubeka we ebunaswa owa Ekironi. Khukhwama abwenao lwakobola lwacha e Sikeroni, lwabirira khu sikulu sia Baala, mala lwacha Yabineeli lwola khu nyanja eya Mediterenia.
Enyanja eya Mediterenia ne chinjakha chayo nibio bibiaba lulwakha lwe lubeka lwe mumbo. Olwo nilwo lulwakha lulwabotookhelela babaandu ba Yuda khuloondekhana ne kimiliango kiabwe.
Kalebu atimania lisaaye lia Anaki khurura mu lukoba, chikholo cha Sheshai, Ahimani, ne Talimai.
Khukhwama abwenao acha khusera babaandu ba baamenya mu Tebiri (lukoba luno khale lwalaangwa luli Kiriati-Seferi.)
Nio Kalebu aloma ali, “Omundu yesi yesi ocha khukhwibwaakala Kiriati-Seferi mala alubukule, ese ndamuelesia omwana wase omukhaana abe omukhasi wewe.”
Nio Otinieli, okhwa Kenasi (Kenasi aba wandaaye owa Kalebu), aamba lukoba olwo. Kalebu amua omukhaana Akisa abe omukhasi wewe.
Nga aamwichakho, Akisa aboolela Otinieli areebe raraawe Kalebu amue kumukuunda. Akisa aaba ekhaale khu punda. Nga ne ekha asi khukhwama khu punda yewe, Kalebu amureeba ali, “Wenya siina?”
Akisa akobosia ali, “Mbelesie siianwa, sikila kamaloba niko ewe wambeelesia kali mu sibala sisioomu. Mbelesie ne chisebele che kameechi chosi.” Nio Kalebu aelesia Akisa chisebele che kameechi che ngaaki nende che mwaalo.
Kuno nikwo kumukabwa kwe ekholo eya Yuda khuloondekhana ne kimiliango kiabwe.
Chingoba che ekholo eye babaandu ba Yuda chaba ebunafubo lukali lubeka lwe lulwakha lwa Edomu, chaba Kabuseeli, Eteri, Yakuri,
Kina, Timona, Atata,
Keteshi, Hasori, Itinani,
Sifi, Telemu, Beoloti,
Hasori-Hatata, Kerioti-Hesironi (namwe Hasori),
Amamu, Shema, Molata,
Hasar-Kada, ne Heshimoni, Beti-peleti,
Hasari-shueli, Beerisheba, Bisiotia,
Baala, Limu, Esemu,
ne Elitolati, ne Kesili, ne Horima.
Sikilaki, Matimana, Sanisana,
Lebaoti, Shilihimu, Aini, Rimoni. Choosi chaba chingoba kamakhumi kabili ne tisa, alala ne birekere biacho.
Chingoba chichaba mumaayo mwe sikulu chaba Eshitaoli, Sora, Ashina,
Sanoa, Enganimu, Tapua, Enamu,
Yarimuti, Atulamu, Soko, Aseka,
Shaaraimu, Atitaimu, Ketera, ne Keterotaimu. Choosi chaba chingoba likhumi ne chine, alala ne birekere biacho.
Lundi chabayo chingoba cha Senani, Hatasia, Mikitalikati,
Tileani, Misipa, Yokiteli,
Lakishi, Bosikati, Ekironi,
Kaboni, Lamami, Kitilishi,
Keteroti, Beti-takoni, Nahama ne Maketa. Choosi chaba chingoba likhumi ne sita, alala ne birekere biacho.
Lundi chabayo chingoba cha Libuna, Eteri, Ashani,
Yifuta, Ashina, Nesibu,
Keila, Akisibu, Maresha. Choosi chaba chingoba tisa, alala ne birekere biacho.
Lundi baebwa lukoba lwa Ekironi alala ne chingoba chalwo ne birekere biacho,
khukhwama Ekironi khukhwola khu nyanja eya Mediterenia, bioosi bibiaba lubeka lwa Ashitoti ne birekere biabio.
Lwabayo Ashitoti ne Kasa, alala ne chingoba chabwe ne birekere khukhwola khu lwakha lwa Misiri ne khundulo khwe nyanja eya Mediterenia.
Chingoba chichaba mu sibala sie bikulu chaba Shamiri, Yatiri, Soko,
Tana, Kiriati-Seferi (namwe Tebiri),
Anabu, Ashitemoa, Animu,
Kosieni, Holoni, ne Kilo. Choosi chaba chingoba likhumi ne lulala, alala ne birekere biacho.
Baebwa akhaba chingoba cha Arabu, Tuna ne Eshani,
Yanimu, Beti-Tapua, Afeka,
Humuta, Kiriati-Ariba (nilwo Heburoni) ne Siori. Choosi chaba chingoba tisa, alala ne birekere biacho.
Lundi baebwa chingoba cha Maoni, Karimeli, Sifu, Yuda,
Yesireeli, Yokiteamu, Sanoa,
Kaini, Kibea, Timuna, choosi chaba chingoba likhumi, alala ne birekere biacho.
Chabayo Halihuli, Beti-suri, Ketori,
Maarati, Betamoti, ne Elitekoni: choosi nicho baebwa chaba chingoba sita, alala ne birekere biacho.
Chabayo Kiriati-Baali (namwe Kiriati-Yearimu) ne Raba. Choosi chaba chingoba chibili alala ne birekere biacho.
Mu sichiimi mwabamo Beti-araba, Mitini, Sekaka,
Nibushani, lukoba lwa chumbe, ne Engedi. Choosi chaba chingoba sita, alala ne birekere biacho.
Ne kakhali babaandu ba Yuda bakhilwa khutimania Bayebusi, ba baamenya mu Yerusalemu. Bayebusi basimenya alala ne babaandu ba Yuda khukhwola luno.

Kamaloba ka kaakabwa khu lisaaye lia Yosefu karakikhira siimbi khu luuchi lwa Yoritani ebukwe we kameechi ka Yeriko, khubirira mu sichiimi, khukhwola e sibala sie bikulu ne khucha khukhwola Beteli.
Khukhwama e Beteli, lulwakha lwamalatana khukhwola Lusu, lwachiililila lwola khu Ataroti-atari, niio Baariki bamenya.
Mala lwacha elubeka we mumbo elubeka we Bayafuleti, khukhwola elubeka lwe mwaalo owa Beti-horoni. Lwama ao lwacha lwola khu Keseri, mala lwaweela mu nyanja eya Mediterenia.
Lisaaye lia Yosefu, ekholo eya Efuraimu ne ekholo eya Manase eyaba lubeka lwe mumbo, banyoola kamaloba kano nga kumukabwa kwabwe.
Kano kaba kamaloba ke lisaaye lia Efuraimu: Lulwakha lwabwe lwama khu Ataroti-Atari khucha ebukwe khukhwola Beti-horoni eya ngaaki,
mala khukhwama ao khukhwola khu nyanja eya Mediterenia. Mikimetati siaba lubeka lwabwe lwe bunaswa. Ebukwe eye lulwakha lwalola Taanati-shilo mala lwacha lwabirira ebukwe owa Yanoa.
Mala lwekha khukhwama Yanoa lwola Ataroti ne Naara, khukhwola Yeriko mala lwakamila khu luuchi lwa Yoritani.
Lulwakha lwacha lubeka lwe mumbo khukhwama Tapua khukhwola khu luuchi lwa Kana mala lwakama khu nyanja eya Mediterenia. Kano kali kamaloba ka kaakabwa khu lisaaye lie kholo eya Efuraimu nga kumukabwa kwabwe.
Chingoba chindalakho ne birekere bibiaba mu sibala sisiakabwa khu Manase, biatasibwa khu Baefuraimu.

Sidoni sisiindi sie kamaloba ka kaaba mumbo mwe luluuchi lwa Yoritani kakabwa khu lisaaye liliindi lia Manase owaba omubele owa Yosefu. Makiri, raraawe owa Kileati, owaba omubele owa Manase owaulanga kamae, akabwa Kileati ne Bashani.
Kamaloba elubeka lwe mumbo mwa Yoritani kakabwa khu lisaaye liliarama lia Manase: Abieseri, Heleki, Asirieli, shekemu, Heferi, ne Shemita. Bano baba babechukhulu be siseecha ba Manase okhwa Yosefu, ne ba baaba babemeelesi be chinju chabwe.
Salofehati, okhwa Heferi, okhwa Kileati, okhwa Makiri, okhwa Manase, se abakho ne babaana be siseecha tawe, ne bakhali be siikhaana bong'ene. Kamasina kabwe kaba Mahila, Noa, Hokila, Milika, ne Tirisa.
Bacha khu musaayi Eliesa ne khu Yoshua okhwa Nuni ne khu bemeelesi, mala baloma bali, “Wele Omunyali Owa Bioosi aalaka Musa khukhuelesia efwe ne balebe befwe, sitonyi sie kumukabo kwe kumukuunda.” Nono nga Wele Omunyali Owa Bioosi ne aalaka, babaelesia kamaloba alala ne balebe babwe.
Elio liakila Manase anyoola kimikabo likhumi khutubakho khu Kileati ne Bashani lubeka lwe bukwe owa Yoritani.
Bakhaana be lisaaye lia Manase boosi banyoolela kamaloba alala ne basoleeli. Kamaloba ka Kileati kakabwa khu be lisaaye lia Manase ba barama.
Kamaloba ka Manase kama Asheri khukhwola Mikimetati, e bukwe owa Shekemu. Nio lulwakha lwacha siafubo lwola khu babaandu ba Endapua.
Kamaloba kakaba siimbi Tapua kaba ka Manase, ne lukoba lwa Tapua, khu lwakha, luli lwe babaana ba Efuraimu.
Nio Lulwakha lwekha emwaalo khu luuchi lwa Kana. Chingoba che mwaalo siafubo we luluuchi chaba cha Efuraimu, chakhaba ne chaba mu sibala sia Manase. Lulwakha lwa Manase lwaloonda lubeka lwe bunaswa we luluuchi ne khumaliilikha mu nyanja eya Mediterenia.
Efuraimu aba e ebunafubo, ne Manase aba e bunaswa, ne nyanja eya Mediterenia yaba lulwakha lwabwe lwe mumbo. Asheri siaba e bunaswa, ne Isakari siaba e bukwe.
Mu bibala bia Isakari ne Asheri, Manase aaba ne Beti-sheani ne Ibuleamu, alala ne chingoba chabwe chichaba siimbi, akhaba ne Tori (lulala luli khu lukuku lwe nyanja), Endori, Taanachi, Mekido, ne chingoba chabwe chichaba siimbi.
Babaandu ba Manase, kakhaba kario, se banyala khutimania babaandu khumenya mu chingoba echo tawe, ne kakhali Bakanaani bachiililila khumenyamo.
Akhaba Baisiraeli bakelao banyoola kamaani, se batimania Bakanaani tawe, ne kakhali babaingiilila khubakholela kimilimo.
Be lisaaye lia Yosefu baboolela Yoshua bali, “Sikila siina ne okhuele sitonyi kumukuunda mulala kwong'ene khuba nga kumukabwa kwefwe? Se obona khuli bakali lukali sikila Wele Omunyali Owa Bioosi akhubiitile chikhabi?”
Yoshua abakobosia ali, “Mwaba ne muli bakali ne sibala sie sikulu sia Efuraimu sili sitiiti lukali khwinywe, khe muche mu sichiimi sie Baperisi ne Barefaimu mala mubere mwabeene.”
Bamukobosia bali, “Sibala sie sikulu se siikhwola efwe tawe, ne bona Bakanaani bamenyile mu maayo bali ne kamakaari ke bichuuma, bakhaba abo bamenyile mu Beti-sheani ne chingoba chayo ne nabo bamenyile mwitooma lia Yesireeli.”
Yoshua aboolela chikholo cha Efuraimu ne Manase ali, “Ng'ali muli bakali lukali, lundi muli ne kamaani kamakali. Se mukhoya mwanyoola kumukabwa mulala kwong'ene tawe.
Sibala sie sikulu Sicha khuba sisienywe. Siakhaba ne sili sichiimi, mu sibere mala sibe sisienywe khukhwama khu ndulo eyi ne neyi. Ne Bakanaani, mucha khubatimania barure, bakhaba ne bali ne kamakaari ke bichuuma lundi ne bali ne kamaani.”

Enyuma we khuula sibala, Baisiraeli boosi babusiana e Shilo mala basimikhayo liiema lie kumuse.
Chabayo chikholo saba che Baisiraeli chichaba ne chisiili khunyoola kumukabwa kwabwe kwe kamaloba.
Nono Yoshua aboolela Baisiraeli ali, “Mulaliinda khukhwola liina nio mwingile ne khuaamba kamaloba niko Wele Omunyali Owa Bioosi, Wele owe bakuuka benywe, amuelesia?
Khe mumbe babaandu be siseecha bataru khukhwama buli mu kholo. Nenya khubaruma bache khulambuula, mala bachoore epicha eye kamaloba niko mwenya kabe kakenywe, mala bangobolele.
Bacha khukaba kamaloba mu bitonyi saba, lisaaye lia Yuda licha khumenya mu maloba kabwe ebunafubo, ne lisaaye lia Yosefu mu maloba kabwe e bunaswa.
Ne bamalile khuandika kimikabwa saba kie kimikuunda kino banderere. Nio ekhupe chikura
Balawi, se balanyoola kumukabwa kwe kamaloba ne nanywe tawe, sikila kumukabwa kwabwe kuli busaayi, khukholela Wele Omunyali Owa Bioosi kimilimo. Chikholo cha Kati, Rubeni, nende balala khu kholo eya Manase chamala khunyoola kamaloba kabwe ebukwe owa Yoritani, niko Musa, Omukholi owa Wele Omunyali Owa Bioosi, aabaelesia.”
Nio Babaandu barakikha lukeendo. Yoshua alaka ba bacha khu choora efwaani eye kamaloba ali, “Cha mulambuule kamaloba koosi, muchoore nga ne kali mala mungobolele. Ne ese ndareeba bunyali bwa Wele Omunyali Owa Bioosi e Shilo.”
Nio babaandu abo bacha balambuula kamaloba mala bachoora efwaani yako mu sitabu, buli lukoba mu bitonyi saba. Nio bakobolela Yoshua mu kambi e Shilo.
Yoshua apa chikura khu maloba ako ebweeni wa Wele Omunyali Owa Bioosi mala akaba Baisiraeli buli ekholo ne abuundu wayo.
Kamaloba ke lisaaye lie ekholo eya Benjamini khuloondekhana ne kimiliango kiayo niko kakanyoa khukabwa. Kamaloba kano kaba akari we chikholo cha Yuda ne Yosefu.
Lulwakha lwabwe lwarakikhira lubeka lwe bunaswa khu Yoritani, mala lwaniina lwacha lwekha mu maayo mwe ebunaswa owa Yeriko. Lundi lwaniina mumbo mwe sibala sie bikulu lwamaliilikhila mu sichiimi sie Beta-beni.
Khukhwama ao lulwakha lwabirira mu maayo ebunafubo lwola Lusi (lisina liliindi bali Beteli). Nio lwekha Atoroti-atari ne khu sikulu sili ebunafubo we emwaalo owa Beti-horoni.
Khukhwama Beti-horoni, lulwakha, lwakobola lubeka luluundi lwe mumbo siafubo we sikulu sino mala lwacha khu Kiriati-Baali (namwe Kiriati-Yearimu) luli lwe kholo eya Yuda. Luno nilwo lulwakha lwe mumbo.
Lulwakha lwe lubeka lwe siafubo lwarakikhira embi ne Kiriati-Yearimu mala lwacha Efurani lundi lwacha lwola khu numa eye kameechi ka Nefutoa.
Nio lwekha mu maayo khu lwakha lwe sikulu sili siimbi ne Litooma lio musoleeli owa Hinomu, khundulo khwe bunaswa we Litooma lia Refaimu. Nio lundi lwacha ebunafubo lwabirira mwitooma lia Hinomu, ebunafubo we lukoba lwe Bayebusi khukhwola Enirokeli.
Nio lwakobola lubeka lwe ebunaswa lwacha Enishemeshi mala lundi lwacha e Kililoti, eyaloleelela Engila echa Atumimu. Mala lulwakha lwekha emwaalo khu libaale lia Bohani (Bohani aba okhwa Rubeni)
mala lwabirira ebunaswa we lubeka lulwaloleelela Litooma lia Yoritani.
Khukhwama eyo, lwabirira e bunaswa we lubeka lwa Beti-Hokula, mala lwamaliilikhila ebunaswa we kumukhono kwe enyanja eya chumbe, niio luluuchi lwa Yoritani luweelamo. Luno nilwo lulwakha lwe ebunafubo.
Yoritani lwaba lulwakha lwe lubeka lwe ebukwe. Kuno kwaba kumukabwa kwe kholo eya Benjamini khuloondekhana ne kimiliango kiayo buli ekholo ne lulwakha chimbeka choosi.
Chingoba chichaba che kholo eya Benjamini chaba Yeriko, Beti-Hokula, Emeki Kesisi,
Beti-araba, Semaraimu, Beteli,
Abimu, Para, Ofura,
Kefari-amoni, Ofuni, Keba: chingoba likhumi ne chibili alala ne birekere biacho.
Lundi chabayo chingoba cha Kibeoni, Rama, Beeroti,
Misipa, Kefira, Mosa,
Rekemu, Iripeeli, Tarala,
Sela, Haelefu, Yebusi (namwe Yerusalemu), Kibeati, Kiriati-Yearimu: chingoba likhumi na chine alala ne birekere biacho. Kuno nikwo kumukabwa kwe kholo eya Benjamini khuloondekhana ne kimiliango kiayo.

Kumukabwa kukwakholekha lukhola khabili kwaba khulwe lisaaye lie kholo eya Simioni khuloondekhana ne kimilango kiabwe. Kumukabwa kwabwe kwaba akari we ekholo eya Yuda.
Kaambaania Beerisheba, Sheba, Molata,
Hasari-shueli, Bala, Esemu,
Etolati, Betuli, Horima,
Sikilaki, Beti-marikaboti, Hasari susa,
Beti Lebaoti, ne Sharuheni: chingoba likhumi ne chitaru alala ne birekere biacho.
Lundi chabayo Aini, Rimoni, Eteri, ne Ashani: chingoba chine alala ne birekere biacho.
Birekere bino biaambaania chingoba khukhwola Baalati-Beeri ne Rama eye ebunafubo. Kuno nikwo kukwaba kumukabwa kwe ekholo eya Simioni khuloondekhana ne kimiliango kiayo.
Kumukabwa kwe ekholo eya Simioni kwabamo malala khu maloba ka Yuda. Sikila sitonyi sie ekholo eya Yuda siaba sikali lukali khu nibo.
Kumukabwa kwe khataru kwaba khwe ekholo eya Sebuluni khuloondekhana ne kimiliango kiayo. Kumukabwa kwabwe kwacha kwola Sariti.
Khukhwama eyo lulwakha lwabwe lwacha lwe mumbo khukhwola Mareli, lwatiila Tabesheti ne khu luuchi ebukwe owa Yokineamu.
Ne lubeka luluundi lwa Sariti lwacha ebukwe khu lwakha lwa Kisiloti Tabori, nio khu Teberati mala lwakobola lwola khu Yafia.
Khukhwama ao lwachiililila ebukwe khukhwola Kati-heferi ne Etikashi, lwakobola khungila eya Nea echa e Rimoni.
Ebunaswa lulwakha lwakobola lwalola Hanationi, lwamaliilikhila mwitooma lia Ifuta-eli.
Lwaambaania Katati, Nahalali, Shimuroni, Itala, ne Betelehemu: chingoba likhumi ne chibili, alala ne birekere biacho.
Kuno nikwo kumukabwa kwe ekholo eya Sebuluni khuloondekhana ne kimiliango kiayo, chingoba alala ne birekere biacho.
Kumukabwa kwe khaane kwaba khulwe ekholo eya Isakari khuloondekhana ne kimiliango kiayo.
Kamaloba kakwo kabaamo Yesireeli, Kesuloti, Shunemu,
Hafaraimu, Shioni, Anaharati,
Rabiti, Kishioni, Ebesi,
Rameti, Enganimu, Enihata ne Betipasesi.
Lulwakha lwosi lwatiila Tabori, Shahasuma, ne Beti-shemesi, lwamaliilikhila mu Yoritani, choosi chaba chingoba likhumi ne sita alala ne birekere biacho.
Kuno nikwo kumukabwa kwe ekholo eya Isakari, khuloondekhana ne kimiliango kiayo, chingoba ne birekere biacho.
Kumukabwa kwe kharaano kwaba khulwe ekholo eya Asheri khuloondekhana ne kimiliango kiayo.
Kamaloba kayo kabaamo Helikati, Hali, Beteni, Akishafu,
Alamumeleki, amati, ne Mishali. Lubeka lwe mumbo lwetiila khu Karimeli ne Shihori libunati.
Nio lwakobola elubeka we ebukwe, lulwakha lwacha khu Beti-dakoni, lwetiila khu Sebuluni ne khwitooma lie Ifuta-eli lubeka lwe ebunaswa owa Betemeki ne Neyeli. Lwachiililila ebunaswa khukhwola e Kabuli,
Eburoni, Rehobu, Hamoni, ne Kana, khukhwola aleeyi e Sidoni Emboofu.
Nio lulwakha lwakobola lwalola Rama, lwola mu lukoba lwe Tiro, nio lwakobola lwalola e Hosa mala lwamaliilikhila mu nyanja eya Mediterenia. Lwaambaania Mahalabu, Akisibu,
Uma, Afeka, ne Rehobu: chingoba kamakhumi kabili ne chibili, alala ne birekere biacho.
Kuno nikwo kumukabwa kwe kholo eya Asheri khuloondekhana ne kimiliango kiayo, chingoba chino ne birekere biacho.
Kumukabwa kwa sita kwaba khulwe ekholo eya Nafutali khuloondekhana ne kimiliango kiayo.
Lulwakha lwakwo lwacha khukhwama Helefu khukhwola khu mukhoonge kuuli mu Saananimu, khukhwola khu Ataminekebu khukhwola khu Yabineeli, ne lundi khukhwola aleeyi e Lakumu, mala lwamaliilikhila mu luuchi lwa Yoritani.
Lulwakha lwakobolela lubeka lwe mumbo lwalola e Asinoti Tabori, khukhwama ao khukhwola e Hukoki, lwatiila Sebuluni e lubeka lwe siafubo, Asheri lwe mumbo, ne Yoritani lwe ebukwe.
Chingoba chichasirwa ne liisiisi chaba, Sitimu, Seri, Hamati, Rakati, Kinereti,
Atama, Rama, Hasori,
Kadeshi, Etirei, Enihasori,
Ironi, Mikitaleli, Horemu, Betanati, ne Beti-shemesi: chingoba likhumi ne tisa alala ne birekere biacho.
Chingoba chino ne birekere biacho nibio kumukabwa kwe ekholo eya Nafutali khuloondekhana ne kimiliango kiabwe.
Kumukabwa kwa saba kwaba khulwe ekholo eya Dani khuloondekhana ne kimiliango kiabwe.
Lulwakha lwakwo lwaambaania Sora, Eshitaoli, Tirishemeshi,
Shaalabini, Aiyaloni, Itila,
Eloni, Timuna, Ekironi,
Eheka, Kibetioni, Baalati,
Yehuti, Bene-Beraki, Kati-Rimoni,
Meyarikoni, ne Rakoni, alala ne kamaloba kakaloleelelana ne Yopa.
Chingoba chino ne birekere biacho nibio mu kumukabwa kwe ekholo eya Dani khuloondekhana ne kimiliango kiayo.
Baisiraeli nga ne bamala khukaba chinjakha che kamaloba nga kimikabwa, baelesia Yoshua okhwa Nuni kumukabwa.
Nga Wele Omunyali Owa Bioosi ne aalaka, baelesia Yoshua lukoba lwa Timunati-Sera nilwo Yoshua omwene aasaba. Lukoba olwo lwaba mu sikulu sia Efuraimu. Yoshua ombakha lukoba lundi mala amenyamo.
Kino nikio kimikabwa nikio omusaayi Eliesa, Yoshua okhwa Nuni, ne babemeelesi be lisaaye lie chikholo cha Isiraeli bakabania bitonyi bie kamaloba ako khulwe khukhupa chikura e shilo, amuliango kwe liiema lie libukaana. Nono bamaliilisia khukabamo kamaloba.

“Boolela babaandu ba Isiraeli oli, ‘robora chingoba che khumulilamo nga ne namuboolela enywe khubirira khu Musa.
Naloma ndi omundu owiira okundi ne akhang'aliilemo tawe anyala elukhilayo. Chingoba echo chikhabe chichenywe khumulilamo khukhwilukha oyo owenya khumwiyacha.
Anyala elukhila mu lulala lwe chingoba mala eema mu silibwa sie lukoba, eloocha kamwikholeekhekho khu basaakhulu be lukoba. Nio basaakhulu abo bamubukule bamuyile mu lukoba, bamue abuundu mala asikale ebweeneyo ne nabo.
Ne omundu owe khukhwiyacha sifuki ne amutimakho, se bakhoya bamwakaanisia omwiiri tawe. Sikila eera owasie ne akhang'aliilemo tawe, ne se aabakho ne busiku ne naye tawe.
Ne akhoya arama mu lukoba omwo khukhwola nga ne aliima ebweeni we kumuse khulwe khukhalakilwa ne lundi khukhwola khu lifwa lio Omusaayi Omukhulu Lukali owe siise esio ne lilioola. Nio omwiiri oyo anyala akobola engo mu lukoba lwewe ne mungo mwewe, nilwo elukhamo.’ ”
Nono, Baisiraeli barobora Kadeshi mu Kalilaya, mumbo mwa Yoritani, mu sibala sie bikulu sia Nafutali, Shekemu, mu sibala sie sikulu sia Efuraimu, ne Heburoni, mu sibala sie sikulu sia Yuda.
Elubeka lwe bukwe owa Yoritani, mu siangalaamwe sisieteleela ebukwe owa Yeriko, barobora Beseri mu sibala sia Rubeni, Ramoti mu Kileati, mu sibala sia Kati, ne Kolani mu Bashani, mu sibala sia Manase.
Chino chaba chingoba che khumulilamo chicharoborwa khulwe babaandu ba Isiraeli boosi ne baakwa ba baamenyamo. Yesi yesi owiira omundu ne akhang'aliilemo tawe anyala amulilayo khukhwama khu mundu oenja khumwiyacha. Nono yaba se anyala erwa ne akhamalile khukhwiima ebweeni we kumuse tawe.

Nio babemeelesi be lisaaye lie Balawi bacha khu musaayi Eliesa ne Yoshua okhwa Nuni, ne khu bemeelesi be lisaaye liosi lie chikholo cha Isiraeli.
Baba e Shilo mu maloba ka Kanaani bababoolela bali, “Wele Omunyali Owa Bioosi aalaka khubirira khu Musa ali khuebwe chingoba nicho khumenyamo, alala ne kamaloba ke kamaayilwe ke chikhaafu chefwe.”
Nono khuloondekhana ne lilaka lia Wele Omunyali Owa Bioosi babaandu ba Isiraeli baelesia Balawi chingoba chichiindi ne kamaloba ke kamaayilwe khukhwama khu ngoongo chabwe babeene.
Lisaaye lie kumuliango kwe Balawi kwa Kohati nilio lilianyoa khukabwa chingoba. Lisaaye lie Balawi liliama khu musaayi Aruni liaebwa chingoba likhumi ne chitaru khukhwama khu ngoongo cha Yuda, Simioni, ne Benjamini.
Kumuliango kwa Kohati kukwarama kwakabwa chingoba likhumi khukhwama khu chingoongo cha Efuraimu, Dani, ne Manase eye mumbo.
Be kumuliango kwa Kerishoni bakabwa chingoba likhumi na chitaru khukhwama khu maloba ka Isakari, Asheri, Nafutali, ne Manase eye bukwe.
Lisaaye lie kumuliango kwa Merari liakabwa chingoba likhumi na chibili khukhwama khu maloba ka Rubeni, Kati, ne Sebuluni.
Khulwe khu khuupa chikura, babaandu ba Isiraeli bakaba chingoba ne kamaloba kabwe ke kamaayilwe khu Balawi, nga Wele Omunyali Owa Bioosi aalaka khubirira khu Musa.
Kano niko kamasina ke chingoba khukhwama khu maloba ka Yuda ne Simioni ka kaakabwa
khu lisaaye lia Aruni, be kumuliango kwa Kohati, enda eya Lawi. Kumukabo kwabwe nikwo kukwanyoa khukholekha.
Babaelesia lukoba lwa Kiriati-Ariba, (Ariba aaba raraawe owa Anaki). Olwo nilwo lukoba lwa Heburoni, mu sibala sie sikulu sia Yuda, alala ne kamaayilwe ka kalubotookhelela.
Ne kakhali, kimikuunda kie lukoba, alala ne birekere, biaba biamalwa khukabwa khu Kalebu okhwa Yefune nga kumukabo kwewe.
Khutubakho Heburoni (lulala khu ngoba che omwiiri khumulilamo), chingoba chiloondakho chakabwa khu lisaaye lio omusaayi Aruni. Chingoba echo chaba Libuna
Yatiri, Eshitemoa, shemeshi,
Holoni, Tebiri,
Aini, Yuda, ne Beti-shemesi, alala ne kamaayilwe kabwe. Chingoba tisa chichakabwa khukhwama khu kholo cha Yuda ne Simioni.
Khukhwama mu ekholo eya Benjamini babaandu ba Aruni lundi bakabwa chingoba chine: chingoba chino chaba, Kibeoni, Keba,
Anatoti, ne Alumoni, alala ne kamaloba ke kamaayilwe kabwe.
Nono chingoba likhumi ne chitaru choosi alala ne kamaloba ke kamaayilwe biakabwa khu basaayi, be lisaaye lia Aruni.
Lisaaye liliindi lie kumuliango kwe Balawi be owa Kohati bakabwa chingoba chichiindi khukhwama khu kholo eya Efuraimu.
Bakabwa chingoba chine: Shekemu mu lukoongo lwe bikulu bia Efuraimu (lukoba olwo lwaba lwa omwiiri khumulilamo), Keseri,
Kibisaimu, ne Beti-horoni, ne kamaloba kabwe ke kamaayilwe.
Khukhwama khu kholo eya Dani bakabwa chingoba chine: Eliteke, Kibetioni,
Aiyaloni, ne Kati-Rimoni, ne kamaloba ke kamaayilwe kaabwe.
Khukhwama mu kholo eya Manase eye mumbo, bakabwa chingoba chibili: Taanachi, ne Kati-Rimoni, alala ne kamaloba ke kamaayilwe kabwe.
Lisaaye lino lie kumuliango kwa Kohati lia nyoola chingoba likhumi chong'ene, alala ne kamaloba ke kamaayilwe kaabwe.
Sipupu sisiindi sie Balawi kumuliango kwa Kerishoni, sianyoola khukhwama khu kholo eya Manase eye Bukwe chingoba chibili: Kolani mu Bashani (lulala khu ngoba che omwiiri khumulilamo) ne Beeshitera, alala ne kamaloba ke kamaayilwe kabwe.
Khukhwama mu kholo eya Isakari banyoola chingoba chine: Kishioni, Taberati,
Yarimuti, ne Enganimu, alala ne kamaloba ke kamaayilwe kabwe.
Khukhwama mu kholo eya Asheri banyoola chingoba chine: Mishali, Abitoni,
Helikati, ne Rehobu, alala ne kamaloba ke kamaayilwe kabwe.
Khukhwama khu kholo eya Nafutali banyoola chingoba chitaru: Kadeshi mu Kalilaya, (Kateshi luli lulala khu ngoba che omwiiri khumulilamo), Hamoti Tori, ne Karitani, alala ne kamaloba ke kamaayilwe kaabwe.
Lisaaye liliindi liliaukhaane lie kumuliango kwa Kerishoni lianyoola chingoba choosi likhumi ne chitaru alala ne kamaloba ke kamaayilwe kaabwe.
Ne Balawi babarama, be kumuliango kwa Merari, banyoola khukhwama khu kholo eya Sebuluni chingoba chine, Yokineamu, Karita,
Timuna, ne Nahalali, alala ne kamaloba ke kamaayilwe kabwe.
Khukhwama mu kholo eya Rubeni banyoola chingoba chine: Beseri Yahasi,
Ketemoti, ne Mefati alala ne kamaloba ke kamaayilwe kaabwe.
Khukhwama mu kholo eya Kati banyoola chingoba chine: Ramoti mu Kileati, (Ramutohi lwaba lulala khu ngoba cho mwiiri khumulilamo), Mahanaimu,
Heshiboni, ne Yaseri, alala ne kamaloba ke kamaayilwe kaabwe.
Khwako ekholo eya Merari yakabwa bukali bwe chingoba likhumi ne chibili.
Khukhwama mu maloba niko babaandu ba Isiraeli baba nako, kaba bukali bwe chingoba kamakhumi kane,
alala ne kamaloba ke kamaayilwe khubibotookhelela, kakabwa Balawi.
Nono Wele Omunyali Owa Bioosi owe Baisiraeli abaa kamaloba koosi niko aba alaka bakuuka baabwe. Ne nga bamala khukaamba, bakamenyamo.
Nio Wele Omunyali Owa Bioosi abaelesia kumuleembe mu mbeka choosi, nga aalaka bakuuka baabwe. Mbao omusiku wabwe akhaba mulala owanyala khubaula tawe sikila Wele Omunyali Owa Bioosi aa Baisiraeli bukhili khu basiku baabwe.
Wele Omunyali Owa Bioosi aakhola koosi niko aasuubisia Isiraeli. Sesiabakhoo siosi siosi silayi nisio aasuubisia mala alekha khusikhola tawe.

Nio Yoshua alaanga alala babaandu be chikholo cha Rubeni, Kati, ne Manase, mala
ababoolela ali, “Mwakholile buli siindu nisio Musa omukholi owa Wele Omunyali Owa Bioosi aamuboolela khukhola, lundi mwariire kamalaka kaase koosi.
Mu biise bino bioosi mukhalobakho Baisiraeli basienywe tawe. Mwabeele barekerefu mu khuria kamalaka ka Wele Omunyali Owa Bioosi, Wele wenywe.
Nono, Wele Omunyali Owa Bioosi, aelesie Baisiraeli basienywe kumuleembe nga aabalaka. Khwako kobola engo niio kamaloba ke kumukabwa kwenywe kali, kamaloba kali elubeka luluundi lwa Yoritani niko Musa omukholi owa Wele Omunyali Owa Bioosi aamuelesia.
Mukhoya murie lilaka nilio Musa amuelesia. Siima Wele Omunyali Owa Bioosi, Wele wenywe, khola lilienya liewe, ria kamalaka kewe, ba babeyikinwa khu niye mala mu mukholele niye kimilimo ne kumwoyo kwenywe kwoosi, ne liba lienywe lioosi.”
Nio Yoshua ababiita chikhabi mala abasibula bache engo. Ababoolela ali,
“Mulikho muloota engo ne muli baiinda lukali, ne bubayi bukali, chifwesa, chisahabu ne kimikasa, ne bichuuma, ne chingubo chingali lukali. Kabana ne babaasienywe nibio mubukuule khukhwama khu basiku benywe.” Nio bacha engo.
Musa aaba aaelesia kamaloba ke ebukwe owa Yoritani, khu kholo eya Manase, ndalakho ne Yoshua aelesia ekholo eyasikala kamaloba ke mumbo mwa Yoritani, alala ne chikholo chichiindi.
Nono babaandu Be Chikholo cha Rubeni, Kati, nende be bukwe mwa Manase bakobola engo. Balekha Baisiraeli babaandi e Shilo mu maloba ka Kanaani mala bacha mu maloba kabwe kameene ka Kileati. Kamaloba ako niko babukula nga Wele Omunyali Owa Bioosi ne abalaka khubirira khu Musa.
Ne nga chikholo cha Rubeni, Kati, nende balala khu be kholo eya Manase, ne choola Keliloti lubeka lwe mumbo mwa Yoritani, chombakha alutare emboofu ambi ne luluuchi.
Baisiraeli babolelwa bali, “Lola! Be owa Rubeni Kati ne balala khu be owa Manase bombakhe khu ndulo alutare a Keliloti e Yoritani khu lubeka luli ambi ne nafwe.”
Ne, nga Baisiraeli ne baulila kano, babusiana e Shilo, khu khuupana ne chikholo che Bukwe.
Nio Baisiraeli baruma Fineasi okhwa Eliesa omusaayi khu be owa Rubeni, be owa Kati ne khu be owa Manase eye Bukwe mu maloba ka Kileati.
Fineasi acha ne babemeelesi ekhumi, mulala khukhwama buli mu kholo che mumbo ne buli mulala omwimeelesi owe luuya.
Nio becha khu be owa Rubeni, be owa Kati, nende be owa Manase, mu maloba ka Kileati.
Mala bababoolela bali libuusiana lioosi lia Wele Omunyali Owa Bioosi liloma lili, “Siina sikila ne mukholile bumayaanu khu Wele owa Isiraeli! Mwarurire khu Wele Omunyali Owa Bioosi nga mweyombakhiile alutare. Se musimuloonda lundi tawe!
Bubwoni nibwo khwakhola e Peori sebwolaana ta ku? Se mubona muli khusili khukhwitakaasa mala kumunaanio kwabwo kusiinania babaandu bo Mwami Wele Omunyali owa Bioosi ta?
Mulikho mucha khuloba khumuloonda nono? Mwaba ne murura khu Wele Omunyali Owa Bioosi luno, acha khuba ne lirima khu buli mulala mu Isiraeli kumutikhinyi.
Nono, aba kamaloba kenywe ne kakhali kamalayi ke khukhwisaayilamo tawe, khe mwiche eno mu maloba ka Wele Omunyali Owa Bioosi, niio Liiema liewe lili. Khe mukhusabe kamaloba kakaandi mwifwe. Ne mukharura khu Wele Omunyali Owa Bioosi namwe mukhole efwe khumururekho ne mwombakha alutare khutasa khu alutare eya Wele Omunyali Owa Bioosi Wele wefwe tawe.
Khebulila nga nilwo Akani okhwa Sera aaloba khuria lilaka khu biindu bitakatifu, mala Baisiraeli boosi banyolelakho kumunaanio. Ne Akani se aafwa yeng'ene sikila bumayaanu bwewe tawe.”
Nio be owa Rubeni, be owa Kati, nende be owa Manase babakobosia ne khuboolela babemeelesi be chinju cha Isiraeli bali,
“Omunyali ali Wele! Ali Wele Omunyali Owa Bioosi! Omunyali ali Wele! Ali Wele Omunyali Owa Bioosi! Amanyile sikila ne khwakhola lino, ne lekha Baisiraeli boosi bamanye!
Khwaaba bali se khwarire Wele Omunyali Owa Bioosi tawe mala khwombakhe alutare yefwe busa niio khuanilemo biianwa bie embosio, namwe bie biakhulia namwe bie kumuleembe, lekha Wele Omunyali Owa Bioosi akhue efwe kumunaanio.
Tawe! Khwakhola khurio sikila khwaba ne buuri khuli mu siise sisiicha babaana benywe banyala bareeba babaana befwe bali, ‘Enywe muli na siina khu Wele Omunyali Owa Bioosi owa Isiraeli?
Sikila Wele Omunyali Owa Bioosi aakhola Yoritani khuba lulwakha akari wefwe ne nanywe, babaandu ba Rubeni ne Kati. Se mulikho ne sitonyi siosi siosi khu Wele Omunyali Owa Bioosi tawe.’ Nono babaana benywe banyala bakhola babaana befwe balekha khusaaya Wele Omunyali Owa Bioosi.
Nono khwaloma khuli, khakhwombakhe alutare, ne se elaba eye khukhwoseliakho biianwa namwe chimbosio tawe.
Ne kakhali sibe simanyisio khwifwe ne nanywe, ne chiselukho chefwe chichiicha enyuma wefwe, mbo ng'ali khusaayanga Wele Omunyali Owa Bioosi mu liiema liewe khubirira mu biianwa biefwe bie khukhwosia, ne chimbosio ne biianwa bie kumuleembe. Se khwenya lisaaye lienywe lilomele liliefwe mu bise bibiicha lili, ‘Enywe se mulikho ne sitonyi khu Wele Omunyali Owa Bioosi tawe.’
Ne khwebaasia khuli, lino liaba ne lilomekha khwifwe namwe khu lisaaye liefwe munyanga chichiicha khunyala khwaloma khuli, ‘Lola! Bakuuka befwe bakhola alutare bulayi bwene nga eya Wele Omunyali Owa Bioosi. Se yaba eye chimbosio tawe, ne kakhali eli simanyisio khu baandu befwe ne babenywe.’
Se khwalekhilekho Wele Omunyali Owa Bioosi tawe, namwe se khwalekhile khumuloonda nio khwombakhe alutare khulwe biianwa bie khukhwosia nende bie biakhulia namwe embosio tawe. Se khunyala khwombakha alutare ekiindi ne ekhali alutare eya Wele Omunyali Owa Bioosi Wele wefwe eli ebweeni we liiema liewe tawe.”
Nga omusaayi Fineasi ne bakasa ekhumi nende be kumukaanda bakhulu be chinju cha Isiraeli ba baaba ne naye, ne baulila kamakhuwa niko be owa Rubeni nende be owa Kati nende be owa Manase balomaloma, kabasiimisia lukali.
Nio Fineasi, okhwa Eliesa omusaayi, aboolela be owa Rubeni, Kati, nende be owa Manase ali, “Luno khwamanyile khuli Wele Omunyali Owa Bioosi ali nafwe. Sikila enywe semwamulekhile tawe. Nono mwaoniisie babaandu ba Isiraeli khukhwama mu sinyaasio sia Wele Omunyali Owa Bioosi.”
Nio Fineasi okhwa Eliesa ne babemeelesi balekha be owa Rubeni nende be owa Kati mu maloba ka Kileati, bakobola e Kanaani khu baandu ba Isiraeli, mala bababoolela nga kaba.
Kano kasiimisia Baisiraeli mala bafumia Wele. Ne se balomalomakho lundi kamakhuwa ke khucha khusera chikholo che ebukwe namwe khukhwonaka kamaloba niko bamenyamo tawe.
Be owa Rubeni nende be owa Kati baloma bali, “Alutare yino eli buloli khwifwe fweesi mbo Wele Omunyali Owa Bioosi, ali Wele.” Mala bakitiuukha bali “Buloli.”

Siise sileeyi Wele Omunyali Owa Bioosi ne eleesie Baisiraeli kumuleembe khukhwama khu basiku baabwe ba baabotookhelela. Siise esio, Yoshua aba omukofu lukali.
Alaanga Baisiraeli boosi: basaakhulu, babemeelesi, bakhalaki ne banamae bakhulu be babaandu mala aloma ali, “Luno luri nabeele omusaakhulu lukali.
Mwaboone buli siindu nisio Wele Omunyali Owa Bioosi, Wele wenywe akholile khu bibala bino sikila enywe. Wele Omunyali Owa Bioosi, Wele wenywe amupaniile.
Namukabile kamaloba ke bibala bibiarama nga kumukabwa kwe chikholo chenywe. Lundi namueleesie kamaloba ke bibala nibio malile khuula, khukhwama khu luuchi lwa Yoritani, elubeka lwe bukwe, khukhwola khu nyanja eya Mediterenia, elubeka lwe mumbo.
Wele Omunyali Owa Bioosi, Wele wenywe acha khubakobosia enyuma, ne khubatimania khukhwama khwinywe nga ne mucha khubolakho. Mucha khuaamba kamaloba kaabwe, nga Wele Omunyali Owa Bioosi, Wele wenywe ne amusuubisia.
Khwako mube barekerefu ne khuria buli siindu sisiaandikwa mu sitabu sie lilaka lia Musa. Mukhalekelesiakho liosi liosi tawe.
Ne lundi mukhatubaanakho ne babaandu be bibala bibiarama akari wenywe namwe mukhalangakho kamasina ke bawele baabwe namwe khukechuubila mu lilomaloma lienywe, namwe khusaaya bawele abo namwe khubasikamila tawe.
Ne kakhali, mukhoyela mwaria Wele Omunyali Owa Bioosi, nga mwabele khukhwola luno.
Sikila Wele Omunyali Owa Bioosi atimaanie chikholo chingali lundi che kamaani ebweeni wenywe. Mbao yesi yesi owanyalile khu khuupana ne nanywe tawe.
Ne mulala khwinywe anyala akhola babaandu e elefu ndala belukha, sikila Wele Omunyali Owa Bioosi, Wele wenywe niye omupanila, nga nilwo amusuubisia.
Nono ba barekerefu mukhusiima Wele Omunyali Owa Bioosi, Wele wenywe.
Sikila mwaba ne mukobola enyuma lundi mwaambana ne chikholo echo chisiili akari wenywe, mukhwaane nabo,
mukhoya mumanye muli aba Wele Omunyali Owa Bioosi, Wele wenywe se acha lundi khumutimanisilia chikholo chino chirure ebweeni wenywe tawe. Ne kakhali chicha khuba basiku khwinywe nga kumureko namwe liloo lundi nga buchuuni bwe kumukhomwa khu mukoongo kwowo namwe kamawa mumoni chenywe. Ne kano kakhekholekhe khukhwola nga mubuna mwesi khukhwama mu maloba kamalayi kano niko Wele Omunyali Owa Bioosi, Wele wenywe aamuelesia.
“Ne siise siase sie khufwa, siolile. Buli mulala khwinywe amanyile mu mwoyo kwewe omwene ali, Wele Omunyali Owa Bioosi, Wele wenywe amalile khubaa bibiindu bilayi bioosi nibio abasuubisia. Buli lisuubisia nilio aasuubisia, aakhola. Mbao akhaba lilala likholisibwa tawe.
Ne nga nilwo akholile bibiindu bilayi bioosi nibio aamulaka, Wele Omunyali Owa Bioosi anyala khurera kamabi koosi khukhwola nga ne amubunia khukhwama mu liloba lilayi lino nilio Wele Omunyali Owa Bioosi, Wele wenywe amuelesia.
Mwaba ne mukhaliinda endakaano niyo Wele Omunyali Owa Bioosi, Wele wenywe amulaka khuliinda tawe, lundi mwaba ne mukholela ne khukhwinamila bawele babaandi, mu lirima alimubunia. Ne mbao khwinywe ocha khurama mu maloba kamalayi kano niko aamuelesia tawe.”

Yoshua abuusia alala chikholo choosi cha Isiraeli e Shekemu. Alaanga basaakhulu ne bakasa, babemeelesi, ne banamae Baisiraeli, mala beecha ebweeni wa Wele.
Yoshua aboolela babaandu boosi ali, “Kano niko Wele Omunyali Owa Bioosi owa Isiraeli aboola, ‘Khaale bakuuka benywe ba baamenyanga lubeka lwe sikelekha sie luluuchi lwa Efurati, ne basaaya bawele babaandi. Mulala khu bakuuka benabo aba Tera, raraawe owa Aburahamu ne Nahori.
Nio nabukula Aburahamu, kuuka wenywe, khukhwama mu sibala engelekha we luluuchi lwa Efurati mala namurangirira khukhwola mu sibala sia Kanaani. Namua lisaaye likali. Namua Isaaka,
ne Isaaka namua Yakobo ne Esau. Naelesia Esau sibala sie sikulu sia Seiri nga kimiaandu kiewe, ne kuuka wenywe Yakobo ne babaana bewe beekha e Misiri.
Nio naruma Musa ne Aruni, mala nareera butinyu bukali khu Misiri. Enyuma wako namurusia mu Misiri.
Narusia bakuuka benywe khukhwama e Misiri. Mala Bamisiri ba batimania ne kamakaari ne chifarasi khukhwola khu Nyanja eya Shamu.
Nga balilila Wele Omunyali Owa Bioosi abayeete, arao sisiilima akari wabwe ne Bamisiri. Akhola enyanja yafuuma Bamisiri mala yabeera. Mumanyile niko nakholela Misiri. Mwamenya mu sichiimi siise sileeyi.
Nio namureera mu sibala sie Baamori, ba baamenya lubeka lwe bukwe owa Yoritani. Baamori bamupania enywe, ne kakhali namua enywe bukhili khubaula. Mwaba bukula kamaloba kaabwe, mala nababunia mumoni chenywe.
Nio Balaki omwami owe Baamori okhwa Sipori, echa apania Baisiraeli. Arumania elomo khu Balamu okhwa Beori eche amulame enywe.
Ne kakhali se nenya mbulile Balamu tawe, khwako amubiita enywe chikhabi, mala mu ngila ng'eneyo nabaonisia khukhwama khu Balaki.
Mwambukha Yoritani mweecha e Yeriko. Babaandu be Yeriko ba baapania nga Baamori ne bakhola, Baperisi, Bakanaani, Bahiti, Bakirikashi, Bahibi, ne Bayebusi. Ne kakhali namuelesia enywe bukhili khu boosi.
Nga ne mwachiililila, naruma kamaaraamba katimania babaami babili be Baamori. Chimbalu chenywe ne buyiingo bwenywe mbao sioosi nisio biakhola tawe.
Nabaa sibala nisio mukhaalimamo ta ne chingoba nicho mukhoombakha tawe. Luno mumenyileyo mala mulikho mulia bibiaamo khukhwama khu misabibu nikio mukhaabiaala tawe, ne kimiseituni khukhwama khu bisaala nibio mukhaabiaala tawe.’ ”
“Nono, chiililila khuria Wele Omunyali Owa Bioosi mumukholele ne kumwoyo kwe bung'ali ne busuubilwa. Mwata bawele nibo bakuuka benywe basaayanga ne bali e Mesopotamia ne mu Misiri, mala musaaye Wele Omunyali Owa Bioosi.
Nono mwaba ne mukhenya khukholela Wele kimilimo tawe, robora luno niye mucha khukholela, bawele nibo bakuuka benywe bakholelaanga mu Mesopotamia namwe bawele be Baamori, mu sibala nimwo mumenyile luno. Ne kakhali ese ne enju yase, khulakholela Wele Omunyali Owa Bioosi.”
Nio babaandu bakobosia Yoshua bali, “Likhuwa lie khulekha Wele Omunyali Owa Bioosi mala khukholeele bawele babaandi likhoya liaba aleeyi ne nafwe!
Sikila Wele Omunyali Owa Bioosi Wele wefwe niye owakhurusia efwe ne bakuuka befwe khukhwama mu sibala sia Misiri, khukhwama munju eye bunasioobi e Misiri ne efwe khwabona kamaya kamaboofu niko aakhola. Aakhuliinda buli abuundu niio khwachichanga, ne mu baandu boosi nimwo khwabiraangamo.
Nga khweecha mu sibala sino, Wele Omunyali Owa Bioosi aatimania ebweeni wefwe Baamori boosi ba baamenyanga mu sibala sino. Nono efwe fweesi khucha khukholela Wele Omunyali Owa Bioosi, sikila ali Wele wefwe.”
Ne kakhali Yoshua aboolela babaandu ali, “Se munyala mwakholela Wele Omunyali Owa Bioosi tawe, sikila ali Wele omutakatifu. Ali Wele owe likhendekha, se akhamubeele bumayaanu bwenywe namwe kamakhiikha kenywe tawe.
Ne mulekha Wele Omunyali Owa Bioosi mala mwakholela bawele Be Chikholo chichiindi, acha khumuukuuma ne khumua butinyu. Acha khumumila, akhaba ne aaba omulayi khwinywe e khunyoa.”
Babaandu baboolela Yoshua bali, “Tawe! Khulakholela Wele Omunyali Owa Bioosi.”
Nio Yoshua aboolela babaandu ali, “Enywe muli baloli mwabeene muli mwaroboore Wele Omunyali Owa Bioosi, mumukholela?” Baloma bali, “Ee, khuli baloli.”
Nio Yoshua aloma ali, “Nono khe mulekhane ne bawele be chikholo chichiindi baali mwinywe, mala mure kimiooyo kienywe khu Wele Omunyali Owa Bioosi, Wele owa Isiraeli.”
Nio babaandu baboolela Yoshua bali, “khucha khukholela Wele Omunyali Owa Bioosi, Wele wefwe. Ne kumumilo kwewe khucha khukuria.”
Nio Yoshua akhola endakaano ne babaandu endaalo ng'eneyo, abakholela kamalaka e Shekemu bweneyo.
Mala Yoshua aandika kamakhuwa kano mu sitabu sie Lilaka sia Wele. Abukula libaale liboofu mala alira asi we kumukhoonge abuundu e khusaayilao Wele Omunyali Owa Bioosi.
Mala Yoshua aboolela babaandu boosi ali, “Libaale lino licha khuba buloli khwifwe. Liauliile kamakhuwa koosi niko Wele Omunyali Owa Bioosi akhuboleele efwe. Nono licha khuba buloli khwinywe, nio mukhakhola murio mwakhola bubeeyi khu Wele wenywe tawe.”
Nio Yoshua alekhuula babaandu bacha, buli mulala mu mukabwa kwewe.
Enyuma wako, Yoshua okhwa Nuni, omukholi owa Wele Omunyali Owa Bioosi afwa ne ali ne bukhulu bwe kimiiko emia ndala ne likhumi.
Bamusiikha mumukabwa kwewe a Timunati-Sera eli mu sibala sie bikulu sia Efuraimu ebunaswa we sikulu sia Kaasi.
Baisiraeli bakholeela Wele Omunyali Owa Bioosi biise bioosi nibio Yoshua aba omulamu. Akhaba enyuma we lifwa liewe, bachiililila khukhola bario nga babemeelesi bababona niko Wele Omunyali Owa Bioosi aakholela Isiraeli baba ne basiili balamu.
Eliesa okhwa Aruni afwa mala asiikhwa e Kibea, lukoba luuli mu sibala sie sikulu sia Efuraimu sisiakabwa khu mwana wewe Fineasi.

Enyuma we lifwa lia Yoshua, Baisiraeli bareeba Wele Omunyali Owa Bioosi bali, “Kholo siina khu kholo chefwe elaba eye khunyoa khucha khukhwibwaakala Bakanaani?”
Wele Omunyali Owa Bioosi akobosia ali, “Ekholo eya Yuda niyo elanyoa eche. Ndikho mbaa sibaba esio sibe mu bunyali bwabwe.”
Babaandu ba Yuda baboolela babaandu ba Simioni bali, “Yiicha khuche ne nanywe mu maloba niko bakhueele efwe, mala mukhuyeete khupane ne Bakanaani. Ne fwesi khukhache khumuyeete khukhupanila kamaloba keenywe.” Nio chikholo cha Simioni
ne Yuda chacha mwiie alala. Wele Omunyali Owa Bioosi abaa bukhili khu Bakanaani ne Baperisi mala baula babaandu chielefu likhumi a Beseki.
Ebeseki banyoolayo Atonibeseki omwami we lukoba mala bapana ne naye. Ne abwenao baulila elala Bakanaani ne Baperisi.
Atonibeseki elukha, ne bamutimania, bamuaamba, mala bamukhala chinjala chikhuumwa che khu makhono ne khu bikele.
Atonibeseki aloma ali, “Babaami kamakhumi saba babakhalwa chinjala chikhuumwa che khu makhono ne chinjala chikhuumwa che khu bikele bangalaanga bitonyi bie biakhulia bibiakwichanga asi asialwa siase. Luno, Wele akholeele ese niko nabakholela.” Abukulwa ayilwa e Yerusalemu mala afwilayo.
Babaandu ba Yuda bebwaakala lukoba lwa Yerusalemu mala balubukula. Beera babaandu balwo ne khulwosia.
Enyuma we khukhwosia lukoba luno, bacha khu khuupana ne Bakanaani babamenyanga mu sibala sie bikulu, mu maayo mwe bikulu ebunafubo owa Kanaani.
Bacha bengilila Bakanaani babamenyanga mu lukoba lwa Heburoni lulwalaangwa luli, Kiriati-Ariba. Ebweeneyo baula chikholo cha Sheshai, Ahimani, ne Talimai.
Khukhwama ao babaandu ba Yuda bacha khukhwibwaakala lukoba lwa Tebiri. Mu khunyoa lukoba luno lwalaangwanga luli, Kiriati-Seferi.
Ne mulala khu nibo owalaangwanga bali Kalebu aloma ali, “Omundu yesi yesi olebwaakala Kiriati-Seferi mala alubukule, ndamuelesia omukhaana wase Akisa abe omukhasi wewe.”
Otinieli okhwa Kenasi, (Kenasi aba wandaaye owa Kalebu) abukula lukoba olwo. Nio Kalebu aamuelesia omukhaana wewe Akisa aaba omukhasi wewe.
Khu nyanga eye siselelo Otinieli aboolela
Akisa amukobosia ali, “Nenya chisebele che kameechi sikila wamba kamaloba kali khusiangalaamwe sie ebunafubo owa Kanaani.” Nio Kalebu aaelesia Akisa chisebele che ngaaki nende che mwaalo.
Be lisaaye lia Hobabu Omukenayi, paapa owo mukhasi owa Musa, bachiililila ne lukeendo ne babaandu ba Yuda khukhwama e Yeriko, lukoba lwe kamakheendu, boola mu sichiimi embi ne Arati mu Yuda. Ebweeneyo bamenya mu Baamaleki
Bayuda bacha alala ne babaandu ba Simioni mala alala baula Bakanaani babamenyanga mu lukoba lwa sefati. Balwonakila elala, nio balutiuukha bali Horima
Yuda aamba
Wele Omunyali Owa Bioosi ayeeta babaandu Bayuda mala baamba kamaloba ke mu sikulu. Ne se banyala khuonamo bamenywa be mu maayo tawe, sikila baba ne kamakaari ke liie ke bichuuma.
Heburoni lwaebwa khu kholo eya Kalebu nga Musa ne aloma. Nio Kalebu aoona chikholo chitaru che Baanaki.
Ne kakhali babaandu be kholo eya Benjamini se baoona Bayebusi ba baamenya mu Yerusalemu baruramo tawe. Mala Bayebusi bachiililila khumenyamo ne Babenjamini khukhwama endaalo eyo khukhwola luno.
Enju eya Yosefu (Chikholo cha Efuraimu ne Manase) yosi yacha khu khuupana ne Beteli mala Wele Omunyali Owa Bioosi abayeeta.
Nio enju eya Yosefu yaruma bayooti khupelelesia Beteli (Lisina lie lukoba luno mu khunyoa liaba bali Lusi.)
Bayooti abo babona omundu alikho arura mu lukoba omwo ne acha, mala bamuboolela bali, “Khwekesie nga ne khunyala khwengila mu lukoba muno, mala efwe khulakhukholela kamalayi.”
Nio abekesia, mala be owa Efuraimu ne Manase beera buli mundu mu lukoba omwo, ne kakhali balekha omundu yuno nende be enju yewe.
Enyuma wa kano omundu niye bayooti balekha acha mu sibala sie Bahiti mala ombakhayo lukoba nilwo atiuukha ali Lusi, nilio lisiili busa lisina lialwo khukhwola luno.
Nga Baisiraeli ne banyoola kamaani bayingiilila Bakanaani babakholeleenge kimilimo, ne kakhaba kario se babaoona boosi baruramo tawe.
Ekholo eya Sebuluni se yaoona babaandu babamenyanga mungoba cha Kitironi ne Nahaloli baruramo tawe. Nio Bakanaani bachiililila khumenyayo ne nabo, mala ekholo eya Sebuluni babayiingiilila khu bakholela kimilimo.
Ekholo eya Asieri se yaoona babaandu ba bamenyanga mu ngoba cha Ako, Sidoni, Ahilabu, Akisibu, Heliba, Afeki ne Rehobu, baruramo tawe.
Babaandu ba Asheri bamenya ne Bakanaani ba baaba siimbi ne nabo sikila se babaoona baruramo tawe.
Ekholo eya Nafutali se yaoona bamenywa be mu ngoba cha Beti-shemesi ne Betanati khururamo tawe. Babaandu ba Nafutali bamenya ne Bakanaani ba baaba siimbi ne nabo, ne kakhali babayiingiilila babakholele kimilimo.
Baamori baminakilisia babaandu be ekholo eya Dani bakobole mu maloba ke bikulu sikila se babafukiilila bekha mu maayo tawe.
Ne Baamori bachiililila khumenya e Aiyaloni, Siaalibimu ne a sikulu Heresi. Ne chikholo cha Efuraimu ne Manase babamiia mala babayiingiilila babakholele kimilimo.
Lulwakha lwe Baamori

Malaika owa Wele Omunyali Owa Bioosi aama e Kilikali acha Bokimu mala aboolela Baisiraeli ali, “Namurusia e Misiri mala namureera mu sibala nisio nalaka bakuuka benywe. Naboola ndi, ‘Ese se ndifunaka endakaano yase ne nanywe tawe.
Mukhakholakho endakaano yosi yosi ne babaandu bamenyile mu sibala sino tawe. Mutechule ne khukhwonaka chi alutare chabwe.’ Ne kakhali se mwariire lilaka liase tawe. Siina nisio mukholile sino?
Nono, muboolela enywe ndi se enja khuona babaandu bano barure ebweeni wenywe nga ne muliba ne mulikho muchiililila khuula tawe. Baliba basiku
Nga malaika owa Wele Omunyali Owa Bioosi ne aloma lino, babaandu ba Isiraeli boosi barakikha khulila.
Nio balaanga abuundu ao bali Bokimu
Yoshua alekhuula babaandu ba Isiraeli bache, mala buli omundu acha abukula kumukabwa kwewe kwe kamaloba.
Nga Yoshua aba ne asiilio omulamu, Baisiraeli bakholelanga Wele Omunyali Owa Bioosi. Ne enyuma we lifwa liewe bachiililila khukhola bario. Bakhola bario nga babemeelesi babona bibiindu biboofu bioosi nibio Wele Omunyali Owa Bioosi aaba ne akholeele Isiraeli ne basiili balamu.
Omukholi owa Wele Omunyali Owa Bioosi, Yoshua okhwa Nuni, afwa ne ali ne bukhulu bwe kimiiko emia ndala ne likhumi.
Asiikhwa mu maloba kewe omwene e Timunati-Sera mu sibala sie lukulu lwa Efuraimu ebunaswa we sikulu sia Kaashi.
Eselukho eyo yoosi yafwa mala eselukho eyaloondakho yebilila niko Wele Omunyali Owa Bioosi aaba ne akholeele Isiraeli.
Mala Baisiraeli bakhola bumayaanu khu Wele Omunyali Owa Bioosi nga barakikha khusaaya Baali.
Baloba khusaaya Wele Omunyali Owa Bioosi, Wele we bakuuka babwe, Wele owabarusia e Misiri. Baisiraeli barakikha khusaaya bawele babaandi, bawele be babaandu ba baba siimbi. Babasikamila mala baambia Wele Omunyali Owa Bioosi lirima.
Baloba khusaaya Wele Omunyali Owa Bioosi mala bakholela ba Baali ne Ashitoreti.
Nio Wele Omunyali Owa Bioosi aba omurafu lukali khu Baisiraeli. Alekha banuuli babebwaakala mala babanuula kimiaandu. Alekhuula basiku ba baba siimbi babakhila kamaani mala Baisiraeli se banyala khukhweliinda lundi tawe.
Buli lwosi nga ne bachichaanga mwiie, Wele Omunyali Owa Bioosi se abechanga lubeka lwabwe tawe, bulayi bwene nga aaba ne aboolile. Baba mu butinyu bukali.
Nio, Wele Omunyali Owa Bioosi aelesia Baisiraeli babemeelesi ba babaonia khukhwama khu banuuli.
Ne kakhali Baisiraeli se baulila ke babemeelesi babwe tawe. Se baba bang'ali khu Wele Omunyali Owa Bioosi tawe, mala basaaya bawele babaandi. Bakuuka baabwe baba baria kamalaka ka Wele Omunyali Owa Bioosi. Ne kakhali lisaaye lie bakuuka bano lialekha khuria kamalaka.
Buli lwosi nga Wele Omunyali Owa Bioosi aechanga Baisiraeli omwimeelesi, amuyetaanga mala abaonia khukhwama khu basiku babwe mu bulamu bwo omwimeelesi oyo bwoosi. Wele Omunyali Owa Bioosi aabakholelaanga siisa mu buchuuni bwabwe ne mu minaanio.
Ne buli lwosi omwimeelesi ne afwiile, babaandu bakaluukhananga bakobola khungila chikhale ne likhola libi khukhila eselukho eyaba ne ebirire. Bakholelanga ne khusikamila bawele babaandi mala baloba khulekha chingila chabwe chikhiikha.
Wele Omunyali Owa Bioosi aambwa lirima khu Baisiraeli. Aaloma ali, “Ekholo yino yafunaake endakaano niyo nalaka bakuuka baabwe baliinde. Se bandiire ese tawe.
Se ndaoona lundi chikholo chichaba ne chisiili mu sibala nga Yoshua ne akhafwa, chiruremo tawe.
Ndachirumikhira khukela Baisiraeli ndole baloonda chingila chase nga bakuuka baabwe ne bakhola namwe tawe.”
Nio Wele Omunyali Owa Bioosi alekha chikholo echo chisikale mu sibala omwo. Se akhola Yoshua abaula tawe, namwe se abaoona khangu baruramo enyuma we lifwa lia Yoshua tawe.

Wele Omunyali Owa Bioosi aalekha chikholo chindala mu sibala khukhaka Baisiraeli bakhaabirira mwiie mu Kanaani tawe.
Akhola lino nio ekesie buli eselukho eye Baisiraeli ke liie, lukali khu abo abele bakhabakho mwiie tawe.
Babalekhwa mu sibala baba babaami baraano be Bafilisiti, Bakanaani boosi, Basidoni ne Bahibi bamenyile mu bikulu bia Lebanoni khukhwama khu sikulu sia Baali-Herimoni khukhwola khu silibwa sie Hamati.
Chikholo chino chaba likhako khu Isiraeli khumanya ne kali bali Baisiraeli balaria kamalaka niko Wele Omunyali Owa Bioosi aba ne aele bakuuka baabwe khubirira khu Musa namwe tawe.
Khwako, Baisiraeli bamenya mu maloba ke Bakanaani, Bahiti, Baamori, Baperisi, Bahibi ne Bayebusi.
Bakhwaana ne nabo mala basaaya bawele baabwe.
Baisiraeli bebilila Wele Omunyali Owa Bioosi, Wele wabwe bamukholela bumayaanu mala basaaya bawele Baali ne Asieroti.
Nio Wele Omunyali Owa Bioosi aambila Baisiraeli lirima mala alekha omwami Kushani Rishadhaimu owe Mesopotamia abape ne khu baula. Baba asi wewe kimiiko munaane.
Nio Baisiraeli balilila Wele Omunyali Owa Bioosi, mala Wele Omunyali Owa Bioosi aruma omundu abaabine. Oyuno aba Otinieli okhwa Kenasi. (Kenasi aba wandaaye owa Kalebu.)
Roho owa Wele Omunyali Owa Bioosi amwichakho, mala aaba omwimeelesi owe Baisiraeli. Otinieli acha mwiie mala Wele Omunyali Owa Bioosi amuyeeta aula omwami owa Mesopotamia oyo.
Kumuleembe kwaba mu sibala khulwe kimiiko kamakhumi kane ne Otinieli afwa.
Baisiraeli lundi bakhola kamamayaanu khu Wele Omunyali Owa Bioosi. Sikila kano, Wele Omunyali Owa Bioosi akhola omwami Ekironi owe Bamoabu aba ne kamaani khukhila Baisiraeli.
Ekironi aambana ne Baamoni ne Baamaleki baula Baisiraeli mala baamba Yeriko, lukoba lwe kamakheendu.
Baisiraeli baba asi we bunyali bwa Ekironi khulwe kimiiko ekhumi na munaane.
Lundi Baisiraeli balilila Wele Omunyali Owa Bioosi mala aruma omundu abaabina. Oyuno aba Ehudi omundu we kumukoota owaba okhwa Kera, khukhwama mu kholo eya Benjamini. Baisiraeli baruma Ehudi khu mwami Ekironi owe Bamoabu amuyilile biianwa.
Ehudi aba abasile embalu buleeyi bwe liraango, eyokiia chimbeka chombi. Akiboa khu nduukhu eye sikele siewe siseecha mala akwisiakho chingubo.
Nio abukula biianwa ayilila Ekironi owaba omundu omunefu lukali.
Nga amala khumua biianwa, Ehudi aboolela babaandu bababisuta barekukhe bache.
Ne Ehudi omwene ayuukha akobolela amabaale kamabeche siimbi Kilikali, khu Ekironi mala aloma ali “Omwami, ndi ne likhuwa lia babili fweng'ene.”
Nio omwami arusia lilaka khu bakholi bewe ali, “Rura, mukhulekhe fweng'ene!” Boosi barura enje.
Nga omwami ne aba ne ekhaale yeng'ene mu lusiro lunyifu lwe munju angaaki, Ehudi amuchao mala aloma ali, “Ese ndi ne likhuwa liowo khukhwama khu Wele.” Omwami enyokha eema.
Ne kumukhono kumukoota Ehudi abukula embalu khukhwama khu nduukhu eye lubeka luseecha mala auuna omwami enda.
Embalu yoosi yengila ne siini siosi mala kiminaawa kiakifuunikha. Ehudi se akikhweesa yarura munda mwo omwami tawe.
Nio Ehudi arura mu lusiro acha anje, ekala kimiliango akikhomekha,
mala arekukha. Bakholi becha mala babona kimiliango kimikhomekhe ne bebaasia busa bali omwami ali mukari alikho eyeeta.
Baliinda siise sileeyi mala nga ne akhekula kumuliango tawe, babukula lufunguo mala bakwikula. Ne abwenao banyoola omwami wabwe akwile amukhe afwiile.
Nga baba ne basiliindiilila Ehudi elukha. Acha abirira emabaale kamabeche mala elukhila e Seira.
Nga ne olayo, mu ngulu cha Efuraimu, apa ekhoombi, khulaanga Baisiraeli bache mwiie, nio abaraangirira bekha khukhwama khu bikulu.
Aloma ali, “Nondekho! Wele Omunyali Owa Bioosi amueele buuli khu basiku benywe, Bamoabu.” Nio, baloonda khu Ehudi bekha mala baamba kamafubukho niko Bamoabu baba bacha khwambukhilamo Yoritani. Se bafukiilila omundu akhaba mulala yeng'ene ambukhe tawe.
Endaalo eyo beera ambi chielefu ekhumi che banamae balayi lukali be Bamoabu. Se aliio owelukha aona tawe.
Endaalo eyo Baisiraeli baula Bamoabu mala kumuleembe kwaba mu sibala khulwe kimiiko kamakhumi munaane.
Omwimeelesi oloondakho aba Siamukari okhwa Anasi. Yesi aonia Baisiraeli khulwe khukhwira Bafilisiti chimia sita ne siimbo eye chikhaafu.

Enyuma we khufwa khwa Ehudi, Baisiraeli lundi bakhola bumayaanu khu Wele Omunyali Owa Bioosi.
Nio Wele Omunyali Owa Bioosi abalekhela Yabini aabaula. Yabini aaba omwami Omukanaani owamiia mu lukoba lwa Hasari. Komanda wewe owe liie aba Sisera, owamenyanga e Harosheti-hakoimu.
Yabini aba ne kamakaari ke bichuuma ke liie chimia tisa. Mala amiia Baisiraeli ne burafu ne sisiayuumba khulwe kimiiko kamakhumi kabili. Nio Baisiraeli balilila Wele Omunyali Owa Bioosi abayeete.
Nono Debora mukha Lapitoti aaba omung'oosi lundi omwimeelesi owe Baisiraeli mu siise esio.
Ekhalanga asi we kumukheendu akari wa Rama ne Beteli mu sibala sie lukulu sia Efuraimu, ne Baisiraeli bachichangayo khulwe bukhalaki bwewe.
Endaalo ndala arumania balange Baraka okhwa Abinoamu khukhwama mu lukoba lwa Keteshi mu Nafutali. Nio amuboolela ali, “Wele Omunyali Owa Bioosi, Wele owa Isiraeli, akhulaka ali, ‘Bukula babaandu chielefu likhumi khukhwama mu kholo cha Nafutali ne Sebuluni, mala obayile khu sikulu sia Tabori.
Ndareera Sisera omukhulu we banamae ba Yabini akhupane ne nawe a luuchi lwa Kishoni. Alaba ne kamakaari ke bibia ne banamae, ne ese ndakhukhola omuule.’ ”
Nio Baraka akobosia ali, “Ndacha, ewe waaba ne olacha alala ne nase, ne waaba ne okhacha ne nase tawe, sesi se endacha tawe.”
Debora amukobosia ali, “Bulayi; ndacha ne nawe, ne ewe se olanyoola efuma khulwe khuula tawe sikila Wele Omunyali Owa Bioosi alaana Sisera khu mukhasi.” Nio Debora arura acha Keteshi alala ne Baraka.
Baraka alanga chikholo cha Sebuluni ne Nafutali chiche e Keteshi mala babaandu chielefu likhumi bamuloondakho. Debora acha ne naye.
Mu siise esio Heberi Omukenayi aaba oombakha liiema liewe e Keteshi, siimbi amuruba a Saananimu. Aba auuya acha aleeyi khukhwama khu Bakenayi babaandi be lisaaye lia Hobabu mukhwewe owa Musa.
Sisera amanya ali Baraka aba aniinile khu sikulu sia Tabori.
Nio alaanga bamureerere kamakaari kewe ke bichuuma chimia tisa ne babaandu bewe boosi. Nio abaruma khukhwama e Harosheti-hakoimu bache khu luuchi lwa Kishoni.
Nio Debora aboolela Baraka ali, “Cha! Wele Omunyali Owa Bioosi alikho akhurangirira ewe. Endaalo yino olaula Sisera.” Nono, Baraka arekukha ekha khukhwama khu sikulu sia Tabori ne babaandu bewe chielefu likhumi.
Nga Baraka ne banamae bewe ne bebwaakala, Wele Omunyali Owa Bioosi akoyaania Sisera alala ne babaandu bewe be kamakaari ke mwiie. Sisera ekha arura mu likaari liewe mala atima ne bikele elukha.
Baraka atimania kamakaari ne banamae khukhwola Harosheti-hakoimu mala banamae ba Sisera boosi berwa, se aliio omundu owarama tawe.
Sisera elukha acha engila mu liiema lia Yaeli. Yaeli aba mukha Heberi Omukenayi. Sisera engila mu liiema lia Yaeli sikila omwami Yabini owa Hasori aba ne kumuleembe nende be enju eya Heberi.
Yaeli arura acha akaanila Sisera mala amuboolela ali, “Omwami, yiicha mu liiema liase okharia tawe.” Nio echa engila mala Yaeli amubiimba liruungeeti.
Sisera aboolela Yaeli ali, “Ndikho mbulila bulesia, nosiima mbekho kameechi enywe.” Yaeli afunula eoochwa
Nono Sisera amuboolela ali, “Yiima amuliango kwe liiema ne omundu yesi yesi ne echa ne akhureeba ali, ‘Naanu oli muno?’ Muboolele oli mundumo tawe.”
Sisera aba aluile lukali, liilo liamuaamba. Nio Yaeli abukula enyundo ne sichaangi sie liiema, amuchao mala amwiira khulwe khumukhoma sichaangi. Akhoma siabira mu siaanga siengila mwiloba.
Nga Baraka ne echa ne alikho ayiima Sisera, Yaeli arura acha amwakaanila, mala amuboolela ali, “Yiicha ano! Ndakhwekesia omundu niye olikho oyiima.” Nio Baraka engila mwiiema anyoola Sisera afwiile. Sichaangi sie liiema siaba siabirire mu murwe kwewe.
Endaalo eyo Wele aelesia Baisiraeli bukhili khu Yabini omwami owe Bakanaani.
Baisiraeli bachiililila khuloondelesia Yabini, omwami owa Kanaani khukhwola nga bamubunia.

Nio Debora ne Baraka okhwa Abinoamu bemba kumwenya khu ndaalo eyo bali,
Babemeelesi barangirira babaandu mu Isiraeli,
nio babaandu beaana babeene.
Wele Omunyali Owa Bioosi afume!
Ulila, Ee baami; rekeeresia, Ee bakhulu;
khu Wele Omunyali Owa Bioosi ndemba,
ndemba kumwenya khu Wele Omunyali Owa Bioosi,
Wele owe Baisiraeli.
Wele Omunyali Owa Bioosi, nga ne waama mu bikulu bie Seiri,
nga ne waama mu sibala sia Edomu,
liloba liaterema, mala efula yakwa,
Yee, kamafuumbi kachukha kameechi.
niye Wele Omunyali Owa Bioosi owa Sinai,
Wele owe Baisiraeli.
Mu ndaalo cha Siamukari, okhwa Anati,
mu ndaalo cha Yaeli, kimiila kiawa,
ne bakeendi batalaandilanga khu ngila che khu ndulo.
Bukhili bwawa, bwawa mu Isiraeli,
khukhwola nga Debora
wema nga maayi owe Baisiraeli.
Nga ne barobora bawele bayia,
liie liaba mu bilibwa.
Engabo namwe lifumo biabonekhakho
mu baandu chielefu arubaine mu Isiraeli?
Kumwoyo kwase kuli alala ne banamae bakhulu be Baisiraeli,
babeaana babeene khukhwama mu baandu.
Wele Omunyali Owa Bioosi afume!
Kaboole
enywe mumwikhalila kamasisinwa kamalayi,
ne nanywe mubira khu ngila.
Rekeeresia! Kumumilo kwe babaandu balikho beemba a sebele che kameechi,
abwenao baboola bikholwa bie bukhili bwa Wele Omunyali Owa Bioosi,
bukhili bwe Baisiraeli!
Nio babaandu ba Wele Omunyali Owa Bioosi bakeenda boola khu bilibwa biabwe.
Yinyokha, yinyokha Debora!
Yinyokha, yimba kumwenya, yinyokha!
Yinyokha Baraka, okhwa Abinoamu,
yimeelela baambe be mwiie bowo!
Nio babalekhwa bekha beecha khu baandu be efuma,
babaandu ba Wele Omunyali Owa Bioosi beekha becha
baula babaandu be efuma.
Becha khukhwama Efuraimu bekha mu litooma
enyuma we ekholo eya Benjamini ne balebe bayo.
Banamae bakhulu bakeenda bekha khukhwama e Makiri,
ne basuti be siimbo yo mwimeelesi, baama e Sebuluni.
Babemeelesi ba Isakari becha ne Debora,
ekholo eya Isakari yaba eyeyikinwa khu Baraka.
Baatima bacha mwitooma ne baloonda khu Baraka,
mu kholo eya Rubeni.
Liabamo lireeberesia likali mu miooyo!
Sikila siina ne mwekhala mu matuuli ke kamakheese?
Khurekeeresia babaapa kumulele kulaanga lituuli lie kamakheese?
Mu kholo eya Rubeni,
liabamo lilireeberesia liboofu mu miooyo!
Kileati amenya ebukwe owa Yoritani.
Ne Dani, sikila siina ne ekhala sia meeli?
Asieri ekhala nasilile khu sikiingi sie enyanja,
mala aliindilila a mafubukho keewe.
Babaandu ba Sebuluni nende ba Nafutali
beaana bulamu bwabwe abuundu aesuta
Babaami becha bapana,
bapana ne babaami ba Kanaani,
a Taanachi ambi ne kameechi ka Makito.
Bapana ne se banuula efwesa bacha ne nayo tawe.
Ching'enieesi che mwikulu chapana,
Mu mbilo chabwe chapana ne Sisera.
Luluuchi lwa Kishoni lweeya,
lweeya babaandu ba Sisera.
Luluuchi lwe kamaani, luluuchi lwa Kishoni,
mwoyo kwase, keenda, ne bunyindaafu!
Nio chifarasi chapukuta asi bikhakayu,
chapukuta ne ndiri, ne kamaani kaacho.
“Laama Merosi,” malaika owa Wele Omunyali Owa Bioosi,
laama ne burafu bamenywa balwo,
sikila se beecha baabina Wele Omunyali Owa Bioosi tawe,
se beecha khuaabina Wele Omunyali Owa Bioosi khukhwaama khu be kamaani tawe.
Yaeli abe ne chikhabi mu bakhasi boosi,
mukha Heberi Omukenayi,
owe ekhabi lukali,
mu bakhasi bamenyile mu maeema.
Sisera asaba Yaeli kameechi,
mala niye amua kamabeele;
amureerera kamabeele kamabou,
khu sibuumba sie bubwami.
Yaeli aamba sichaangi sie liiema,
ne kumukhono kwewe kumuseecha
aamba sikweelo sie bakholi;
apa Sisera amutubundula kumurwe,
mala amuuna amufutula siaanga.
Sisera ayeekha, akwa,
alambaala a bikele bia Yaeli,
a bikele bia Yaeli ayeekha, akwa;
niio ayeekha, akwa afwilao.
Maayi owa Sisera alolela
maayi owa Sisera alolela mu numa;
“Sikila siina kamakaari kewe ne kakhakhola khangu tawe?
Sikila siina chindiri che chifarasi chewe ne chiaayiliile khukhwola?”
Bakholi bewe be siikhasi bakesi bamukobosia,
naye, omwene, ekobosia ali,
“Banyala baba ne balikho bakabana bibiindu nibio baambile mu mbaambe,
omukhaana mulala namwe babili khu buli mundu.
Chingubo che bukusi bwe angaaki khu Sisera,
chingubo che kamapala kang'enang'ena mwikosi mwa kwini.”
Nono, bakhoya babuna, basiku bowo boosi,
ee Wele Omunyali Owa Bioosi!
Ne basaale bowo bakhoya baaba nga enyanga,
ne esoa mu maani kaayo.
Nio sibala siaba ne kumuleembe khu miiko kamakhumi kane.

Lundi Baisiraeli bakhola bumayaanu khu Wele Omunyali Owa Bioosi, nio Wele Omunyali Owa Bioosi alekhuula Bamidiani babamiiakho khulwe kimiiko saba.
Bamidiani baba be kamaani khu Isiraeli mala Isiraeli bekisa khukhwama khu nibo mu mabina ne mu bikulu.
Buli lwosi nga Baisiraeli bamiichanga bumiicho bwosi bwosi Bamidiani ne Baamaleki bechanga ne chikholo che mu sichiimi mala ne babebwaakala.
Baapa ekambi khu maloba kabwe mala bonaka bibiaalwa khukhwama ebunaswa khukhwola khu lukoongo luli siimbi Kasa. Babukula kamakheese koosi, chikhaafu ne chipunda mala se balekhelakho Baisiraeli sisiindu siosi siosi sie khulia tawe.
Becha ne chikhaafu chabwe ne kamaeema kamakali nga chisike. Nibo ne chingamia chabwe baba bakali abeele se banyala babalwa tawe. Becha mala bonaka kamaloba lukali.
Baisiraeli se baba nende nisio bakhola ebweeni wabwe tawe. Baisiraeli balilila Wele Omunyali Owa Bioosi abayeete.
Nga Baisiraeli balilila Wele Omunyali Owa Bioosi abayeete khulwe Bamidiani,
Wele Omunyali Owa Bioosi abarumira omung'oosi. Omung'oosi aloma ali, “Wele Omunyali Owa Bioosi, Wele owa Isiraeli aloma ali, namurusia mu bunasioobi mu Misiri.
Namureesia khukhwama khu Bamisiri ne khukhwama khu baandu ba bamunaania mu sibala sino. Naoona Bakanaani nabarusia khukhwama mu maloba kabwe mala namua enywe kamaloba ako.
Namuboolela ndi ese ndi Wele Omunyali Owa Bioosi, Wele wenywe mukhasaaya bawele be Baamori nibo mu menyile mu maloba kabwe tawe. Ne se mwandekeresia tawe.”
Nio malaika owa Wele Omunyali Owa Bioosi echa khu sirekere sia Ofira mala ekhala asi we kumukhoonge kukwaba kwa Yoashi owe luuya lwa Abieseri. Omusoleeli wewe Gidioni aba alikho aulula engaanu mu bwikisi mwiloo lie khukhamululilamo endali, nio Bamidiani bakhakhola bario baboona engaanu tawe.
Malaika owa Wele Omunyali Owa Bioosi abonekhela Gidioni ebweeneyo mala aloma ali, “Ewe oli omundu omunyindaafu lundi owe kamaani, Wele Omunyali Owa Bioosi ali ne nawe!”
Gidioni amureeba ali, “Wele Omunyali Owa Bioosi aaba ne ali ne nafwe sina sikila kano koosi ne kakhwekholekhakho? Bili waena bibiindu bie khuukia nibio bapaapa befwe bakhuboolela nibio Wele Omunyali Owa Bioosi akholanga nga ne abareera khukhwama Misiri? Wele Omunyali Owa Bioosi akhumwaata, mala akhulekha khu siisa sie Bamidiani.”
Nio Wele Omunyali Owa Bioosi amurakho omwene ali, “Khoche ne kamaani kowo kano mala oreesie Isiraeli khukhwama khu Bamidiani. Ese samwene niise olikho okhuruma.”
Gidioni akobosia ali, “Ne ese nyala ndiena khureesia Isiraeli? Luuya lwase nilwo lutekhele mu kholo eya Manase mala lundi ese ndi omukeekhe lukali mu baandu be enju yefwe.”
Wele Omunyali Owa Bioosi akobosia ali, “Ese ndakhuyeeta mala ewe olatubuundula Bamidiani oli fwana ne bali omundu mulala yeng'ene.”
Gidioni akobosia ali, “Wele Omunyali Owa Bioosi waaba ne osiimisiibwe ne nase, mbelesie simanyisio oli ewe niwe olikho olomaloma.
Nosiima okharekukha tawe khukhwola nga ndakhureerera siianwa sie biakhulia.”
Wele Omunyali Owa Bioosi aloma ali, “Ndaliinda khukhwola nga ne okobola.”
Nio Gidioni engila munju yewe mala ateekha emeeme, arumikhira bufu chikiilo likhumi khuteekha kumukaati kukhalimo limela liosi liosi tawe. Ara enyama mu sikono ne kumuunyu akuchukha mu saachi mala abireera khu malaika owa Wele Omunyali Owa Bioosi asi we kumukhoonge.
Malaika amuboolela ali, “Ra enyama ne kumukaati khu lwanda luno mala obichukhekho kumuunyu.” Gidioni akhola ario.
Nio malaika owa Wele Omunyali Owa Bioosi aayila esiimbo niyo aaba ne nayo akitiisia khu nyama ne khu mukaati. Kumulilo kwama mu lwanda mala kwosia enyama ne kumukaati. Mala malaika chana aakoriokha.
Nio Gidioni amanya ali aaba aboone malaika owa Wele Omunyali Owa Bioosi mala aloma ali, “Njete ee Omwami WELE! Sikila ese naboone malaika wowo moni na moni!”
Wele Omunyali Owa Bioosi amuboolela ali, “kumuleembe kube ne nawe. Okharia tawe. Se olafwa tawe.”
Gidioni ombakhila Wele Omunyali Owa Bioosi alutare mala akitiuukha ali, “Wele Omunyali Owa Bioosi ali kumuleembe.” (Khukhwola luno alutare yino esiima busa e Ofira lukoba lwe kumuliango kwa Abieseri.)
Siilo esio Wele Omunyali Owa Bioosi aboolela Gidioni ali, “Bukula euunwa eya raraao ne euunwa ekiindi eye bukhulu bwe kimiiko saba. Techula alutare eya raraao eya Baali mala rema okwisie asi sifwani sia Asiera, sili siimbi a alutare.
Yombakha alutare endaayi khu Wele Omunyali Owa Bioosi, Wele wowo khu ngaaki khwe sisiili sino. Mala bukula euunwa eya khabili, mala okiosie nga siianwa khulwe khurumikhira chiikhu che sifwani sia Asiera nisio oremiremo wakwiisia.”
Nio Gidioni abukula bakholi bewe ekhumi mala akhola niko Wele Omunyali Owa Bioosi aba ne amubooleele. Gidioni aba omuri lukali khu baandu be enju yewe, ne khu baandu be mu lukoba khukhwombakha alutare kumuusi, nio akhola ario silo.
Nga babaandu be lukoba ne benyokha makhelebeende endaalo eloondakho, banyoola alutare eya Baali ne sifwani sia Asiera biaremirwe biakwile, mala euunwa eya khabili yaba yoseebwe khu alutare eyaba ne yombakhweo.
Bareebana bali, “Naanu okholile kano?” Bareeberesia mala banyoola bali, Gidioni okhwa Yoashi niye owaba ne alikholile.
Nio baboolela Yoashi bali, “Reera omusoleeli wowo ano khumwire! Sikila atechuule alutare eya Baali mala aremire akwisiisie asi sifwaani sia Asiera siili a alutare.”
Yoashi aboolela boosi ba baaba ne bamwichilekho ali, “Enywe mwemile ano khulwa Baali? Mulikho mu mupanila? Yesi yesi olamupanila aleerwa ne bukhaasia tawe. Kaaba bali Baali ali wele, lekha omwene ekhupanile khulwa Alutare yewe yatechulwa.”
Nono khukhwamila ao Gidioni alaangwa Yerubaali
Nio Bamidiani boosi, Baamaleki ne chikholo che mu sichiimi chebuusia alala, chambukha luluuchi lwa Yoritani mala bebuusia mu litooma lia Yesireeli.
Gidioni echusibwa ne Roho owa Wele Omunyali Owa Bioosi mala apa ekhoombi khulaanga babaandu be Babieseri bamuloondekho.
Aruma barume mu sibala sia Manase yoosi khubalanga bamuloondekho. Aruma barume khu kholo cha Asieri, Sebuluni ne Nafutali, mala akhaba boosi becha baambaana ne naye.
Nio Gidioni aboolela Wele ali, “Waloma oli ocha khureesia Isiraeli khubirira khwise.
Ndikho nda bufuumbo bwe kamakheese asi khu liloba niio khuulilaanga engaanu. Yaaba kumutikhinyi luume ne lulaba khu bufuumbo bwong'ene, ne se lulaba ne asi tawe, aba ndamanya ndi olikho ocha khukhundumikhira ese khuonia Baisiraeli.”
Nio kaba kario. Nga Gidioni ne enyokha makhelebeende endaalo eloondakho akhamulula bufuumbo arusiamo luume lwechula sibuumba.
Lundi Gidioni aboolela Wele ali, “Khakhuaambia lirima tawe, lekha ndomalomekho lundi lulala lwong'ene. Nosiima lekha khole likela liliindi ne bufuumbo. Siise sino lekha bufuumbo bube bubalakafu ne asi abe anyifu.”
Silo esio Wele akhola ario. Endaalo eloondakho makhelebeende, bufuumbo bwaba bubalakafu, ne asi khwiloba aaba luume lwanyisisieo.

Endaalo ndala Gidioni ne babaandu bewe boosi benyokha makhelebeende mala bebuusia a Sebele eya Haroti: Ekambi eye Bamidiani yaba mu litooma ebunaswa siimbi ne lukulu lwa More.
Wele Omunyali Owa Bioosi aboolela Gidioni ali, “Babaandu nibo oli ne nabo bali bakali lukali khwise khubakhola baule Bamidiani. Banyala bebaasia bali babeene nibo babaulile mala balobe khukhumba ese efuma.
Boolela babaandu oli, ‘yesi yesi oli omuri akhoya ache engo ne efwe khulekhala a Sikulu sia Kileati ano.’ ” Nio babaandu chielefu kamakhumi kabili ne kabili bakobola engo, ne chielefu likhumi bekhala.
Nio Wele Omunyali Owa Bioosi aboolela Gidioni ali, “Osiili ne babaandu bakali lukali. Babukule obayile eluuchi mala ebweeneyo ese ndakhwaukhasiliamo. Ne khuboolela ndi omundu ache ne nawe ne akhache. Ne khuboolela ndi omundu se acha ne nawe tawe, ne se akhache tawe.”
Gidioni abukula babaandu abekhisia eluuchi, mala Wele Omunyali Owa Bioosi amuboolela ali, “Yaukhasia buli sia mulala okamulila busa kameechi ne lulimi lwewe nga embwa, khukhwama khu buli sia mulala osikama asi khu masikamo kewe nio anywe.”
Babaandu chimia chitaru baanyaka busa kameechi ne kamakhono mala ne bakamulila busa. Ne babaandu babaandi boosi basikama khu masikamo kabwe nio banywa.
Wele Omunyali Owa Bioosi aboolela Gidioni ali, “Ndakhuonia mala khukhole oule Bamidiani ne babaandu chimia chitaru bakamulile busa kameechi. Boolela babaandu babaandi boosi bache engo.”
Nio Gidioni abukula biakhulia biabo ba baaba ne bacha ne chikhoombi, abasibula bache engo wabwe niye aarama nende babaandu chimia chitaru echo. Ekambi eye Bamidiani yaba emwalo wabwe mwitooma.
Siilo esio Wele Omunyali Owa Bioosi aboolela Gidioni ali, “Yinyokha wibwaakale ekambi eye Bamidiani, ese ndakhukhola oule.
Ne waaba noli omuri khukhwibwakala, yiicha oche mu kambi no mukholi wowo Pura.
Olaulila niko balikho baloma, ne olanyoola kamaani ke khukhwibwaakala.” Nio Gidioni no mukholi wewe Pura beekha bacha khu ndulo khwe kambi yo musiku.
Bamidiani, Baamaleki ne chikholo che mu sichiimi baba basalaniile mu litooma nga sipupu sie chisike mala baba ne chingamia chingali nga kumuyekhe khu sikiingi sie nyanja.
Nga Gidioni ne ola aulila omundu ne alikho aboolela omusaale wewe ke kamarooro. Aba alikho aloma ali, “Ndoorire ndi kumukaati kwe eshayiri kupiringiikhe kwengila mu kambi eye Bamidiani mala kwekuba liiema liakwa mala liaba busa asi.”
Omusaale wewe akobosia ali, “Eli embalu yo Muisiraeli, Gidioni okhwa Yoashi! Se sinyala siaba sisiindu sisiindi siosi siosi tawe! Wele amukholile akhukhile efwe Bamidiani ne banamae boosi.”
Nga Gidioni ne aulila kamarooro ko mundu oyo ne liboola liako, akwa asi asikama mala asaaya Wele. Nio akobola mu kambi eye Baisiraeli mala aloma ali, “Yinyokha sikila Wele Omunyali Owa Bioosi alamukhola enywe muule banamae be Bamidiani.”
Aabukhania babaandu chimia chitaru mu bipupu bitaru mala aelesia buli mundu ekhoombi ne chisaachi ne chinjaso mukari mwacho.
Ababoolela ali, “Nga ne noola khu ndulo khwe kambi, ndoleelele mala nisio ese khola mwesi khola.
Nga sipupu siase ne nase ne khupa chikhoombi chefwe, nono enywe mwesi khupa chichenywe ne mubotookhelela ekambi yoosi mala muyokele muli, ‘Khulwa Wele Omunyali Owa Bioosi ne khulwa Gidioni!’ ”
Gidioni ne babaandu bewe chimia chitaru beecha khu ndulo khwe kambi ne sisikaale siise sikeekhe khukhwola chisa sita che silo enyuma we khukaluukhania baliindi be silo. Nio baapa chikhoombi mala barakaka chisaachi nicho abeele ne batilile.
Nio bipupu bibiindi bibili bioosi biakhola birio. Boosi batiila chinjaso chabwe mu mikhono kiabwe kimikhasi ne chikhoombi mu mikhono kiabwe kimiseecha mala bayokela bali, “Embalu eya Wele Omunyali Owa Bioosi nende eya Gidioni!”
Buli mundu eema abuundu wewe babotookhelela ekambi, mala banamae bo musiku boosi belukha ne bakukuula burafu.
Ne nga babaandu ba Gidioni baba balikho baapa chikhoombi chabwe, Wele Omunyali Owa Bioosi akhola banamae basiku bebwaakalane babene ne babene buli mulala no kundi ne chimbalu chabwe. Banamae basiku chana belukha balola Beti-shita lubeka lwa Saretani boola e Beti-sua, boola khu lukoba lwa Abeli-mehola siimbi ne Tabati.
Nono, babaandu khukhwama mu kholo cha Nafutali, Asheri, nende bewa Manase boosi balaangwa barure, mala batimania Bamidiani.
Gidioni aruma barume mu ngulu cha Efuraimu choosi khuboola ali, “Yiikha mwiche mupane ne Bamidiani. Tiila kamafubukho ke luluuchi lwa Yoritani ne chinjichi khukhwola e Beti-bara khuliinda Bamidiani bakhambukha tawe.” Baefuraimu be siseecha balaangwa alala, mala batiila luluuchi lwa Yoritani ne chinjichi khukhwola Beti-bara.
Baamba babaami babili ba Midiani Orebu ne Seebu, berera Orebu a lwanda lwa Orebu, ne Seebu niio bakhamululilanga Endali eya Seebu. Bachiililila khutimania Bamidiani. Bareera kimirwe kia Orebu ne Seebu khu Gidioni owaba ne ali ebukwe owa Yoritani.

Nio Baefuraimu baboolela Gidioni bali, “Siina sisiakila ne okhakhulaanga nga wacha khu khuupana ne Bamidiani? Siina sikila ne okhukholela efwe kano?” Beng'ulung'unya burafu.
Mala Gidioni aababoolela ali, “Niko ese kholile se kalekhaana nende niko enywe mukholile tawe. Akhaba matiiti niko enywe Baefuraimu mukholile kali ke bukhala khukhila niko be kumuliango kwase kwoosi.
Wele areerire Orebu ne Seebu, babaami be Bamidiani mu makhono kenywe. Ese ekholile siina ne khulekhaania nende niko enywe mukholile?” Nga ne aloma ario se baba lundi ne lirima tawe.
Gidioni ne babaandu bewe chimia chitaru baba bechile khu luuchi lwa Yoritani mala abeele balwambukhe. Baba baluile lukali, ne baba basiitimania basiku Bamidiani.
Nga boola e Sukoti, aboolela babaandu be mu lukoba ali, “Ne musiima eelesiakho babaandu babanondilekho bano kimikaati; sikila baluile, mala ese ndikho ndimania Seebu ne Salimuna babaami ba Midiani.”
Ne babemeelesi ba Sukoti baloma bali, “Se waambile khale Seba ne Salimuna tawe mala wenya khuelesie banamae bowo kimikaati?”
Nio Gidioni aloma ali, “Bulayi nono! Nga Wele Omunyali Owa Bioosi ne alara Seba ne Salimuna mu makhono kase, khamupile enywe kamawa ne lunani khukhwama mu sichiimi.”
Gidioni ama ao mala achiililila ola e Penueli mala aaboolela babaandu be ebweeneyo nga aaboolela ba Sukoti.
Nio aababoolela ali, “Ndikho nja mala nga ne ngobola ne esili omulamu mu muleembe, khatechule endeleelwa yenywe ngikwisie asi!”
Seba ne Salimuna baba bali e Karikori ne banamae babwe. Khu banamae boosi be chikholo che bukwe, embi babaandu chielefu likhumi ne chiraano bong'ene ba baaba ne baramire. Banamae eelefu ndala ne kamakhumi kabili baba beriirwe.
Gidioni aniina achiila khu muyila kwe babaandu babamenyanga mu maeema ebukwe owa Noba ne Yokibea, mala bebwaakala banamae khulwe khubasiindusia busa.
Babaami babili ba Midiani, Seba ne Salimuna, belukha, ne Gidioni abatimania mala abatiila. Lino liakila banamae Bamidiani bareenga.
Nio Gidioni okhwa Yoashi akobola khukhwama mwiie, khubirira Heresi.
Nga ola Heresi, atiila omusoleeli mulala khukhwama e Sukoti mala amureeba. Omusoleeli oyo aandikila Gidioni kamasina kamakhumi saba na saba ke babemeelesi ba Sukoti.
Nio Gidioni acha khu baandu ba Sukoti mala ababoolela ali, “Mukhebulila nga ne mwalobile khukhunjeeta? Mwaboola muli se munyala mwambelesia siakhulia siosi siosi khu banamae baluile tawe, sikila abeele khatiila Seba ne Salimuna tawe!”
Nio abukula kamawa ne lunani khukhwama mu sichiimi mala abirumikhira khuelesia babemeelesi ba Sukoti kumunaanio.
Lundi atechula endeleelwa e Penueli mala eera babaandu be lukoba olwo.
Nio Gidioni areeba Seba ne Salimuna ali, “Babaandu nibo enywe mweera e Tabori bali waena?” Bakobosia bali, “Baba bafwaana nga ewe. Buli mulala khu nibo aba afwaana busa nga omwana owo mwami.”
Nio Gidioni aloma ali, “Baaba wandaayase be sisoleeli, babaana ba maayi. Nga Omwami Wele Omunyali Owa Bioosi ne amenyile mindali, abanga se mwabeera ta, andi ese se ndamwiira enywe tawe.”
Nono Gidioni aboolela Yeteri omusoleeli wewe omubele ali, “Chiililila obeere!” Ne omusoleeli se arusia embalu yewe tawe; aba ariire sikila abeele asili omwana.
Nio Seba ne Salimuna baboolela Gidioni bali, ewe wamwene yiicha okhwiire sikila kamaani ko omundu kalekhaana no omwene. Nio Gidioni eera Seba ne Salimuna mala abukula kimikasa kikiaba mu makosi ke chingamia chabwe.
Enyuma wako Baisiraeli baboolela Gidioni bali, “Ba omwami wefwe, ewe ne lisaaye liowo no mwichukhulu wowo okhuonisie khukhwama khu Bamidiani.”
Gidioni akobosia ali, “Ese se ndaba omwami wenywe tawe, namwe omwana wase se alaba tawe. Wele Omunyali Owa Bioosi alamuruka enywe.
Lekha ese musabe enywe sisiindu silala. Buli mulala khwinywe ambelesie ese bipalakasa bie khu maru nibio mwabukuule.” (Bamidiani bafwaranga bipalakasa bie sahabu busa nga Baisimaeli.)
Baisiraeli bakobosia bali, “Khulaba ne bulekhuule khukhuelesia ewe.” Baala esuuka asi mala buli sia mulala araakho bipalakasa bie khu maru.
Bipalakasa bie sahabu nibio Gidioni asaba biaba embi busiro bwe chikiilo kamakhumi kabili ne bino se biaba alala ne kimikasa, ne chingubo chinapenda nicho babaami ba Midiani bafwaranga tawe, namwe chikaala chichaba mu makosi ke chingamia chabwe.
Gidioni akhola sifwaani sie sahabu eyo mala asira mu lukoba lwe mungo mwewe, lwa Ofira Baisiraeli boosi balekha Wele mala bacha Ofira khusaaya sifwaani esio. Sifwaani sino siaba kumureko khu Gidioni ne enju yewe.
Nio Bamidiani bakhilwa ne Baisiraeli mala se babariikhirisia lundi tawe. Sibala siaba ne kumuleembe khulwe kimiiko kamakhumi kane nabwila Gidioni ne afwa.
Yerubaali akobola mungo mwewe mala amenyamo.
Aaba ne babaana basoleeli kamakhumi kabili sikila aba ne bakhasi bakali.
Lundi aaba no mukhasi okundi niye aamenyia busa nga omusaale mu Shekemu. Omukhasi oyo amusalila omwana omusoleeli mala amutiuukha lisina ali Abimeleki.
Gidioni okhwa Yoashi afwa busaakhulu, mala asiikhwa mu siliindwa sia raraawe Yoashi, e Ofira, mu lukoba lwe kumuliango kwa Abieseri.
Nga Gidioni ne afwa busa ari, babaandu ba Isiraeli, bakobola lundi basikamila Baali. Bakhola baaliberiti khuba wele wabwe.
Mala babaandu ba Isiraeli se bakhebulilakho wele wabwe, Wele Omunyali Owa Bioosi owabasikula khukhwama mu makhono ke basiku baabwe chimbeka choosi tawe.
Ne se babaakho ne busiime khunju eya Gidioni khu bulayi nibwo Gidioni akholela Isiraeli tawe.

Abimeleki okhwa Gidioni acha khu balebe ba maawe e Shekemu. Nga olayo ababoolela
bareebe babaandu ba Shekemu bali, “Enywe murobora lilala siina? Ba okhwa Gidioni kamakhumi saba bamwaamie namwe omundu mulala? Khebulila muli Abimeleki ali owenywe lundi kamafuki kenywe.”
Balebe ba maawe baboolela babaandu ba Shekemu kamakhuwa ako koosi, mala babaandu ba Shekemu bakhalaka khuloonda Abimeleki sikila aba omulebe wabwe.
Bamua bitonyi bie fwesa kamakhumi saba khukhwama mu lukaangu lwa Baali. Chirupia chino aana nga kumuruuru khu baandu be sipoli lundi be situluungu mala baamuloondakho.
Nio acha munju eya raraawe e Ofira mala erera bawandaaye be sisoleeli kamakhumi saba khu libaale lilala. Yotamu, wandaaye omusoleeli omutiiti owa Gidioni ekisa mala khwirwa tawe.
Nio babaandu be chingoba cha Shekemu nende be mu sibala sie kimiliinda Beti-milo bebuusia alala mala bacha a murongooro kumukhoonge e Shekemu bamiia Abimeleki.
Nga Yotamu aulila kakekholeekhe, acha eema khu ngaaki khwe sikulu sia Kerisimu mala apa luyoka ne ababoolela ali, “Enywe baandu ba Shekemu, ndekeresie, nio Wele yesi amurekeeresie enywe!
Khaale kimirongooro kiebuusia alala khurobora omwami wakio, kiaboolela kumurongooro kumuseituni kili, ‘Ewe khwaamie efwe.’
Kumurongooro kumuseituni khwakobosia kuli, ‘Enywe mwenya ese ndekhe khurusia kamafura kase karumikhanga khuelesia bawele, ne babaandu lukoosi mala emwamiie?’
Nio kimirongooro kiaboolela kumurongooro kumutuli kili, ‘Ewe yiicha okhwaamie efwe.’
Ne kumutuli kwakikobosia kuli, ‘Ese ne mwaamiie aba nenyekhana ndekhe khurusia bibiaamo bilayi lundi binulu.’
Nio kimirongooro kiaboolela kumusabibu kili, ‘Ewe, yiicha obe omwami wefwe.’
Kumusabibu kwakobosia kuli, ‘Ese ne mwaamiia enywe, nenyekhana ndekhe khurusia endali ekholanga bawele ne babaandu basangaala.’
Nio kimirongooro kioosi kiaboolela sichakha sie kamawa kili, ‘Ewe yiicha okhwaamie efwe.’
Sichakha sie kamawa siakobosia sili, ‘Mwaaba ng'ali ne mwenya ese mbe omwami wenywe, yiicha mala mwikhale mu siiniini siase. Mwaba ne mukhakhola murio tawe, kumulilo kulaburukha khukhwama musakia chase che kamawa mala kwoosie kimirongooro kimitarakwa kia Lebanoni.’ ”
Yotamu areeba babemeelesi ba Shekemu ali, “Enywe ng'ali mwabeele ne bung'ali ne bubweyikinwa nga mwakholile Abimeleki abe omwami wenywe? Mwakhebuliile khukholela Gidioni nende be enju yewe bulayi, nga sikholwa siewe ne siolana khukholelwa ku?
Khebulila muli paapa wase amupanila enywe, aana bulamu bwewe khumuonia enywe khukhwama khu Bamidiani.
Ne endaalo yino enywe mwakalukhaane khu be enju eya paapa. Mwerire basoleeli bewe, kamakhumi saba khu libaale lilala. Ne mwakholile Abimeleki, omwana owo mukholi owa Gidioni omukhaana khuba omwami amiie babaandu ba Shekemu; khubeela bali nga ne ali omulebe wenywe.
Nono liaba nilio mukholile endaalo eya luno khu Gidioni ne khu be enju yewe lili lilieyikinwa lundi lia ng'ali sangaalila Abimeleki, mala mulekhe yesi amusangaalile enywe.
Ne liaba ne likhali lirio tawe, kumulilo kukhoya kuburukhe khukhwama khu Abimeleki mala kwoosie babaandu ba Shekemu nende be mu sibala sie kimiliinda Beti-milo; mala kwosie Abimeleki.”
Nio Yotamu elukha acha amenya a Beeri sikila aba ariire Abimeleki wandaaye.
Abimeleki amiia Isiraeli khulwe kimiiko kitaru.
Nio Wele akhola Abimeleki ne babaandu ba Shekemu babiilana mala bamukaluukhanakho.
Wele akhola kano nio Abimeleki ne babaandu ba Shekemu, babamuramo kumwoyo khukhwira basoleeli ba Gidioni kamakhumi saba, banyoole kumuruungo kwe kamamayaanu kabwe.
Babaandu ba Shekemu bara babaandu khu sikulu khungaaki bekise mala bebwaakale Abimeleki, lundi banuula buli mundu owabira khu ngila yabwe. Abimeleki aboolelwa lino.
Nono Kaali okhwa Ebeti acha e Shekemu ne bawandaaye mala babaandu ba Shekemu baba ne lilieyikina mu niye.
Babaandu abo bacha mu mikuunda kiabwe babuusia kamatuunda ke kimisabibu bareera mala bang'oona endali mala baba ne naikara. Bacha bengila munju eya wele wabwe, niio baalia ne khunywa ne khukhoma Abimeleki.
Kaali aloma ali, Abimeleki niye nanu? “Efwe khuli babaandu ba lukano siina mu Shekemu? Siina sikila ne khukholela Abimeleki? Niye ali naanu? Okhwa Gidioni! Ne Sebuli amwamisiangakho kamalaka, ne efwe siina sikila ne khumukholela? Ria kuuka wenywe Hamori, owanjisia luuya lwenywe!
Mbanga bali ese owemelelela babaandu bano, andi narusiao Abimeleki! Nakhaboolele
Sebuli omuruki we lukoba lwa Shekemu nga aulila kamakhuwa ka Kaali okhwa Ebeti aba ne bubeeleli bukali.
Arumania
Nono ewe ne babaandu bowo baali ne nawe khe muche mukone mu mikuunda.
Mwinyokhe makhelebeende enyanga ne soa mala mwibwaakale lukoba khangu. Nga Kaali ne babaandu bewe barura mupane. Bape lukali nga munyala!”
Nio Abimeleki ne babaandu bewe boosi bacha silo mala bekisa enje wa Shekemu mu bipupu bine.
Nga Abimeleki ne babaandu bewe babona Kaali arura enje mala eema a silibwa sie lukoba olwo, benyokha niio baba ne bekisile.
Kaali ababona mala aboolela Sebuli ali, “Lola! Babaandu balikho bekha bama khu ngaaki khwe lukulu!” Nio Sebuli amukobosia ali, “Abo se bali babaandu tawe. Ebio bibiniini bie bikulu busa.”
Kaali aloma lundi ali, Lola! “Babaandu balikho beekha mu luongwa lwe sikulu becha, mala sipupu silala silikho siichila khu muyila kwe a murongooro kumukhoonge kwo mulakusi.”
Nio Sebuli aboolela Kaali ali, “Lilomaloma liowo lie khukhwilola khuboofu lili waena? Ewe se oli niwe owareebire oli sina sikila efwe ne khukholelanga omundu Abimeleki yuno? Abano bali babaandu nibo ewe walekelesienge! Nono rura oche upane ne nabo.”
Kaali arangirira babaandu ba Shekemu mala apana ne Abimeleki.
Kaali elukha mala Abimeleki amutimakho. Babaandu bewe bakali baumiia, yakhaba esilibwa e lukoba.
Abimeleki amenya abuundu bali Aruma. Ne Sebuli arusia Kaali ne bawandaaye mu Shekemu mala khumenyayo lundi tawe.
Endaalo eloondakho Abimeleki amanya ali babaandu ba Shekemu baba balikho berekekha khurura bache mwiie,
Abukula babaandu bewe abakabukhasia mu bipupu bitaru mala ekisa mundaa. Nga ne abona babaandu ne barura mu lukoba ne becha, arura niio aba ne ekisile abeere.
Abimeleki ne sipupu siewe batima bacha bema a silibwa ne bipupu bibiindi bibili ebio biebwaakala babaandu ba baaba enje mu mikuunda mala biabeera boosi.
Bukhupani bwachiililila endaalo emuufu. Abimeleki ne babaandu bewe baamba lukoba, beera babaandu baalwo. Nio atechula lukoba chana mala aluchukhakho chumbe.
Nga babemeelesi be mu lukoba lwa Shekemu ne baulila kakekholekha, belukhila mu nju eya Eliberiti eyasirwa bulayi.
Abimeleki aboolelwa ali bengilemo.
Niye ne babaandu bewe baniina mu sikulu sia Salimoni embi ne Shekemu. Ebweeneyo abukula eaywa, arema lusakia khu murongooro, mala alura khwibeka. Aboolela babaandu bewe bakhole khangu nga niye akhola.
Nio buli mundu arema lusakia lwe kumurongooro, mala babaandu abo boosi baloonda khu Abimeleki mala babungikha chisakia a nju eya Eliberiti. Baambia enju eya Eliberiti mala boselia babaandu ba baabaamo boosi, mukari. Boosi bafwa eelefu ndala, bakhasi ne baseecha.
Nio Abimeleki acha khu lukoba lwa Tebesi alubotookhelela mala alubukula.
Mukari mwe lukoba endeleelwa eye kamaani yabaamo, mala buli mundu mu lukoba omwo, elukhilamo. Beyikalila mukari mala baniina mu sisuli.
Abimeleki echa khukhwibwaakala endeleelwa. Acha emuliango khukhwosia endeleelwa eyo;
nio mukhasi mulala apiringisiakho lususi lwamukwa khu murwe mala lwamwara siianga.
Alaanga khangu omwimeelesi owamusutilanga bulwaani mala amuboolela ali, “Rusia embalu yowo mala unjire. Se nenya babaandu balome bali omukhasi niye wanjira ese tawe.” Nio omwimeelesi oyo auna Abimeleki lifumo afwa.
Nga Baisiraeli ne babona bali Abimeleki afwiile, boosi bakobola engo.
Mungila yino Wele aruunga Abimeleki kamamayaanu niko akholela raraawe nga ne eera bawandaaye kamakhumi saba.
Lundi Wele akhola babaandu ba Shekemu banyoola butinyu khu mamayaanu kaabwe, nga Yotamu, okhwa Gidioni, ne abalaama.

Enyuma we lifwa lia Abimeleki, Dodo, okhwa Pua, omwichukhulu owa Dodo, echa khuonia Isiraeli. Dola ama mu kholo eya Isakari, ne amenyanga e Shamiri mu sibala sie lukulu sia Efuraimu.
Aba omwimeelesi owa Isiraeli khulwe kimiiko kamakhumi kabili ne kitaru. Nio afwa mala asiikhwa e Shamiri.
Enyuma we lifwa lia Dola, Yairi khukhwama e Kileati aba omwimeelesi owa Isiraeli khulwe kimiiko kamakhumi kabili na kibili.
Aaba ne basoleeli bewe kamakhumi kataru ba bakeendelanga khu punda kamakhumi kataru. Babaana bano baba ne chingoba kamakhumi kataru mu sibala sia Kileati. Chingoba echo chisilaangwa bali birekere bia Yairi khukhwola luno.
Yairi afwa mala asiikhwa e Kamoni.
Lundi Baisiraeli bakholela Wele Omunyali Owa Bioosi kamamayaanu khulwe khukhwesaaya Babaali ne Baasitoreti, bawele be Basiria, Basidoni, Bamoabu, Baamoni ne Bafilisiti. Balekha Wele Omunyali Owa Bioosi mala khusaaya niye tawe.
Nio Wele Omunyali Owa Bioosi aambwa lirima ne Baisiraeli mala alekha Bafilisiti ne Baamoni babaula.
Khulwe kimiiko ekhumi na munaane chikholo echo chapia Baisiraeli boosi sibi babamenyanga mu sibala sie Baamoni ebukwe we luluuchi lwa Yoritani mu Kileati.
Baamoni bambukha Yoritani khu khuupana ne chikholo cha Yuda, Benjamini ne Efuraimu, mala Baisiraeli baba mu munaanio kumukali.
Nio Baisiraeli balilila Wele Omunyali Owa Bioosi ne baloma bali, “Khwakholile bubwoni sikila khwakhulekha ewe Wele wefwe mala khwakholeele Babaali.”
Ne Wele Omunyali Owa Bioosi akobosia babaandu ba Isiraeli ali, “Nga Bamisiri, Baamoni, Bafilisiti,
Basidoni, Baamaleki ne Bamoani bamunania chindaalo chichabira mala enywe mwandilila, se namuonia khukhwama khu nibo?
Nono luno mwandekhile ne khukholela bawele babaandi. Nono se ndikho nja khumuonia enywe lundi tawe.
Cha mulilile bawele nibo mwaroboore. Lekha nibo bamusikule enywe mu biise bie butinyu bwenywe.”
Babaandu ba Isiraeli baboolela Wele Omunyali Owa Bioosi bali, “Efwe khwakholile bubwoni. Khola siosi siosi nisio wenya. Ne kakhali, nosiima endaalo yino khuonie.”
Nio barusiao bawele be chikholo chichiindi nibo baba nabo mala bakholela Wele Omunyali Owa Bioosi lundi. Nio Wele Omunyali Owa Bioosi akholela Isiraeli siisa nga ne ababona mu butinyu.
Nio banamae ba Amoni berekekha khucha mwiie, mala bebuusia mu Kileati. Babaandu ba Isiraeli bebuusia alala mala baapa ekambi e Misipa.
Ebweeneyo babemeelesi ba Isiraeli bareebana ne baloma bali, “Naanu olanyoa khu khuupana ne Baamoni? Omundu olanyoa, akhabe omwimeelesi owe babaandu boosi ba baamenya mu Kileati.”

Nio Yefuta aba omunamae omunyindaafu khukhwama e Kileati, ne kakhali aba omwana owo mukhasi omueeyani. Raraawe aba bali Kileati.
Omukhasi niye Kileati akhwa aba ne babaana babaandi basoleeli. Nga babaana abo ne bakhula, baoona Yefuta arura mungo. Baloma bali, “Ewe se olinyoolakho sisiindu siosi siosi khukhwama khu paapa wefwe tawe, sikila oli omwana owo mukhasi okundi.”
Yefuta elukha bawandaaye mala acha amenya mu sibala sia Tobu. Ebweeneyo anyoola babaandu be sipoli mala arakikha khukeenda ne nabo ne bakhola bunuuli.
Enyuma we siise Baamoni bacha bapana liie ne Baisiraeli.
Nga liie ne liabao basaakhulu ba Kileati bacha bakobosia Yefuta khukhwama mu maloba ka Tobu.
Bamulomela bali, “Yiicha obe komanda wefwe, nio khupane ne Baamoni.”
Ne kakhali Yefuta abakobosia ali, “Enywe mwambiila ese lukali, mwamboona narura munju eya paapa. Siina sikila ne mwicha luno khwise ne muli mu butinyu?”
Baboolela Yefuta bali, “Khwicha khwiwe luno sikila khwenya ewe oambaane ne nafwe, khuche mala khupane ne Baamoni mala wimeelele babaandu ba Kileati boosi.”
Yefuta aboolela basaakhulu ali, “Mwaaba ne mulikho mungobosia engo khu khuupana ne Baamoni mala Wele Omunyali Owa Bioosi akhola khwaula ndaba omwami khwinywe”
Bakobosia bali, “Khwafukiilile ne Wele Omunyali Owa Bioosi niye omuloli wefwe.”
Nio Yefuta acha ne babemeelesi ba Kileati mala babaandu bamukhola aba omwami lundi komanda. Yefuta elamo kamakhuwa ke endakaano koosi ebweeni wa Wele Omunyali Owa Bioosi, e Misipa.
Nio Yefuta aruma barumwa khu mwami owa Amoni ne aloma ali, “Ese nakhukholela siina, sikila ne wibwaakala sibala siefwe?”
Omwami owa Amoni aakobosia barumwa ba Yefuta ali, “Khulikho khupana sikila Baisiraeli nga ne bama e Misiri baamba kamaloba kase khukhwama khu Luuchi lwa Arinoni khukhwola khu Luuchi lwa Yaboki ne Luluuchi lwa Yoritani. Nono khukoboselie kamaloba kefwe mu muleembe.”
Yefuta aruma lundi barumwa khu mwami owa Amoni
ne aloma ali, “Isiraeli se yabukula kamaloba ka Moabu namwe ka Amoni tawe.
Ne kakhali nga Baisiraeli ne barura Misiri babirira mu sichiimi boola khu Nyanja eya Shamu mala boola Kadeshi.
Nono Isiraeli baruma barumwa khu mwami owa Edomu khumusaba kumunwa babire mu sibala siewe. Ne omwami owa Edomu se abafukiilila tawe. Lundi bareeba Omwami owa Moabu ne yesi se abafukiilila babire mu maloba kewe tawe. Nio Baisiraeli bamenya Kadeshi.
Nio bacha babirira mu sichiimi ne baloonda khu lwakha lwe sibala sia Edomu ne sie Moabu. Baisiraeli bacha bola ebukwe we sibala sia Moabu mala baapa ekambi lubeka lwe Luluuchi lwa Arinoni. Ne kakhali se bengila mu sibala sia Moabu tawe, sikila luluuchi lwa Arinoni nilwo lulwaba lulwakha lwe sibala sia Moabu.
Nio Baisiraeli baruma barumwa khu Sihoni, omwami we Baamori owe lukoba lwa Heshiboni, mala bamusaba babirire mu sibala siewe bache mu siabwe.
Ne kakhali Sihoni se afukiilila Baisiraeli khubirira mu sibala siewe tawe. Nio Sihoni areera banamae bewe boosi alala, mala bebuusiana e Yahasi, mala bapana ne Isiraeli.
Ne kakhali Wele Omunyali Owa Bioosi, Wele owa Isiraeli akhola Baisiraeli bakhila Sihoni ne banamae bewe. Nio kamaloba koosi kakabechanga ke Baamori kaba ke Baisiraeli.
Nio Baisiraeli baamba kamaloba ke Baamori khukhwama khu luuchi lwa Arinoni ebunafubo khukhwola Yaboki ebunaswa ne khukhwama e bukwe we sichiimi khukhwola khu Yoritani mumbo.
Nono Wele Omunyali Owa Bioosi, Wele owa Isiraeli niye owatimania Baamori sikila babaandu bewe, Baisiraeli.
Nono enywe mulola muli munyala mwatimania Baisiraeli barura mu maloba kano? Enywe bukula nisio wele wenywe Chemoshi abaelesia. Efwe khulabukula nisio Wele Omunyali Owa Bioosi, Wele wefwe akhuelesie efwe.
Wibaasia oli ewe oli omulayi khukhila Balaki okhwa Sipori, omwami owa Moabu? Aalomanakho namwe aapanakho ne babaandu ba Isiraeli ku?
Khulwe kimiiko chimia chitaru Baisiraeli bamenya Heshiboni ne Aroeri ne chingoba chichabotookhelela luluuchi lwa Arinoni choosi. Siina sikila ne mukhachibukula mwakobosia chingoba echo biise ebio bioosi?
Ese nono se nakhukholeelekho ewe kamamayaanu kosi kosi tawe. Ewe ne unjibwaakala aba olikho ukholela kamamayaanu. Wele akhoya aba omukhalaki luno akari we Baisiraeli ne Baamori.”
Ne kakhali omwami owa Amoni alekelesia burume khukhwama khu Yefuta.
Nio Roho owa Wele Omunyali Owa Bioosi echa khu Yefuta acha abira mu Kileati ne Manase mala akobola e Misipa eya Kileati ola Amoni.
Yefuta echuba khu Wele Omunyali Owa Bioosi ali, “Waaba ne ukhola naula Baamoni,
khakhwoselie omundu yesi yesi nga siianwa, okhabe owe khunyoa khukhwama munju yase khukhwicha anjakanile, nga ne khabe ne ngobola ne khilile liie. Khaane omundu khwiwe nga embosio.”
Nio Yefuta ambukha akhupane ne Baamoni, mala Wele Omunyali Owa Bioosi amua bukhili.
Abapa khukhwamila Aroeri khukhwola khu lukoongo luli siimbi Miniti, chingoba kamakhumi kabili choosi khukhwola khu lukoba lwa Abeli-keramimu. Beera bakali. Nono Baamoni bakhilwa ne Baisiraeli.
Nga Yefuta akobola engo e Misipa, omukhaana wewe aba owe khunyoa khukhwicha khumwakaanila, aba alikho akhina ne khusakasia bichenje. Aba omwana wewe omuteelwa.
Nga Yefuta ne amubona atabula chingubo chewe mu bubeeleli mala aloma ali, “Ee, mwana wase! Wakholile ese nabeele ne bubeeleli bukali sikila nechubile khu Wele Omunyali Owa Bioosi, ne se enyala nalekha khukhola ndio tawe!”
Omukhaana aamuboolela ali, “Waaba ne wechuubile khu Wele Omunyali Owa Bioosi khola nisio walomile oli okhakhole khwise, sikila Wele Omunyali Owa Bioosi akhukholile waruungisia bubi basiku bowo, Baamoni.”
Ne areeba raraawe ali, “Kholele sisiindu silala sino. Ndekhe mbe khulwe kimieesi kibili, nio enje ne basaale base ngenda keende mu bikulu mala ndile ne khubeelela khulwe nga ne ndi omukhaana we yabwana.”
Yefuta amulekha ache, khulwe kimieesi kibili. Niye ne basaale bewe baniina mu sikulu mala alila ne khubeelela sikila alikho acha khufwa ne asiili ne yabwana.
Enyuma we kimieesi kibili akobola khu raraawe akhola nisio aba ne echubile khu Wele Omunyali Owa Bioosi, mala afwa ne asiili ne yabwana.
Khukhwamila ao kumwiima kwarakikha mu Isiraeli
bali bakhaana Baisiraeli bachichaanga buli mwiiko khulwe chindaalo chine khuliila sikila omukhaana owa Yefuta Omukileati.

Baefuraimu berekekha khukhapana liie, bambukha luluuchi lwa Yoritani boola e Safoni mala baboolela Yefuta bali, “Siina sisiakilile ewe ne otuuma lulwakha wiche upane ne Baamoni mala khukhulaanga efwe khwacha ne nawe tawe? Khulakhwosela munju!”
Ne Yefuta abakobosia ali, “Ese ne babaandu base khwaba ne lilomana likali ne Baamoni. Namulaanga, mala se mweecha khukhunjeeta tawe.
Nga ne nabona se mulikho mwicha khukhunjeeta tawe, neaana bulamu bwase mala natuuma lulwakha khucha khu khuupana ne nabo. Wele Omunyali Owa Bioosi amba bukhili. Ne sina sikila luno ne mwicha khu khuupana ne nase?”
Nio Yefuta abuusia babaandu ba Kileati alala, bapana ne babaandu ba Efuraimu. Bakileati baula Baefuraimu. (Baefuraimu balaanga Bakileati bali, babelukhila mu Efuraimu ne Manase).
Bakileati baamba kamafubukho ka Yoritani. Nga Omuefuraimu yesi yesi owaba ne alikho elukha, Bakileati bamureebanga bali, “Ewe oli Omuefuraimu?” Kaaba bali aloma ali, “Tawe”
Bamuboolela alome ali, “Shiboleti” Ne naye aloma ali “Siboleti.” Sikila babaandu Baefuraimu se banyalanga khuloma likhuwa elio bulayi tawe. Nono liakila Bakileati ne babereera mu lifubukho lia Yoritani. Siise esio Baefuraimu chielefu kamakhumi kane ne chimia chibili beerwa.
Yefuta emeelela Isiraeli khulwe kimiiko sita. Afwa mala asiikhwa mu lukoba lwe mungo
Enyuma we lifwa lia Yefuta, Ibusani owe Betelehemu emeelela Isiraeli.
Aaba ne babaana be sisoleeli kamakhumi kataru nende be siikhaana kamakhumi kataru. Aakha bakhaana bewe khu baandu be enje bakhali be ekholo eyeewe tawe, lundi areera bakhaana kamakhumi kataru khukhwama enje we kholo yewe khu basoleeli bewe bakhwe babe bakhasi babwe. Ibusani emeelela Baisiraeli khulwe kimiiko saba.
Afwa mala asiikhwa e Betelehemu.
Enyuma we lifwa lia Ibusani, Eloni khukhwama mu kholo eya Sebuluni emeelela Baisiraeli khulwe kimiiko likhumi.
Nio afwa mala asiikhwa e Aiyaloni mu maloba ka Sebuluni.
Enyuma we lifwa lia Eloni, Abutoni okhwa Hileli khukhwama Pirationi emeelela Baisiraeli.
Aba ne basoleeli kamakhumi kane ne babechukhulu be sisoleeli kamakhumi kataru, babakeendelanga khu punda kamakhumi saba. Abutoni emeelela Baisiraeli khulwe kimiiko munaane.
Nio Abutoni afwa mala asiikhwa e Pirationi mu maloba ka Efuraimu mu sibala sie lukulu lwe Baamaleki.

Baisiraeli lundi bakholela Wele Omunyali Owa Bioosi kamamayaanu. Nio Wele Omunyali Owa Bioosi abalekhuulila Bafilisiti babamiia khulwe kimiiko kamakhumi kane.
Mu siise esio omundu abao lisina liewe bali Manoa, khukhwama mu lukoba lwa Sora. Aaba owe ekholo eya Dani. Omukhasi wewe aaba omukuumba.
Malaika owa Wele Omunyali Owa Bioosi abonekhela omukhasi wewe mala amuboolela ali, “Ewe oli omukuumba, ne olaesia mala osaale omwana omusoleeli.
Nono okhanywa endali namwe kamalwa namwe okhalia siakhulia sie kumusilo tawe.
Ne enyuma omusoleeli wowo ne asaaliilwe, se olimubekakho lichuune tawe, sikila khukhwama khu ndaalo eye lisaalwa liewe aliaanwa khu Wele nga Omunadhiri.
Nio omukhasi owa Manoa acha mala aboolela omuseecha wewe ali, “Omundu owa Wele ambonekheele. Abeele owe khurisia busa nga malaika owa Wele. Se mureebire niio amile tawe, lundi se amboleele lisina liewe tawe.
Ne kakhali amboleele ali, ndaesia mala saale omwana omusoleeli. Amboleele ali khanywakho endali namwe kamalwa, namwe nalia siosi siosi sisiakanisibwa tawe, sikila omwana yuno akhabe Omunadhiri khu Wele mu bulamu bwewe bwoosi.”
Nio Manoa asaba Wele Omunyali Owa Bioosi ali, “Wele Omunyali Owa Bioosi nosiima lekha omundu owa Wele niye ewe warumire, akobole lundi khwifwe mala akhwekesie efwe nisio khukhoyeele khukhola khu mwana olisaalwa.”
Wele akhola nga Manoa ne asaba, mala malaika owa Wele akobola lundi khu mukhasi owa Manoa nga aba ne ekhaale mu mukuunda. Omuseecha wewe se aba ne naye tawe.
Nio omukhasi atima acha amuboolela ali, “Lola! Omundu wechile endaalo eyo ambonekheele lundi.”
Manoa enyokha aloonda khu mukhasi wewe. Aacha khu mundu oyo mala amureeba ali, “Ewe niye omundu olomalomenge no mukhasi wase?”
Akobosia ali, “Yee.”
Nio, Manoa areeba ali, “Kamakhuwa kowo nga kakheche khukhwikholekha, siina nisio omwana oyo enyekhana akhole? Limenya siina nilio akhoyeela amenye?”
Malaika amukobosia ali, “Omukhasi wowo akhoya akhola buli siindu nisio muboolele.
Se akhoyeela alia siakhulia siosi siosi siing'oonwa khukhwama khu musabibu tawe, se akhoyeele anywe endali yosi yosi namwe kamalwa, namwe alie siakhulia siosi siosi sisiakaanisibwa tawe. Akhoya akhole buli siindu nisio namulaka.”
Manoa aaboolela malaika owa Wele Omunyali Owa Bioosi ali, “Khukhusaaya nosiima yikhalakho akeekhe mala khukhwirire emeeme khu khung'oonele siakhulia.”
Ne malaika owa Wele Omunyali Owa Bioosi akobosia Manoa ali, “Akhaba ne unjingisia, se ndalia khu siakhulia siowo tawe. Ne kakhali ne okhola siianwa sie khukhwosia siaane khu Wele Omunyali Owa Bioosi.” (Manoa aloma ario sikila se amanya ali oyo aba malaika owa Wele Omunyali Owa Bioosi tawe.)
Manoa areeba malaika owa Wele Omunyali Owa Bioosi ali, “Khuboolele lisina liowo nio khukhue lukoosi kamakhuwa kowo ne kaliba ng'ali.”
Nio Manoa abukula emeeme ne siakhulia mala abianila khu alutare eye lulwanda khu Wele Omunyali Owa Bioosi okholanga ke kamakana.
Nga kumulilo ne kwaba ne kulikho kutirira khukhwama khu alutare, Manoa no mukhasi wewe babona malaika owa Wele Omunyali Owa Bioosi ne alikho aniinila mu lumemu lwe kumulilo ne acha mwikulu. Manoa ne omukhasi wewe bekhupa asi.
Nio Manoa bamanya bali omundu oyo aaba malaika owa Wele Omunyali Owa Bioosi, se babonakho malaika owa Wele Omunyali Owa Bioosi oyo lundi tawe.
Manoa aboolela omukhasi wewe ali, “Efwe ng'ali khulafwa sikila khwaboone Wele!”
Ne kakhali omukhasi wewe amukobosia ali, “Abaanga Wele Omunyali Owa Bioosi enyile khukhwiira efwe andi se afukiilile biianwa biefwe tawe. Andi se akhwekeesie efwe kano koosi namwe akhubooleela bibiindu nga ebio birio tawe.”
Mukha Manoa asaala omwana owe sisoleeli mala amutiuukha lisina ali, Samusoni. Omwana oyo achoa mala Wele Omunyali Owa Bioosi amubiita chikhabi.
Ne Roho owa Wele Omunyali Owa Bioosi arakikha khumuramo kamaani nga aaba ne ali Mahane-tani akari wa Sora ne Esitaoli mu Dani.

Endaalo ndala Samusoni ekha acha e Timuna abonayo omukhaana Omufilisiti.
Akobola engo mala aboolela paapa ne maawe ali, “Aliio omukhaana Omufilisiti emwalo e Timuna ousiimisie lukali. Cha munderere, nenya abe omukhasi wase.”
Paapa ne maawe bamureeba bali, “Siina sikila nocha mu Bafilisiti basiinde bano oenjemo omukhasi? Se onyala wanyoola omukhaana mu kholo yefwe tawe?”
Ne Samusoni aboolela raraawe ali, “Yuno niye kumwoyo kwase kwenya.”
Paapa ne maawe se bamanya bali Wele Omunyali Owa Bioosi niye owenya kano kakholekhe tawe. Wele Omunyali Owa Bioosi ayiimanga bubweyaangu bwe khukhwibwaakala Bafilisiti. (Mu siise sino Bafilisiti baba bamiia Baisiraeli.)
Nio Samusoni ekha acha e Timuna ne paapa ne maawe. Nga ne baba ne balikho babira mu mikuunda kie kimisabibu aulila etalang'i ne eulukhuma ne yiicha niio Samusoni aaba.
Abwene ne abwene Roho owa Wele Omunyali Owa Bioosi echa khu Samusoni aaba ne kamaani mala atabulaka etalang'i mu bitonyi ne kamakhono busa nga otabulaka emeeme. Ne se aabakho ne sisiindu mukhono tawe. Mala se aboolela basaasi bewe nisio aba ne akholile tawe.
Nio acha mala akachula nomukhaana mala omukhaana amusiimisia.
Enyuma we chindaalo ngekhe, Samusoni akobolayo khucha khubukula omukhaana oyo abe omukhasi wewe. Oli bali khu lukeendo aukha arura khu ngila acha khulola etalang'i niyo eera, mala auka khubona sisusuuchu sie enjukhi yengisiemo ne bubuukhi buli mu talang'i eyafwa chana.
Ataula bubuukhi mu makhono akeenda ne alia. Nio acha niio paapa ne maawe baba mala abaelesia bubuukhi bubuundi. Babulia, ne Samusoni se ababoolela nio abwamiisie tawe.
Paapa owa Samusoni acha munju eyo mukhaana Omufilisiti oyo, mala Samusoni akholela babaandu naikara emboofu lukali khuloondekhana ne kumwiima kwe baele.
Nga Bafilisiti ne bamubona baruma basoleeli baele kamakhumi kataru bekhale ne naye.
Mala Samusoni ababoolela ali, “Khayo mupile kumunayi. Ne mwaba ne munyala mwamboolela nisio kuboola khulwe chindaalo saba cha naikara yino, aba ese ndamua enywe chingubo cha katani kamakhumi kataru ne chingubo cha naikara kamakhumi kataru.
Ne mwaba ne mukhanyala khukhumboolela nisio kuboola tawe, aba enywe mulamba ese chingubo cha katani kamakhumi kataru ne chingubo cha naikara kamakhumi kataru.” Mala bamukobosia bali, “Khuupile efwe kumunayi kwowo khukuulile.”
Samusoni aloma ali,
“Khukhwama mu esio siilia,
siamamo sie khulia.
Khukhwama mu esio sie kamaani,
siamamo sinulu.”
Enyuma we chindaalo chitaru baele abo se baba babuulile kumunayi okwo tawe.
Khu ndaalo ekhola khane
Nio mukha Samusoni acha khu Samusoni ne alikho alila mala aloma ali, “Ewe se wayisiima tawe! Wayimbiila! Ewe wapiile babaandu base kumunayi, ne se umboolela nisio kuboola ta!”
Samusoni amukobosia ali, “Lola, se naboolelakho akhaba paapa ne maayi tawe, siina sikila ekhuboolele ewe?”
Mukha Samusoni alila ario khu ndaalo saba cha naikara choosi. Ne khu ndaalo eya saba Samusoni amuboolela nisio kumunayi kuboola, sikila omukhasi amuyingiilila lukali. Nono mukha Samusoni abuulila Bafilisiti kumunayi.
Nio oli khu ndaalo ekhola saba Samusoni ne akhacha munju eye khukona
“Siina sinulu khukhila bubuukhi?
Siina sie kamaani khukhila etalang'i?”
Nio Samusoni ababoolela ali,
“Mubaanga se mulimiile emasoti yase endoro tawe
andi se mubuulile kumunayi kwase tawe.”
Abwene ne abwene Roho owa Wele Omunyali Owa Bioosi amwingilamo amua kamaani mala Samusoni ekha e Ashikeloni, erayo babaandu kamakhumi kataru, abafuula chingubo mala aelesia babaandu bababuula kumunayi chingubo cha katani chana. Enyuma wako akobola engo ne akhalaale lukali khu ka kekholekha.
Nio omukhasi owa Samusoni aebwa omundu owaba omukeesia wewe khu ndaalo eye siselelo.

Enyuma we siise Samusoni akeniia omukhasi wewe mu siise sie khukesa engaanu aamuyilila emeeme. Aaboolela paapa owo mukhasi wewe ali, “Nenya khubona omukhasi wase mu lusiro lwewe.”
Ne paapa owo omukhasi wewe se aamufukiilila engilemo tawe.
Aboolela Samusoni ali, “Ng'ali nebaasia ndi wamubiila, nio namuelesia omukeesia wowo. Ne kakhaba kario wandaaye wewe omukeekhe ali ne lukoondo lulayi khukhilakho omukhulu. Onyala wamubukula mu bweyaangu bwo oyo?”
Samusoni aloma ali, “Siise sino se ndabiiywakho khu nisio ndakhola Bafilisiti tawe!”
Nio Samusoni acha mala aamba chinjusi chimia chitaru. Aamba chibili chibili achiboa kimikhiinga kiacho alala mala aboelela enjaso khu lifundikho lie kimikhiinga ekio.
Aambia chinjaso mala alekhuula chinjusi echo chengila mu sambu che Bafilisiti che engaanu. Mu ngila yino osia engaanu niyo baaba ne bakesile, akhaba ne neeyo eyaba ne siili mu mikuunda kie kimiseituni kiosi.
Nga Bafilisiti bareeba owaba ne akholile kano, baboolelwa bali aaba Samusoni sikila paapa owo omukhasi wewe, omundu owa Timuna aba aelesie omukeesia owa Samusoni omukhasi owa Samusoni. Nio Bafilisiti bacha bosia omukhasi
Samusoni aboolela Bafilisiti ali, “Sikila mwakholile murio, nja khumuruungia.”
Abebwaakala mala eera bakali, mala acha amenya mu lubangaachi lwe libina e Edamu.
Bafilisiti becha baapa ekambi mu Yuda mala bebwaakala lukoba lwa Lehi.
Babaandu ba Yuda babareeba bali, “Siina sikila ne mukhuseera?”
Bafilisiti babakobosia bali, “Khwichile khuamba Samusoni mala khumukholele nga niye yesi ne aakhukholele efwe.”
Nio babaandu ba Yuda chielefu chitaru bacha sie bina mu lubangaachi e Etamu mala baboolela Samusoni bali, “Ewe se omanyile oli Bafilisiti nibo bakhwamiia efwe tawe? Nono okhukholeele efwe siina sino?” Samusoni abakobosia ali, “Mbakholeele niko baakholela.”
Baboolela Samusoni bali, “Efwe khwechile khukhuboe nio khuche khukhwakaanisie khu Bafilisiti.”
Samusoni aboola ali, “Suubisie muli enywe mwabeene se mulanjira tawe.”
Baloma bali, “Tawe, efwe khulakhuboa busa mala khukhwakaanisie khu Bafilisiti. Se khukhwira tawe.” Nio bamuboa ne kimikoye kibili mala bamurusia mu libina.
Nga ne oola e Lehi, Bafilisiti becha chimbilo niio ali, bamuyokelela. Abwene ne abwene Roho owa Wele Omunyali Owa Bioosi amwichakho ne kamaani, mala Samusoni akitula kimikoye kikiaba khu makhono kewe, nga luusi luaambile kumulilo.
Samusoni ayuula sikuumba sie lunyaanyilo lwe punda eyaba ne efwiile busa embi ari. Ne sikuumba esio eera babaandu eelefu ndala.
Nio Samusoni emba ali,
“Ne sikuumba sie lunyaanyilo lwe punda,
nabuusia bipupu ne bipupu
ne sikuumba sie lusaya lwe punda
neera babaandu eelefu.”
Nga amala khuloma ario amwaata eyo sikuumba sie lunyaanyilo lwe epunda olwo. Abuundu niio kano kekholekhela alaangwa bali Ramati-lehi
Nio Samusoni aulila bulesia bukali, asaba Wele Omunyali Owa Bioosi mala aloma ali, “Ewe niwe oumbeele ese, omukholi wowo bukhili bukali buno. Nono fwe sikila bulesia? Ndiilwe ne Bafilisiti basiinde bano?”
Wele ara abuundu enuma e Lehi eyo, mala kameechi katubukha. Samusoni anywa mala eulila bulayi. Nio esebele eyo akilaanga lisina ali, Eni-hakore
Samusoni emeelela Baisiraeli khulwe kimiiko kamakhumi kabili mu ndaalo che Bafilisiti.

Endaalo ndala Samusoni acha mu lukoba lwa Kasa mala anyoolayo omukhasi omueeyani mala akona naye.
Babaandu ba Kasa baboolelwa bali Samusoni ali mu lukoba lwabwe. Nio babotookhelela abuundu ao mala bamwekhinila a silibwa sie lukoba siilo siosi. Basila chi ne bamonyana busa bali, “Khulinde khukhwola nga bulasia makhelebeende mala khumwire.”
Ne kakhali Samusoni akona khu sitaanda khukhwola mu silo akari, mala enyokha aamba kumuliango kwe silibwa sie lukoba ne kamatooche mala abisuta mungaaki abira khu mabeka kewe. Abisuta abioosia khu ngaaki khwe lukulu lulwaloleelela lukoba lwa Heburoni.
Enyuma wa kano Samusoni asiima omukhasi lisina bali Delila, owamenyanga mu litooma lia Soreki.
Babaami be Bafilisiti bacha khu Delila mala bamuboolela bali, “Reka Samusoni mala omanye sikila ne ali ne kamaani kamakali ne engila niyo khunyala khwamukhayilamo kamaani mala khwamuboa, khwamukhila. Ne buli mulala khwifwe alakhua bitonyi bie fwesa chimia ekhumi na ndala.”
Nio Delila aboolela Samusoni ali, “Nosiima mbolele siikhukholanga ne oba ne kamaani kamakali po orio. Omundu ne enya khukhuboa mala akhuminye kamaani, anyala akhola ariena?”
Samusoni amukobosia ali, “Baaba ne bamboela chisia che buyiingo chimbia saba chikhali chinyomu tawe, ndaba omutekhele nga omundu yesi yesi okundi.”
Nio babaami Bafilisiti barerera Delila chisia che buyiingo chimbia saba chikhali chinyomu tawe, mala aboela Samusoni.
Delila aaba ne babaandu baliindile mu lusiro lwe mukari. Aboolela Samusoni ali, “Samusoni! Bafilisiti balikho beecha!” Ne Samusoni akitulaka chisia che luyiingo nga luusi ne lukitukhanga ne luaambile kumulilo. Nio bung'ali bwe kamaani kewe khumanyikhana tawe.
Delila aboolela Samusoni ali, “Lola ewe olakholanga ese omusilu, mala se olamboolelanga bung'ali tawe. Nosiima mboolele nga omundu anyala akhuboa ewe.”
Samusoni aloma ali, “Kaaba bali bamboa kimikoye kimiya nikio bakhaboelakho sisiindu tawe, nyala naba omutekhele nga omundu okundi yesi yesi.”
Nio Delila abukula kimikoye kimiya amuboa mala aloma ali, “Samusoni! Bafilisiti balikho beecha!” Babaandu baba baliindiilile mu lusiro lwe mukari. Nio akitula kimikoye kiarura khu makhono kewe nga luusi.
Delila aboolela Samusoni ali, “Ewe osiikhola busa ese omusilu mala se olikho umboolela bung'ali tawe. Mboolele nga omundu ne anyala akhuboa.”
Samusoni aloma ali, “Waaba ne osuuka bituuta saba bie lichuune liase mala obiboe alala mala oliboe khu sichaangi ndaba omutekhele busa nga omundu yesi yesi okundi.”
Nga Samusoni aaba ne akona Delila abukula bituuta saba bie lichuune liewe, abiruka biaba kumukoye abiboa khu sichaangi, mala aloma ali, “Samusoni! Bafilisiti balikho beecha!” Enyokha akhweesa akhuula sichaangi, kumukoye kwe lichuune kwachunukha.
Nio Delila aloma ali, “Onyala waloma oriena oli wasiima, mala kumwoyo kwowo se kuli khwise tawe? Ewe wakholile ese omusilu khukhwola khataru mala se wambooleele siikhukholaanga noba ne kamaani tawe.”
Delila nga achiililila khumureeberesia buli ndaalo, Samusoni aluilila.
Mala ekhumaliilikha Samusoni aboolela Delila bung'ali ali, “Lichuune liase likhaabekwakho ne lubeko tawe. Ese naanwa khu Wele Omunyali Owa Bioosi nga omunadhiri
Nga Delila ne amanya ali amuboleele bung'ali arumania likhuwa khu baami Bafilisiti ne aloma ali, “Kobola lundi lulala luno. Amboleele bung'ali.” Nio beecha, mala bareera ne chirupia.
Delila aoleelesia Samusoni khu bikele biewe akona liilo. Nio Delila alanga omundu mala aabeka
Nono Delila ayokela ali, “Samusoni! Bafilisiti balikho beecha!” Samusoni enyokha khukhwama mwiilo ebaasia ali, “Ndenyokha mala ndekukhe mu bulekhuule nga kholanga busiele.” Se amanya ali Wele Omunyali Owa Bioosi amulekhile tawe.
Bafilisiti bamuaamba mala bamufutula chimoni. Bamuyila e Kasa bamuboa khu minyololo kie kumukasa mala bamura khu milimo kie khusia nali mu siboe.
Ne kakhali lichuune liewe liarakikha khumela lundi.
Babaami be Bafilisiti bebuusia alala khukhwekhoya ne khukhola kumulukha khu wele wabwe Dakoni. Bemba bali, “Wele wefwe akhukholile khwatiila omusiku wefwe Samusoni!”
Nga babaandu ne babona Samusoni, bemba khufumia wele wabwe bali,
“Wele akhueele bukhili khu musiku wefwe,
omusiku owonaka sibala siefwe,
ne khukhwira babaandu befwe bakali.”
Nga babaandu baba ne bekhoya baloma bali, laanga Samusoni eeche akhusangaasie.
Samusoni aboolela omusoleeli owaba ne amuraangirire khulwe khumutiila kumukhono ali, “Lekha niaambe khu njeko chichatiila enju. Nenya netiilekho.”
Enju yaba yechuule babaandu baseecha ne bakhasi. Babaami boosi be Bafilisiti babamo. Baseecha chielefu chitaru ne bakhasi baba khu ngaaki khwe enju baloleleele Samusoni nga aba ne asangaasia baandu.
Nio Samusoni aasaba Wele Omunyali Owa Bioosi ali, “Ee, Omwami WELE, nosiima khebulile, nosiima mbe kamaani luno lwong'ene lundi, nio nyale khuruungia Bafilisiti bano khulwe khufutula chimoni chase chombi.”
Samusoni eamba khu njeko chibili che akari chichatiila enju. Eamba kumukhono mulala buli khu njeko.
Nio Samusoni aloma ali, “Lekha ese efwe ne Bafilisiti!” Nio asindikha ne kamaani kewe koosi mala enju yakwa khu baami be Bafilisiti nende buli mundu. Samusoni eera babaandu bakali mu lifwa liewe khukhila nibo eera ne asiili omulamu.
Nio bawandaaye nende be enju eya Samusoni bekha becha bamubukula mala bamusiikha akari wa Sora ne Esitaoli mu siliindwa sia Manoa, raraawe. Samusoni aba omwimeelesi owe Baisiraeli khulwe kimiiko kamakhumi kabili.

Abao omundu lisina liewe bali Mika. Amenyanga mu sibala sie lukulu lwa Efuraimu.
Aboolela maawe ali, “Ese ndi nende elefu ne emia ndala che fwesa eyeebwa. Nauliile ne olaama omwifwi. Ese niye owabukula.”
Maayi wewe aloma ali, “Mwana wase, Wele Omunyali Owa Bioosi akhoya akhubiite chikhabi.”
Nio akoboselia maawe chirupia echo. Maawe aloma ali, “Khukhwimia silaamo mwana wase, siikhakhubakho tawe, ese samwene naanile efwesa yino khu Wele Omunyali Owa Bioosi. Chilarumikhirwa khubeecha sifwaani sie khukhwisaaya mala sifunikhwe ne efwesa. Nio luno ndakhukoboselia ewe bitonyi bie fwesa.”
Nga akoboselia maawe, maawe abukula bitonyi chimia chibili bie efwesa abielesia omubasi owang'oona sifwaani sie khusaaya, mala siareebwa munju mwa Mika.
Ne Mika aba ne abuundu wewe e khukhwisaaya wele. Akhola bifwaanane ne Efodi
Se abao omwami mu Isiraeli mu ndaalo echo tawe; buli omundu akholanga siosi siosi nisio enya.
Siise esio aabao omusoleeli Omulawi owamenyanga mu lukoba lwa Betelehemu mu Yuda.
Aarekukha aarura e Betelehemu acha ayiima abuundu aandi amenyeyo. Nga aba ne ali khu lukeendo, ola khunju eya Mika mu sibala sie lukulu sia Efuraimu.
Mika amureeba ali, “Waama waena?”
Amukobosia ali, “Ese ndi omulawi khukhwama e Betelehemu lwe Buyuda. Ndikho mbiima abuundu e khumenya.”
Mika amuboolela ali, “Menya ne nase. Ba omukambisi wase lundi omusaayi wase, mala ndakhua bitonyi bie efwesa buli kumwiiko, chingubo ne siakhulia siowo.” Nio omulawi acha.
Omulawi omuele oyo afukiilila khumenya ne Mika mala aba nga omwana wewe
Mika amurobora abe omusaayi wewe, mala amenya mungo mwa Mika.
Mika aloma ali, “Luno namanyile ndi Wele Omunyali Owa Bioosi acha khukhola bibiindu bibe bilayi khwise sikila ndi no omusaayi ooli omulawi.”

Mu ndaalo echo se abao omwami mu sibala sie Baisiraeli tawe. Mala mu ndaalo ng'ene echo ekholo eya Dani yayimaanga kamaloba emenyemo sikila se baba banyoola kamaloba kabwe kosi kosi mu kholo cha Isiraeli tawe.
Nio babaandu ba Dani barobora babaandu baraano be kamaani khukhwama mu kholo chabwe choosi mala babaruma mu ngoba cha Sora ne Esitaoli balambuule sibala mala basiyoote. Bababoolela bali, “Cha mulambuule sibala.” Nga bola mu sibala sie bikulu sia Efuraimu, bakona munju eya Mika.
Nga ne baba mwa Mika, bamanya lilomaloma lio omulawi omuele oyo. Bamureeba bali, “Naanu owakhureera ano? Ewe olikho okhola siina ano? Kimilimo kiowo kili siina?”
Ababoolela ali, “Khwauliilisiana ne Mika, anduunge khu mukholela nga omusaayi wewe.”
Baboolela Omusaayi oyo bali, “Nosiima reeba Wele khwaba ne khulikho khucha khunyoola bulayi khu lukeendo lwefwe.”
Omusaayi ababoolela ali, “Cha mu muleembe. Wele Omunyali Owa Bioosi ekhoyeele lukeendo luno.”
Nio babaandu baraano abo barekukha bacha boola khu lukoba lwa Laishi. Babona babaandu be mu bwene omwo. Baba ne bamenya mu buliindi bulayi nga Basidoni. Babona bali babaandu ba Laishi baba be kumuleembe, babasila busa; se benana bali banyala bebwaakalwa tawe. Baba ne bibiindu bioosi nibio benya. Bamenyanga aleeyi khukhwama khu Basidoni ne se baba ne sisiindu siosi siosi nisio bakholanga ne babaandu babaandi bosi bosi tawe.
Nga babaandu baraano abo bakobola e Sora ne Esitaoli, balebe babwe babareeba bali, “Muboone muriena sibala esio?”
Bakobosia bali, “Khwaboone sibala esio, mala sili silayi lukali. Khuche khusibwaakale. Mukhela busa ano ne mukhali nende nisio mukhola tawe! Khola khangu, khuche mala khutiile kamaloba!
Nga ne mucha, mulanyoola babaandu bakhebasiangakho bali banyala bebwaakalwa tawe. Kamaloba kali kamakali kaali nende buli sisiindu. Wele akhueele efwe kamaloba kano.”
Nio babaandu chimia sita khukhwama mu kholo eya Dani barura e Sora ne Esitaoli ne bakangile bulwaani bwe liie.
Bacha baapa ekambi mu lukoba lwa Kiriati-Yearimu mu Yuda. Sisiene esio nisio sisiakila abuundu ao ne asilaangwa ali e Mahane-tani. Lukoba luno luli lubeka lwe Mumbo mwa Kiriati-Yearimu.
Bachiililila khukhwama abwenao mala bola khu nju eya Mika mu sibala sie bikulu sia Efuraimu.
Nio babaandu baraano abo ba baaba ne bacha khupelelesia sibala sisiaba siimbi Laishi, baboolela balebe babwe bali, “Mumanyile muli ndala khu chinju chino elimo efodi sifwaani sie khukhwisaaya sisiaakhwakho efwesa ne sifwaani sisiabeechwa. Mukhoya mwakanakana nisio mulakhola.”
Bengila munju eya Mika, niio omulawi omuele amenyanga mala bareeba Omulawi oyo nga ne achiililila.
Babaandu ba Dani chimia sita ba baba ne bakangile bulwaani bwe liie baba bemile e silibwa.
Bayooti baraano abo bengila munju mala babukula sifwaani sisiabeechwa khu murongooro sisiaakhwakho efwesa, ne efodi. Omusaayi aaba ali e silibwa ne banamae bakangiile bulwaani.
Nga babaandu abo baacha bengila munju mwa Mika mala babukula bibiindu bitakatifu ebio, omusaayi abareeba ali, “Mulikho mukhola siina?”
Bamukobosia bali, “Sila okhalomakho likhuwa tawe. Yiicha oche ne nafwe mala obe omusaayi lundi omukambisi wefwe. Buli bulayi obe omusaayi khu kholo yoosi eye Baisiraeli namwe obe omusaayi owe enju eyo omundu mulala?”
Lino liasangaasia omusaayi nio abukula bibiindu bitakatifu mala arekukha ne nabo.
Nio barekukha ne barangiisie babaana babwe, chikhaafu chabwe, ne bibiindu biabwe.
Baba bachile aleeyikho khukhwama khu nju eya Mika, nio babaandu ba baamenya siimbi ne Mika babaloondakho bapane. Banyoola Batani
mala babayokelela. Babaandu ba Dani bakobola mala bareeba Mika bali, “Makhuwa siina? Sipupu sino sioosi sia siina?”
Mika abakobosia ali, “Mwabukuule omusaayi wase ne bawele base nibo nakhola mwarekuukhe ne nabo mala mulikho mundeeba muli makhuwa sina? Siina nisio mundekhile nasio?”
Babaandu ba Dani bamuboolela bali, “Bwakhabeele bulayi ewe olekhe khulomakho likhuwa liosi liosi tawe; busa babaandu bano bakhola bario baambwa lirima mala bakhuseera, ewe nende be enju yowo boosi baafwa.”
Nio, babaandu ba Dani bachiililila ne lukeendo lwabwe. Mika aabona ali bali ne kamaani khumukhila niye, mala akobola engo.
Enyuma we babaandu ba Dani khu bukula omusaayi ne bibiindu nibio Mika aba ne akhola, bacha mala bebwaakala Laishi. Lukoba luno lwaba lwe kumuleembe lundi lwe babaandu bakhebasiangakho bali banyala bebwaakalwa tawe. Babaandu ba Dani beera ba baamenya mu lukoba olwo mala balwosia.
Se baba nende obaabina tawe, sikila Laishi lwaba aleeyi khukhwama e Sidoni mala se baba ne likhuwa liosi liosi ne babaandu babaandi tawe. Lukoba lwa Laishi lwaba mwitooma lia Beti-rehobu. Babaandu ba Dani bombakha lundi lukoba lwa Laishi mala bamenyamo.
Bakaluukhasia lisina lialwo liliaba Laishi liaba Dani, lisina lia kuuka wabwe Dani, okhwa Yakobo.
Babaandu ba Dani baarao sifwaani sisiabeechwa nisio basaaya mala Yonasani okhwa Kerishomu omwichukhulu owa Musa aba omusaayi khulwe Badani. Be lisaaye lia Kerishomu bakhola nga basaayi be kholo ya Dani nabwila babaandu ne babukulwa bayilwa mu mbaambe.
Sifwaani sie khukhwisaaya sia Mika siaramayo siise sioosi nisio Liiema nilio basaayilangamo Wele liaba e Shilo.

Mu ndaalo echo Isiraeli ne ekhaba no mwami tawe abao omulawi owaba omukwa mu sibala sie bikulu sia Efuraimu. Aabukula omukhaana khukhwama e Betelehemu mu Yuda abe omukhasi niye aamenyia busa nga omusaale.
Omukhasi oyo aaloba omulawi oyo mala aakobola munju eya raraawe e Betelehemu, amenyayo kimieesi kine.
Nio omuseecha wewe amuloondakho khu musaaya akobole naye. Omundu oyo acha ne omukholi wewe ne chipunda chibili. Eecha munju eya paapa owo mukhasi wewe ne nga paapa owo mukhaana oyo ne abona omulawi oyo, amwakaanila ne busangaafu.
Paapa owo mukhaana oyo amusaba abeekhoo khu siise mala abao khu ndaalo chitaru. Nio ne balia, ne banywa ne khukonayo.
Kumutikhinyi kwe ndaalo ekhola khane benyokha makhelebeende mala berekekha khurekukha bache. Ne kakhali paapa owo mukhaana aboolela omulawi oyo ali, “Liakho sisiindu nio muche.”
Nio lundi babaandu babili abo, paapa owo mukhaana no mulawi, bekhala asi mala balia, banywa alala. Nio paapa owo mukhaana aboolela mulawi ali, “Nosiima kona eno mala kumwoyo kwowo kusangaale.”
Omulawi enyokha ali arekukhe, mala paapa owo omukhasi amusaba akone. Nio akonayo siilo sisiindi.
Endaalo ekhola kharaano, Omulawi enyokha kumutikhinyi makhelebeende ali arekukhe, ne kakhali paapa owo omukhaana aloma ali, “Nosiima liakho sisiindu mala oliinde khukhwola ekolooba.” Nio babaandu babili abo, paapa owo mukhaana ne omulawi baliila alala.
Nga omundu oyo no mukhasi wewe no mukholi berekekha khurekukha, paapa owo mukhaana aboolela omulawi ali, “Lola, bwelabuule, nosiima kona lundi silo sino. Sisiilima silikho siamba, kona ano mala ouluukhe. Kumutikhinyi onyala wenyokha makhelebeende oche engo.”
Ne kakhali omulawi oyo se enya khukonayo siilo sisiindi tawe, nio niye no mukhasi wewe barakikha lukeendo lwabwe. Baba ne chipunda chibili ne chilikho khale bibiindu bie khwikhala kho mu mikoongo kiacho.
Yaba oli ekolooba enje ne elikho etiimba, bola siimbi e Yebusi (nilwo lukoba lwa Yerusalemu). Nio omukholi aaboolela omwami wewe ali, “Lekha khwingile mu lukoba luno lwe Bayebusi mala khukonemo silo sino.”
Ne kakhali omwami wewe aloma ali, “Se khulikho khucha khwima khwingile mu lukoba lwe bareende, babaandu bakhali Baisiraeli tawe. Khulabira khwole Kibea.”
Nio aaboolela omukholi wewe ali, “Yiicha khubire mala khuchekho ebweeni nio khukonele e Kibea namwe Rama.”
Nio babira e Yebusi mala bachiililila ne lukeendo lwabwe. Enyanga beele yakwile nga boola Kibea mu sibala sie ekholo eya Babenjamini.
Baacha bakone mu lukoba omwo siilo esio. Bacha mu lukoba mala bekhala akari we lukoba sikila se abao omundu yesi yesi owababukula bache bakone munju mwewe tawe.
Nga ne baba abwenao omusaakhulu echa niio bali khukhwama khu milimo kiewe mu mukuunda. Omusaakhulu yuno ama mu sibala sie bikulu sia Efuraimu, aaba omukwa mu Kibea. (Babaandu be abwenao baba be ekholo eya Benjamini.)
Omusaakhulu oyo aabona omukeni akari we lukoba mala amureeba ali, “Ewe wama waena? Ne olikho ocha waena?”
Omulawi amukobosia ali, “Khwama e Betelehemu mu Yuda. Khuli khu lukeendo lwefwe khucha engo
Mbao omundu oumbukuule nje ngone munju mwewe tawe. Khuli ne siakhulia ne bunyaasi bwe chipunda, kumukaati ne endali bio mukhasi wase ne nase ne omukholi wase yesi. Khuli nende buli siindu nisio khwenya.”
Omusaakhulu oyo aloma ali, “Ese namwakaaniile mukone mungo mwase! Ndamuliinda, mukhakona enje mu lukoba tawe.”
Nio abayila mu mwewe, mala aliisia chipunda chabwe. Bakeni bewe besiinga bikele mala balia ne khuunywa.
Omusaakhulu oyo arura enje mala ababoolela ali, “Balebe base, ne musiima mukhakhola sisiindu sie sifwaabi nga esio sirio tawe! Omundu yuno ali omukeni wase.
Lola, khuli ano no mukhasi wewe niye aamenyia busa nga omusaale, no mukhaana wase owe yabwana. Khe mbarusie enje, mala munyala mwakona nabo, mu bakhole nisio mwenya. Ne kakhali mukhakhola sisiindu sibi lukali sirio khu mundu yuno tawe!”
Ne babaandu abo se bamurekeeresia tawe. Nio omulawi oyo abukula omukhasi wewe chana mala abarusia enje. Baakwa khu mukhasi oyo siilo sioosi nabwila nga bwasia.
Oli bulikho busia omukhasi oyo echa, mala akwa amuliango we enju eyo musaakhulu oyo, niio omuseecha wewe aaba nali. Omukhasi oyo aaba amuliango ao khukhwola nga enje ne yabaayukha.
Omuseecha wewe enyokha kumutikhinyi mala nga ne ekula kumuliango, narakikhe lukeendo lwewe, anyoola omukhasi wewe alambaliile ebweeni we nju, mala aakolosiisie kamakhono khukhwola khu muliango.
Amuboolela ali, “Yinyokha khuche.” Ne se amukobosia tawe. Nio aara kumubili khu punda, mala arakikha lukeendo lwewe lwe khucha engo.
Nga ne ola engo, engila munju mwewe aabukula kumubano mala akhalamo omukhasi wewe omufu oyo, bitonyi likhumi ne bibili. Ayila bitonyi bino mu kholo yoosi eya Isiraeli.
Buli mundu owabonakho sitonyi esio aloma ali, “Sisiindu nga sino siri, sikhakholekhakho namwe siabonekhakho khukhwama nga Baisiraeli barekukha barura e Misiri tawe! Khukhoya khukholekho sisiindu khu lino! Silaba silala sina?”

Nio Baisiraeli boosi khukhwama a Dani lubeka lwe ebunaswa khukhwola e Beerisheba lubeka lwe ebunafubo, ne akhaba khukhwama mu sibala sia Kileati lubeka lwe bukwe, bafukiilila kumulaango. Bebuusia alala boosi ebweeni wa Wele Omunyali Owa Bioosi e Misipa.
Babemeelesi be chikholo che Baisiraeli choosi babao mu khubuusiana alala khwe babaandu ba Wele. Babao banamae bakeenda busa khu bikele chielefu chimia chine.
Mu siise esio babaandu Babenjamini baulila bali Baisiraeli boosi bebuusiisie e Misipa.
Baisiraeli bareeba bali, “Khuboolele kamamayaanu kano kakholekhe kariena?”
Omulawi, omwene mukhasi niye beera akobosia ali, “Ese no mukhasi wase khwacha e Kibea mu sibala sie ekholo eya Benjamini khukonayo.
Babaandu be Kibea becha khukhuseera. Mu silo babotookhelela enju. Benya khu khunjira ese, ne kakhali bakwa khu mukhasi wase siilo sioosi mala afwa.
Nabukula omufu namutonyatonyamo bitonyi, mala nayila sitonyi buli mu kholo ndala eya Isiraeli: Babaandu bano bakholile sikholwa simayaanu sie sifwaabi mu Isiraeli.
Enywe mwesi Baisiraeli muli ano, mukholakho siina khu lino?”
Babaandu boosi bema alala mala baloma bali, “Se aliio mulala khwifwe olacha engo tawe.
Lino nilio khulakhola: Khulapa chikura mala khurobore babaandu bebwaakale Kibea
Khakhubukule babaandu batiiti khukhwama mu buli ekholo eye Baisiraeli barusie siakhulia khu banamae ne babaandi bache mala baruunge Kibea
Nio Baisiraeli boosi bebuusia alala ne sifuno silala, khukhwibwaakala lukoba lwa Kibea.
Baisiraeli baruma babaandu mu lukoongo lwe ekholo eya Benjamini lwosi balome bali, “Enywe mwakholile sifwaabi sina sino?
Nono rusia bamayaanu abo mu Kibea efwe khubeere, mala khurusie mu Isiraeli bumayaanu buno.” Ne kakhali babaandu ba Benjamini balekelesia Baisiraeli basiaabwe.
Babaandu bama mu ngoba cha Benjamini chosi becha e Kibea khu khuupana ne Baisiraeli babaandi.
Babaandu ba Benjamini balaanga banamae endaalo eyo chielefu kamakhumi kabili, ne chielefu sita khukhwama mu ngoba chabwe.
Alala ne nabo, babaandu ba Kibea babuusia baseecha chimia saba ba baaba be kumukoota. Buli mulala khu nibo aba anyala achukucha libaale liacha liapa omundu niye enyile omwene.
Ekholo eya Benjamini ne ekhalikho tawe, Baisiraeli bebuusia alala chielefu chimia chine che banamae babamanya khu khupana liie.
Baisiraeli bacha abuundu we khukhwisaaya e Beteli mala ebweeneyo bareeba Wele bali, “Kholo sina elanyoa yibwaakale babaandu ba Benjamini?”
Wele Omunyali Owa Bioosi akobosia ali, “Ekholo eya Yuda.”
Nio Baisiraeli barakikha lukeendo kumutikhinyi endaalo eloondakho mala baapa ekambi siimbi ne lukoba lwa Kibea.
Baacha khukhwibwaakala banamae Babenjamini mala bemisia banamae baloleelela mu lukoba.
Banamae Babenjamini barura mu lukoba lwa Kibea beera banamae Baisiraeli chielefu kamakhumi kabili ne chielefu chibili endaalo ng'eneyo.
Ne kakhali Baisiraeli bachuubana banyoola kamaani mala lundi bema berekekha khu liie abuundu ao ne abwene niio baba endaalo eye khunyoa.
Baisiraeli baacha ebweeni wa Wele Omunyali Owa Bioosi bekhalayo balila khukhwola ekolooba mala basaba Wele Omunyali Owa Bioosi bali, “Lundi khuche mwiie khupane ne bawandaayefwe Babenjamini?” Nio Wele Omunyali Owa Bioosi aloma ali, “Cha mupane ne nabo.”
Nio Banamae ba Isiraeli bacha khu banamae ba Benjamini lukhola khabili.
Babenjamini boosi barura mu Kibea lukhola khabili, mala siise sino beera banamae be Baisiraeli chielefu ekhumi ne munaane.
Nio babaandu Baisiraeli bacha e Beteli mala balilila Wele Omunyali Owa Bioosi. Se balia siakhulia tawe khukhwola ekolooba. Baana biianwa bie khuosia nende bie kumuleembe khu Wele Omunyali Owa Bioosi.
Nio basaba Wele Omunyali Owa Bioosi (Mu ndaalo echo Lisanduku lie Ndakaano eya Wele liaba ebweeneyo.
Ne Fineasi okhwa Eliesa, Eliesa okhwa Aruni akholanga ebweeni walio mu ndaalo echo). Baloma bali, “Khuche lundi mwiie khupane ne bawandaayefwe, Babenjamini, namwe khulekhe?” Nio Wele Omunyali Owa Bioosi aloma ali, “Cha sikila kumutikhinyi khamukhole enywe mu bakhaye.”
Nio Baisiraeli banamae babotookhelela mu bwikisi Kibea.
Khu ndaalo ekhola khataru, Baisiraeli bacha khu khupana ne ba Benjamini. Berekekha a Kibea nga bakholanga buli siise.
Babenjamini barura bapane mu lukoba, nga bakholanga, barakikha khukhwirira Baisiraeli balala khu muyila kucha e Beteli ne khu muyila kucha e Kibea. Beera embi Baisiraeli kamakhumi kataru.
Babenjamini baloma bali, “Khulakhaya busa nga ne khwabakhayile.” Ne kakhali Baisiraeli baloma bali, “Lekha khwilukhe mala bakhuloondekho khubarusie mu lukoba bache khu muyila.”
Nio nga banamae be Baisiraeli besendekhelela enyuma mala beema a Baalitamari, Baisiraeli ba baaba ne bekisile barura khaangu khukhwama mumbo mwa Keba.
Baisiraeli chielefu ekhumi, babaroborwa khukhwama mu Isiraeli yosi bebwaakala Kibea mala liie liaba litinyu. Babenjamini se bamanya ne bali siimbi khubunisibwa tawe.
Wele Omunyali Owa Bioosi akhola Isiraeli yakhaya banamae be Babenjamini. Baisiraeli beera basiku babwe chielefu kamakhumi kabili ne chielefu chiraano, ne mia ndala, endaalo eyo.
Mala Babenjamini bamanya bali bakhiliilwe.
Banamae be Baisiraeli beela enyuma khukhwama khu Babenjamini sikila baba beyikiine babaandu babekisa babotookhelela mu bwikisi Kibea.
Baisiraeli babekisa batimaka khangu bacha e Kibea, mala beerayo buli mundu.
Banamae be Baisiraeli ne babaandu babebuulila baba barao simanyisio. Simanyisio siaba liliisi ne lilikho liniina mu ngaaki khukhwama mu lukoba.
Baisiraeli ba baaba mwiie bakobola nga baboona liliisi. Khulwe siise sino Babenjamini baba beerire khale Baisiraeli kamakhumi kataru. Bebaasia bali babakhayile busa nga mataayi.
Nio, simanyisio sie liliisi siabonekha ne lirakikha khuniina mu ngaaki khukhwama mu lukoba. Babenjamini balola enyuma wabwe, mala barangararwa khubona lukoba lwosi lulikho luya.
Nio Baisiraeli bakobola mala Babenjamini baayaaya lukali sikila bamanya bali, bali siimbi khubuna.
Bakobola enyuma khukhwama khu Baisiraeli, mala belukha ne bacha engila echa mu sichiimi. Ne kakhali baambilwa akari kari we banamae Baisiraeli ba baaba luno ne balikho bama mu lukoba
Baisiraeli beera omusiku wabwe. Babatimania mala bababunisila a Noha lubeka lwe ebukwe owa Kibea.
Banamae be Babenjamini chielefu ekhumi ne chielefu munaane beerwa.
Banamae babaandi belukha bacha lubeka lwe musichiimi bola khu lwanda lwa Rimoni. Khu nibo chielefu chiraano cheererwa khu miila. Baisiraeli bachiililila khutimania baramire boola e Kitomu, babeera chielefu chibili.
Nio Babenjamini babeerwa endaalo eyo boosi alala baba chielefu kamakhumi kabili ne chiraano. Baba boosi banamae banyindaafu.
Ne kakhali Babenjamini chimia sita banyala khukhwilukha bekhupa mu sichiimi bola e Lwanda lwa Rimoni mala bamenyayo khulwe kimieesi kine.
Baisiraeli bakobola khu Babenjamini ba baaba ne baramire mala beera babaandu boosi, bakhasi ne babaana ne bibiaayo bioosi. Boosia buli lukoba luliyo.

Nga Baisiraeli ne baba ne bebuusiisie e Misipa, bechuba lukali bali, “Se alio mulala khwifwe olifukiilila Omubenjamini akhwe omukhaana khukhwama mwifwe abe omukhasi wewe tawe.”
Nio, Baisiraeli bacha mu lukoba lwa Beteli mala bekhala ebweeni wa Wele khukhwola ekolooba. Balila mu bubeeleli bukali.
Baloma bali, “Wele Omunyali Owa Bioosi, Wele owa Isiraeli, siina sikila lino ne liekholekhe? Siina sikila ekholo eya Benjamini ne eli siimbi khuela mu Isiraeli?”
Makhelebeende, nga ne bwasia kumutikhinyi babaandu Baisiraeli benyokha bombakhayo alutare. Baana biaanwa bie khukhwosia nende bie kumuleembe.
Nio Baisiraeli bareeba bali, “Elikhoo ekholo yosi yosi khukhwama mu kholo che Baisiraeli choosi ekhaacha ne nafwe khukhwebusia alala ebweeni wa Wele Omunyali Owa Bioosi e Misipa Ku?” (Bareeba lireeba lino sikila baba bechuba burafu bali omundu yesi yesi okhachiile e Misipa tawe aleerwa.)
Baisiraeli bakholela bawandaayabwe Babenjamini siisa mala baloma bali, “Endaalo yino Isiraeli yatibiisie ekholo ndala khu kholo chayo.
Khwechuba ebweeni wa Wele Omunyali Owa Bioosi khuli se khulilekhuulakho Babenjamini bakhwe bakhaana befwe tawe. Khukhola khuriena nio babaandu Babenjamini banyoole bakhasi?”
Nga ne bareeba khumanya kaaba bali se yabao ekholo yosi yosi mu kholo che Baisiraeli ekhaacha mu libuusiana e Misipa ne babaandi tawe, banyoola bali se abayo omundu yesi yesi khukhwama mu kholo eya Yabesi mu Kileati tawe.
Nga kamasina ne kalaangwa ke banamae, se abao omundu khukhwama e Yabesi owafukiilila tawe.
Nio sisiikhasio sie Baisiraeli siaruma banamae babwe banyindaafu chielefu ekhumi ne chibili ne khubalaka bache beere buli mundu mu Yabesi, akhaba bakhasi ne babaana.
Bababoolela bali, “Yiira babaandu be siseecha boosi ne akhaba buli mukhasi okhali ne eyabwaana tawe.”
Banyoola mu baandu be Yabesi bakhaana be yabwana chimia chine, nio babareera mu kambi e Shilo, lukoba luli mu sibala sia Kanaani.
Nio libuusiana lioosi liaruma likhuwa khu Babenjamini ba baaba e Lwanda lwa Rimoni bababoolele bali khumale liie.
Babenjamini bakobola, mala Baisiraeli babaandi babaa bakhaana khukhwama e Yabesi nibo baba bakheriire tawe. Ne se baboola tawe.
Baisiraeli bakholela Babenjamini siisa sikila Wele Omunyali Owa Bioosi aukhasia chikholo cha Isiraeli.
Nio babemeelesi bakhulu Baisiraeli baloma bali, “Bakhasi be babaandu ba Benjamini beriirwe. Khulakhola khuriena nio khunyoolele Baseecha baramire bakhasi?
Isiraeli se ekhoya yatibia ndala khu kholo ekhumi ne chibili tawe. Khukhoya khuyiime engila mala ekholo eya Benjamini ebeo.
Ne fwe se khufukiilila bakhwe bakhaana befwe tawe, sikila khwara silaamo khu mundu yesi yesi ofukiilila omubenjamini akhwe mulala khu bakhaana befwe.”
Nio bebaasia bali, “Naikara eya Wele Omunyali Owa Bioosi eya buli mwiiko e Shilo elikho echa khubao.” (Shilo eli lubeka lwe ebunaswa owa Beteli, lubeka lwe ebunafubo owa Lebona, lundi lubeka lwe ebukwe we kumuila kuuli akari wa Beteli ne Shekemu.)
Baboolela Babenjamini bali, “Khemuche mala mwikise mu mikuunda kie kimisabibu mala mulindiliile.
Nga bakhaana ba Shilo ne becha khukhina, murure khukhwama mu mikuunda kie kimisabibu mu siise sia naikara. Buli mulala khwinywe aambe omukhaana ne kamaani khukhwama mu bakhaana bano mala amubukule akobole ne naye mu sibala sia Benjamini.
Ne bapaapa babwe namwe bawandaayabwe basoleeli ne bamwichakho bamuyinganie mubaboolele muli, ‘Ne musiima mukhulekhele sikila se khwababukulile mwiie khukhwama mwinywe babe bakhasi befwe tawe. Ne, enywe se mwafunaake khukhwechuba khwenywe tawe, sikila se mwakhuele busa mwabeene tawe.’ ”
Nono Babenjamini bakhola bario. Buli mulala khu nibo arobora omukhaana khukhwama mu bakhaana ba baaba ne balikho bakhina e Shilo mala acha ne naye aba omukhasi wewe. Nio bakobola mu sibala siabwe nisio Wele abaelesia, bombakha lundi chingoba chabwe mala bamenyamo.
Ne Baisiraeli babarama boosi barekukha, mala buli mundu akobola khu kholo ne khu be nju yewe, ne khu maloba kabwe niko Wele abaelesia.

Mu ndaalo nicho babemeelesi bemeelelanga, enjala yabao mu sibala sia Isiraeli. Nio omundu mulala owa Betelehemu mu Yuda, auyila mu sibala sia Moabu. Aaba no mukhasi ne babaana bewe babili be sisoleeli.
Lisina lio mundu oyo liaba bali Elimeleki ne lisina lio mukhasi wewe liaba bali Naomi. Ne kamasina ke babaana bewe kaba bali Mahiloni ne Kilioni. Babaandu bano baba Baefurati khukhwama e Betelehemu mu Yuda. Bacha mu sibala sia Moabu mala bamenyayo.
Ne kakhali Elimeleki afwa, mala Naomi alekhwa yeng'ene ne babaana bewe boombi.
Basoleeli abo batekhia bakhaana Bamoabu: Oripa ne Ruthi. Naomi ne babaana bewe boombi bamenya embi kimiiko ekhumi, mala
Mahiloni ne Kilioni boosi bafwa. Nio Naomi afwilwa omuseecha ne babaana bewe boombi.
Enyuma we siise Naomi aulila ali Wele Omunyali Owa Bioosi aeleesie babaandu bewe likesa lilayi. Nio Naomi ne mukha walimusaani barekukha khukhwama Moabu
khukobola Yuda. Ne basiili khu ngila,
Naomi aboolela bakhaana bewe abo ali, “Khe mukobole engo wa maayi benywe, buli sia mulala. Wele Omunyali Owa Bioosi akhoya aaba omulayi khwinywe nga ne mwabeele balayi khwise ne babaafwa.
Lundi Wele Omunyali Owa Bioosi amunyalile munyoole baseecha mala mube ne chinju.” Abwenao Naomi abakheesia, abekwayila ne ababoolela ali, “Bulayi, muliindwe.” Ne kakhali barakikha khulila.
Bamuboolela bali, “Tawe! Efwe khulacha ne nawe mu baandu bowo.”
Naomi abakobosia ali, “Kobolayo bakhaana base. Siina sikila ne mwenya khucha ne nase? Ese se nyala nasaala babaana babaandi bamwilakho tawe.
Khe mukobole engo wenywe. Ese naloosiaalile. Se nyala naba no museecha lundi tawe. Ne akhaba ne nibaasia khuuba no museecha siilo sia luno mala esaale babaana,
munyala khuliinda nabwila bachoa ku? Munyala mwamenya kimiiko kimikali ne mukhali ne baseecha ku? Tawe bakhaana base. Mumanyile muli kano se kanyalikha tawe. Wele Omunyali Owa Bioosi ayimwaata, mala ese mukholela enywe siisa
Bakhasi abo balila lundi. Nio Oripa ekwayila masalaawe Naomi ne aloma ali, “Bulayi, nono oliindwe.” Ne Ruthi akhayila khu masalaawe.
Nio Naomi aboolela Ruthi ali, “Wangooyo akoboole mu baandu bewe ne khu bawele bewe. Wesi kobolayo nga niye.”
Ne kakhali Ruthi naye amukobosia ali, “Okhanjikoonjelela ese khukhulekha namwe khukobola ewefwe tawe! Niio ocha, ndacha ne niio omenya, ndamenyayo nawe. Babaandu bowo balaba babaandu base, ne Wele wowo alaba Wele wase.
Niio olifwiila, sesi ndifwilao, lundi abwenao niio endisiikhwa. Wele Omunyali Owa Bioosi akhoya ambeelesie kumunaanio kaba bali se embiikha endakaano yino tawe. Lifwa liong'ene
Nga Naomi ne abona ali Ruthi erusilie elala khucha ne naye, se aalomalomakho khu niye lundi tawe.
Nono Naomi ne Ruthi bachiililila nabwila nga boola e Betelehemu. Nga boola e Betelehemu, babaandu boosi be mu lukoba besiindukha. Mala bakhasi bareebana bali, “Oyuno niye Naomi ku?”
Naomi abakobosia ali, “Mukhanaanga muli Naomi tawe. Naange muli Mara. Sikila Owe Bunyali bwoosi akhola limenya liase liaba lilume.
Nga ne naama ano, naba naindiaala, ne kakhali Wele Omunyali Owa Bioosi angoboosiisie ne ekhalikho ne sisiindu tawe. Siina sikila ne munaanga muli Naomi mala Omwami Wele Omunyali Owa Bioosi andereere kumunaanio ne siibi?”
Nono Naomi no mukhaana wewe Omumoabu bakobola khukhwama mu sibala sia Moabu. Nga ne boola e Betelehemu, eshayiri yaba yolile likesa.

Nono Naomi aba ne omulebe omuiinda bali Boasi. Ne Boasi aaba owe luuya lwa Abimeleki.
Endaalo ndala Ruthi Omumoabu aboolela Naomi ali, “Khayo nje mu mukuunda nangale biakhulia nibio bakesa balekhile enyuma. Ndi na ng'ali ndi ndanyoolayo omundu okane akholele siisa andekhele nangale nibio niye alekha enyuma.” Naomi amukobosia ali, “Khoche mukhaana wase.”
Nio Ruthi arekukha asamula e mukuunda, mala aloonda enyuma we bakesa ne angala biakhulia nibio balekhanga enyuma. Ruthi oola mu mukuunda kwa Boasi owe luuya lwa Elimeleki ne akhamanya tawe.
Enyuma we siise sitiiti, Boasi omwene echa khukhwama e Betelehemu. Akheesia bakholi bewe ali, “Wele Omunyali Owa Bioosi abe ne nanywe!” Ne bakholi bakobosia bali, “Wele Omunyali Owa Bioosi akhubiite ewe chikhabi.”
Boasi areeba omukholi owaba omwimeelesi owe likesa ali, “Omukhasi omuele oyo owa naanu?”
Omwimeelesi amukobosia ali, “Ali omukhaana Mumoabu owakoboole ne Naomi khukhwama mu sibala sia Moabu.
Andeebire mulekhe aloonde enyuma we bakesa ne angala biakhulia nibio balekha enyuma. Akholile khukhwama makhelebeende khukhwola siise sino ne se aolilekho ne atiiti ene tawe.”
Mala Boasi aboolela Ruthi ali, “Rekeeresia mukhaana wase, okhacha wangala biakhulia mu mukuunda kukuundi busa tawe. Lundi okhalekhakho kumukuunda kuno tawe. Chiililila khuloonda khu bakholi base be siikhasi.
Loleelesia mu mikuunda nikio bachamo khukesa biakhulia mala obaloondekho. Nakambiile bakholi base baele be siseecha bakhakhunaania tawe. Ne oli ne bulesia onyala wacha mala wanywa kameechi ke mu soongo niko bakholi base be siseecha baele bechuusie.”
Nio Ruthi enama ebweeni wa Boasi bubweeni bwewe bwetiila asi. Ruthi aloma ali, “Siina sikila ne ukholela siisa mala ese omukwa busa?”
Ne kakhali Boasi amukobosia ali, “Naulila koosi niko wakholela masalaao khukhwama nga omuseecha wowo ne afwa. Lundi nauliile nga walekha raraao ne maao ne sibala siowo, mala wecha khumenya mu baandu nibo abeele okhamanya khale tawe.
Wele Omunyali Owa Bioosi akhoya akhuruunga niko wakhola. Okhoya wanyoola kumuruuru kumwichufu khukhwama khu Wele Omunyali Owa Bioosi, Wele owe Baisiraeli, niye ewe wechilekho khuyiima buliindi.”
Ruthi akobosia ali, “Mwami wase ewe wakholeele siisa lukali. Sikila ewe wamboleele ne khukhundomalomela bulayi akhaba ese ne ekhali mulala khu bakholi bowo tawe.”
Mu siise sie khulia, Boasi aboolela Ruthi ali, “Khe wiiche ano olie siakhulia. Bukulakho kumukaati oronge mu muunyu.” Nono Ruthi ekhala embi ne bakholi, ne Boasi amusendao biakhulia bibioosie. Alia khukhwola nga ne ekura, biarama.
Nga ne enyokha khucha khukhwangala, Boasi alaka bakholi bewe be siseecha ali, “Lekha angale akhaba akari we binywa, ne mukhamurafwira tawe.
Ne lundi musomolele bilala khukhwama mu binywa mumulekhele angale. Ne mukhamurafwira tawe.”
Nono Ruthi achiililila khukhwangala eshayiri mu mukuunda khukhwola ekolooba. Nio akiuula anyoola ali echuusie siikula silala sie eshayiri.
Abukula biakhulia asuta ayila mu lukoba ekesia masalaawe Naomi bioosi nibio angala. Amua akhaba ne biakhulia nibio aliayo biarama.
Naomi areeba Ruthi ali, “Wangaale waena bino bioosi? Okholile mu mukuunda kwa naanu? Wele aane chikhabi khu mundu okhukholeele bulayi buno!” Nio Ruthi aboolela Naomi ali, “Kholile mu mukuunda kwo omundu bali Boasi.”
Naomi aloma ali, “Chikhabi cha Wele Omunyali Owa Bioosi chibe khu Boasi. Bulayi bwa Wele Omunyali Owa Bioosi se bulekhanga balamu ne babaafwa tawe!” Boasi ali omulebe wefwe owe aembi
Nio Ruthi Omumoabu aloma ali, “Lundi, ambooleele ali ‘Chiililila khuuba embi ne bakholi base khukhwola nga ne bamala likesa.’ ”
Naomi aboolela Ruthi omukhaana wewe ali, “Buli bulayi mukhaana wase oche ne bakholi bewe be siikhasi ne busa okhola orio wacha mu mukuunda kukuundi bakhunanisiliamo.”
Nono Ruthi achiililila khukhola embi ne bakholi ba Boasi khukhwola nga likesa lie eshayiri ne ngaanu ne liawa. Ruthi achiililila khumenya ne masalaawe.

Endaalo ndala Naomi aboolela Ruthi ali, “Mukhaana wase, se ekhoya ekhuyimile enju nio nawe obe bulayi tawe ku?
Boasi, owe bakholi nibo wakholilenge nabo, ali omulebe wefwe. Nono rekeeresia. Luno ekolooba kane auule eshayiri.
Nono yisiinga, wiakhe kamafura, mala wifwaare chingubo chowo chindayi lukali mala oche niio auulila biakhulia. Ne kakhali okhemanyisia khu niye tawe, nabwila amala khulia ne khunywa.
Ne manyilisia abuundu niio acha khukona. Ne liilo ne limuambile, cha omusiimbule ebikele biewe mala okoneo. Alakhuboolela nisio okhola.”
Ruthi amukobosia ali, “Ndakhola buli siindu nisio olomile.”
Nio Ruthi acha niio bauulila mala akhola bulayi bwene nga masalaawe ne aamuboolela.
Nga Boasi ne amala khulia ne khunywa, ekhoya. Acha niio biakhulia biabuusibwa, akona andulo wabio, liilo liamuaamba. Ruthi acha simiinywi, amusiimbula mala akona ebikele biewe.
Oli mu silo akari, Boasi atitukha, eyuusia, mala auka khunyoola omukhasi amukonile ebikele.
Areeba ali, “Ewe naanu?” Ruthi amukobosia ali, “Omwami, ese ndi Ruthi. Mbiimbe engubo yowo sikila ewe oli omulebe
Boasi aloma ali, “Wele Omunyali Owa Bioosi akhubiite chikhabi mukhaana wase. Bulayi nibwo okholile buno bukhila bwe khunyoa. Sikila se wiyiimiile babaandu baele baali baiinda namwe batambi tawe.
Nono mukhaana wase, okheendekhelela tawe. Ndakhukholela buli siindu siosi siosi nisio osaba. Sikila buli mundu yesi mu lukoba luno, amanyile ali ewe oli omukhasi omweyikinwa.
Kali kang'ali ese ndi omulebe wenywe, ne kakhali aliio omulebe okundi owe enju yenywe owe aembi khukhuukhilakho ese.
Rama ano siilo siramire sino. Kumutikhinyi khulamanya kaaba bali akhwilakho namwe tawe. Akhola ario, aba bulayi, ne alekha khukhola ario, Nga Omwami Wele Omunyali Owa Bioosi ne amenyile mindali, ndakhwilakho. Nono khokone nabwila busia.”
Nono Ruthi akona abikele bia Boasi nabwila bwasia. Ne anyoa enyokha makhelebeende enje ne esiili emali. Enyokha makhelebeende sikila Boasi se enya Ruthi amanyikhane ne omundu yesi yesi bali abeleo tawe.
Boasi aboolela Ruthi ali, “Reera engubo yowo.” Ruthi akhola ario. Nio Boasi amuchukhilakho eshayiri eyoola embi biikula bibili. Boasi amuyeeta khukhwetiuukha mala Ruthi akobola mu lukoba ne biakhulia ebio.
Nga Ruthi ola engo, masalaawe Naomi amureeba ali, “Maayi, ke lukeendo?” Ruthi amuboolela koosi niko Boasi amukholeele.
Aloma ali, “Boasi ambooleele ali, se khoyela khukobola niio oli mu makhono busa tawe. Nio amba eshayiri biikula bibili bino.”
Naomi aboolela Ruthi ali, “Nono yifwiilisia, nabwila obona sikane siikholekhe. Boasi se kane aole nakhatabusia kamakhuwa kano luno tawe.”

Boasi acha khu kookwa eli a silibwa sie lukoba, mala ekhala asi. Omulebe owe enju eya Elimeleki, niye Boasi alomalomakho echa. Nio Boasi amuboolela ali, “Khe wiiche ano mulebe wase, wikhale asi.” Nio acha, ekhala asi.
Boasi alaanga basaakhulu ekhumi be lukoba, mala ababoolela bekhala asi.
Ne bamalile khukhwikhala, aboolela omulebe oyo ali, “Naomi akoboole khukhwama mu sibala sia Moabu. Mala alenyanga khukusia sitonyi sie kumukuunda kukwaba kwa walimusaani, omulebe wefwe Elimeleki.
Nono nibaasiisie ndi ekhuboolele. Ne wenya khukukula, kukule ebweeni we sisiikhasio sino ne basaakhulu be babaandu base. Ne waaba ne okhenya khukusikula tawe, mboolele. Sikila omundu okhoyela khukusikula ali ewe. Ewe niwe onyoa nio ese nondekho.” Omundu chana aloma ali, “Ndakusikula.”
Nio Boasi akobosia ali, “Waaba ne osikula kumukuunda kuno khukhwama khu Naomi, aba nono oleela akhaba khu Ruthi
Nio omulebe oyo akobosia ali, “Kaaba kario aba ese se endakukula tawe. Sikila nakhola ndio, ndonaka kumukabwa kwe babaana base. Khokusikule. Ese se nyala tawe.”
Nono nga omulebe oyo aboolela Boasi ali, “Khokukule wamwene,” afuula siraaro
Nio Boasi aboolela basaakhulu ne babaandu ba babao boosi ali, “Endaalo eya luno enywe mweesi muli baloli. Nakulile khukhwama khu Naomi buli siindu sisiaba sia Elimeleki ne babaana bewe babili babaafwa, Kilioni ne Mahiloni.
Lundi, Ruthi omukhaana Mumoabu, ngwa Mahiloni, abeele omukhasi wase. Lino lilalindila be enju eya walimusaani kimiaandu. Lundi lisaaye lia walimusaani lilachiililila akari we babaandu bewe ne mu lukoba lwewe. Enywe muli baloli endaalo eya luno.”
Babaana nibo Wele Omunyali Owa Bioosi kane akhuue mu mukhasi omuele yuno, bakhoya bakhole enju yowo ebe nga eya Peresi niye Tamari asaalila Yuda.”
Nono Boasi ela khu Ruthi, mala Ruthi aba omukhasi wewe. Wele Omunyali Owa Bioosi abiita Ruthi chikhabi, aesia asaala omwana owe sisoleeli.
Nio bakhasi baboolela Naomi bali, “Wele Omunyali Owa Bioosi afume, ookhakhulekhile ne okhali no mulebe tawe. Ne lisina lio mwana yuno, likhoya liamanyikhana mu Isiraeli!
Omwana yuno niye okhakhuwe kamaani mala akhuliinde mu buloosi bwowo. Mukho musaani akhusiima, lundi akhila babaana saba be siseecha. Luno akhusaaliile omwichukhulu owe sisoleeli.”
Nio Naomi abukula omwana amulela, ne khumuliinda.
Bakhasi ba bamenya aembi batiuukha omwana lisina bali Obedi. Baboolela buli mundu bali, “Naomi anyoolile omwichukhulu owe sisoleeli!” Obedi aaba raraawe owa Chesi, ne Chesi aaba raraawe owa Daudi.
Nono lino nilio lisaaye lia Peresi: Peresi aaba raraawe owa Hesironi,
Hesironi aaba raraawe owa Ramu, Ramu aaba raraawe owa Aminatabu,
Aminatabu aaba raraawe owa Nashoni, Nashoni aba raraawe owa Salimoni,
Salimoni aaba raraawe owa Boasi, Boasi aaba raraawe owa Obedi
Obedi aaba raraawe owa Chesi, ne Chesi aaba raraawe owa Daudi.

Abao omundu mulala lisina liewe bali Elikana owamenyanga Ramataimu-sotimu mu sibala sie bikulu sia Efuraimu. Elikana aba okhwa Yeroamu. Yeroamu aba okhwa Eliiu. Eliiu aba okhwa Tohu ne Tohu aba okhwa Sufu.
Elikana aba ne bakhasi babili. Mulala aba bali Hana ne okundi bali Penina. Penina aba ne babaana ne kakhali Hana se aba ne babaana tawe.
Nono buli mwiiko Elikana aniinanga khukhwama mu lukoba lwewe khucha khusaaya Wele, ne khuaana biianwa khu Mwami Wele Omunyali Owa Bioosi Wele owe Banamae e Shilo. Ebweeneyo niio ba okhwa Eli babili Hofini ne Fineasi baba basaayi ba Wele Omunyali Owa Bioosi.
Buli siise nga Elikana aananga biianwa, aelesianga Penina bitonyi bie nyama ne buli mulala khu baana bewe basoleeli ne bakhaana.
Ne akhaba ne asiima Hana amuelesianga busa sitonyi silala, sikila
Penina abelesianga wangoye Hana lukali mala ne amurangana, sikila yaba Wele Omunyali Owa Bioosi ekala Hana enda.
Lino liachiililila lirio buli mwiiko. Buli lwosi nga Hana achichanga munju eya Wele Omunyali Owa Bioosi, Penina arangananga Hana. Nono Hana alilanga mala se anyala khulia tawe.
Nio omuseecha wewe Elikana aamureeba ali, “Hana siina sikila ne olila? Siina sikila ne okhalia tawe? Siina sikila kumwoyo kwowo ne kubeleele lukali? Ese se ndi ne bukhala khwiwe khukhila babaana ekhumi tawe ku?”
Enyuma we khulia ne khunywa e Shilo, Hana enyokha. Nono Eli Omusaayi aba ekhaale khu ndebe siimbi ne kumuliango kwe enju eya Wele Omunyali Owa Bioosi.
Hana aba ne bubeeleli bukali mala asaaya Wele Omunyali Owa Bioosi, ne alila burafu.
Hana echuba ne aloma ali, “Wele Omunyali Owa Bioosi Wele owe Banamae, ng'ali bona kumunaanio kwo mukholi wowo. Mala ukhebulile, okheebilila omukholi wowo tawe. Ne kakhali elesia omukholi wowo omwana omusoleeli. Waaba ne umba omwana yuno, khamuaane khu Wele Omunyali Owa Bioosi chindaalo che limenya liewe choosi. Ne lubeko
Nga Hana ne achiililila khusaba ebweeni wa Wele Omunyali Owa Bioosi, Eli aloleelelanga kumunwa kwewe.
Hana asabilanga mu mwoyo kwewe. Kiminwa kiewe kiong'ene kikiapakilisianga ne kumumilo kwewe se kwauliilikhanangakho tawe. Nio Eli ebaasia ali Hana ameelile.
Ne amureeba ali, “Olachiililila ne bumeesi khukhwola aasi? Meelulukha!”
Ne kakhali Hana aamukobosia ali, “Tawe, mwami wase. Ese ndi omukhasi owe butinyu bukali. Ese se nanyweelekho endali namwe sisiindu sie limela siosi siosi tawe. Ne kakhali naama khuboolelanga Wele Omunyali Owa Bioosi butinyu bwase bwoosi.
Okhebaasia oli ese ndi omukhasi owe sipoli tawe. Biise bino bioosi nama khusaayanga mu bubeeleli bwase bukali ne butinyu.”
Nio Eli amukobosia ali, “Cha mu muleembe mala Wele owa Isiraeli akobosie lisaba liowo nilio omusabile luno.”
Mala Hana aaloma ali, “Lekha omukholi wowo anyoole siisa ebweeni wowo.” Nio omukhasi oyo aacha, aalia siakhulia ne se abaakho ne bubeeleli lundi tawe.
Elikana nende be enju yewe benyokha makhelebeende endaalo eyaloondakho, mala basaaya Wele Omunyali Owa Bioosi. Nio bakobola mungo mwabwe e Rama. Elikana aaba ne omukhasi wewe Hana, mala Wele Omunyali Owa Bioosi akhebulila Hana.
Enyuma we siise Hana aaesia mala asaala omwana omusoleeli. Aamutiuukha lisina ali Samweli
Elikana nende be nju yewe boosi baniinanga ne bacha e Shilo buli mwiiko khuaana khu Wele Omunyali Owa Bioosi embosio ne khukhola niko Elikana echubila Wele Omunyali Owa Bioosi.
Ne Hana se aniinanga ne achayo tawe. Aaboolela omuseecha wewe ali, “Nga omwana ne alata, khamureere ebweeni wa Wele Omunyali Owa Bioosi mala amenyeyo mu bulamu bwewe bwoosi.”
Omuseecha wewe Elikana aamukobosia ali, “Khola likhusiimisia ewe. Liinda khukhwola nga ne omulatia. Ne Wele Omunyali Owa Bioosi akhoya aakhola nga likhuwa liewe
Enyuma we khumulatia amubukula amuyila e Shilo. Aabukula ne euunwa
Nio beera euunwa, mala bayila omwana khu Eli.
Ne Hana aloma ali, “Ee omwami wase! Nga ne omenya, Ese niye omukhasi owaba ne emile ano ebweeni wowo ne saba Wele Omunyali Owa Bioosi.
Omwana yuno niye nasaba. Wele Omunyali Owa Bioosi aakobosie lisaba nilio namusaba niye.
Nono, namureerire khu Wele Omunyali Owa Bioosi. Mu bulamu bwewe bwoosi, aelesibwe Wele Omunyali Owa Bioosi.”
Nio basaaya

“Kumwoyo kwase kwasangaala lukali mu Wele Omunyali Owa Bioosi;
kamaani kase katasikha mu Wele Omunyali Owa Bioosi.
Njekheelela basiku base,
sikila esangaalila buonia bwa Wele Omunyali Owa Bioosi.
Se aliio ooli omutakatifu nga Wele Omunyali Owa Bioosi tawe,
se aliio okundi ne okhali ewe tawe;
se luliio lulwanda nga Wele wefwe tawe.
Mukhalomalomakho ne lilielola tawe,
lilomaloma lie lilielola likhaamakho mu minwa kienywe tawe,
sikila Wele Omunyali Owa Bioosi ali Wele owe limanya,
ne khubirira khu niye bikholwa bikelwa.
Buyiingo bwaabo be kamaani bwafuniikhe
ne kakhali batekhele banyoolile kamaani.
Abo ba baaba ne nabio luno babeele bakholi nio banyoole siakhulia.
Ne abo ba baaba ne enjala luno se bali ne nayo tawe.
Omukuumba asaalile babaana saba,
ne kakhali oyo ooli ne babaana bakali ali busa.
Wele Omunyali Owa Bioosi eraanga lundi alamusia;
areeranga babaandu emakoombe lundi abakobosia.
Wele Omunyali Owa Bioosi akholanga babaandu balala baba batambi ne babaandi baiinda,
aboombianga, balala ne babaandi abaniinia.
Aniinianga batambi khukhwama mwipukhuulu;
aniinianga babanani khukhwama mwikokhe,
khubakhola bekhale ne babaami,
mala banyoole kumukabwa kwe ndebe eye lukoosi.
Sikila chinjeko che liloba chili cha Wele Omunyali Owa Bioosi,
ne khu nicho arakho sibala.
Akhaliinde bikele bia abo baali babeyikinwa bewe,
ne kakhali bamayaanu bakhabunile mu siilima;
sikila omundu se akhakhile khulwe kamaani kewe tawe.
Basiku ba Wele Omunyali Owa Bioosi bakhatonyekhe mu bitonyi;
Wele owe Angaaki Lukali akhabakukumile nga lueni khukhwama mwikulu.
Wele Omunyali Owa Bioosi akhakhalakile chimbeka choosi che sibala,
akhaelesie omwami wewe kamaani,
mala aniinie kamaani ko oyo niye aakha kamafura.”
Nio Elikana akobola engo e Rama. Ne omwana Samweli aakholela Wele Omunyali Owa Bioosi asi wo musaayi Eli.
Nono, ba okhwa Eli baba be sipoli. Balekelesianga Wele Omunyali Owa Bioosi.
Kumwiima kwe basaayi ne babaandu kwaba kuri; omundu yesi yesi ne aana embosio, omukholi owo musaayi eecha ne euma eye kameno kataru enyama ne esiitutuba,
omukholi oyo aabukulanga euma eyo akiuna mu sifuria namwe epinika namwe mu ningilo, namwe mu saachi. Bioosi nibio euma yarusiangamo omusaayi ebukulilanga. Bakhola kano e Shilo khu buli Muisiraeli owechayo.
Khutasa khwako, kiminawa ne kikhaaya tawe, omukholi owo musaayi echanga mala aboolela omundu olikho oaana embosio ali, “Mbelesie enyama eyo omusaayi ache oosie. Se alafukiilila enyama endeekhe khukhwama khwiwe tawe ne ekhali embisi yong'ene.”
Ne omundu oyo amuboolela ali, “Lekha khwosie kiminawa nio, ne onyala wabukula sikelo nisio wenya,” omukholi wo musaayi amuboolelanga ali, “Tawe! Mbelesie siise sino. Ne okhambelesia tawe ndakibukula ne kamaani!”
Nono bumayaanu bwe basoleeli ba Eli bwaba bukali lukali mu moni cha Wele Omunyali Owa Bioosi sikila babaandu abo se babechanga ne buuri khu siianwa sia Wele Omunyali Owa Bioosi tawe.
Samweli akholelanga Wele Omunyali Owa Bioosi. Afwaranga engubo bali efodi eya katani.
Buli mwiiko maawe amunabilanga engubo endiiti ne amuyilila. Akholanga ario nga ne aniinanga ne omuseecha wewe e Shilo khuaana embosio eya buli mwiiko.
Ne Eli abiitanga Elikana ne omukhasi wewe chikhabi ne aloma ali, “Wele Omunyali Owa Bioosi akhue ewe babaana khubirira mu mukhasi yuno mu bweyaangu bwo mwana niye aana khu Wele Omunyali Owa Bioosi.”
Enyuma wako bakobolanga engo.
Wele Omunyali Owa Bioosi aakhebulila Hana, mala Hana asaala babaana babaandi basoleeli bataru ne bakhaana babili. Omusoleeli Samweli achoela mu bukhalabani bwa Wele Omunyali Owa Bioosi.
Nono, Eli aba akorire lukali. Ne aulila koosi niko babaana bewe bakholelanga Isiraeli yoosi. Lundi aulila nga ne bakonaanga ne bakhasi babakholanga a silibwa sie liiema lie kumuse.
Nio aabareeba ali, “Siina sikila ne mukhola bibiindu birio? Nauliile bikholwa bienywe bimayaanu khukhwama khu baandu boosi.
Tawe baana base. Nilio mbuliile babaandu ba Wele Omunyali Owa Bioosi ne baloma se lili lilayi tawe.
Omundu ne akholela omundu okundi bumayaanu, Wele anyala amusoola, ne omundu ne akholela Wele Omunyali Owa Bioosi bumayaanu, naanu onyala amusoola?”
Ne se baulila kumumilo kwa Paapa wabwe tawe. Sikila liaba lilienya lia Wele Omunyali Owa Bioosi ali abeere.
Omundu owa Wele echa khu Eli mala amuboolela ali, “Wele Omunyali Owa Bioosi alomile ali, ‘Nemanyisia samwene khunju eya raraao nga baba ne basiili e Misiri. Baba bali banasioobi be enju eya Farao.
Mala narobora enju eya raraao khukhwama mu kholo choosi cha Isiraeli khuba basaayi base. Nenya nibo baniine khu alutare khukhwosia bupani. Lundi bafware efodi
Siina sikila nono, ewe ne olola biianwa biase ne chimbosio nibio nalaka ne chimoni che kumuliuliu? Siina sikila ne oelesia babaana bowo lukoosi khukhila ese ne munerera bitonyi bilayi bie biianwa birobore bie babaandu base?’ ”
Nio Wele Omunyali Owa Bioosi owa Isiraeli aloma ali, “Nalaka ndi enju eya raraao ninywe mumukholela ese mindali na mindali.” Ne kakhali luno Wele Omunyali Owa Bioosi aloma ali, “Elio likhoya liaba aleeyi ne nase.” Ndaana lukoosi khwaabo ba bambelesianga ese lukoosi, ne kakhali abo ba bandekelesia ndibalekelesia.
Siise silikho siicha nisio khakhubunie ewe lundi mbunie nju eya raraao. Nio se akhabeo omundu okhamenye abe omusaakhulu khukhwama munju yowo tawe.
Mu munaanio kwowo okhakhendekhele bukhili bwoosi bukhabe khu Isiraeli. Ne omundu omusaakhulu se akhabekho munju yowo khulwa mindali na mindali tawe.
Omundu
Ne lino nilio likhekholekhe khu basoleeli bowo babili, Hofini ne Fineasi. Bakhabe simanyisio khwiwe. Bombi bakhafwe khu ndaalo ndala.
Ese kharobore omusaayi omweyikinwa, okhakhole khuloondekhana nende kali mu mwoyo kwase ne munganakani chase. Lundi khakhole lisaaye liewe lichiililile. Akhakhole ebweeni wo omwami wase omurobore mindali na mindali.
Ne yesi yesi okhasikale munju yowo aliicha khu musaayi oyo amusabe efwesa namwe kumukaati. Lundi akhalome ali, “Khole mbe mulala khu basaayi nio ndieekho sitonyi sie kumukaati.”

Nono omusoleeli Samweli akholelanga Wele Omunyali Owa Bioosi asi owa Eli. Ne likhuwa khukhwama khu Wele Omunyali Owa Bioosi se liasalanga tawe, ne buloli bwosi se bwabechangao lukali tawe.
Siise esio chimoni cha Eli chaba charakiikhe khubofula, abeele se abona tawe. Aaba alikho akona abuundu wewe.
Etaa eya Wele Omunyali Owa Bioosi yaba ekhasima tawe. Ne Samweli aba akonile munju eya Wele Omunyali Owa Bioosi niio Lisanduku lie ndakaano eya Wele liaba.
Nio Wele Omunyali Owa Bioosi alaanga ali, “Samweli! Samweli!” Samweli aakobosia ali, “Ee omwami!”
Mala aatima acha khu Eli aaloma ali, “Ese niye oyu. Unaangile!”
Ne Eli amukobosia ali, “Se ekhulangile tawe, kobolayo okone.” Nio Samweli akobolayo akona.
Ne Wele Omunyali Owa Bioosi alaanga lundi ali, “Samweli!” Mala Samweli enyokha aacha khu Eli mala aaloma ali, “Ese niye oyu. Unaangile?” Ne kakhali Eli aamukobosia ali, “Mwana wase ese se nakhulangilekho tawe. Khe okone lundi.”
Nono Samweli abeele akhamanya Wele Omunyali Owa Bioosi tawe; ne likhuwa lia Wele Omunyali Owa Bioosi abeele likhafunulibwakho khu niye tawe.
Wele Omunyali Owa Bioosi alaanga Samweli lundi lukhola khataru. Nio enyokha acha khu Eli mala aloma ali, “Ese niye oyu. Unaangile?”
Nio Eli amanya ali Wele Omunyali Owa Bioosi niye owaba ne alikho alanga omusoleeli.
Nono Eli amuboolela ali, “Khe oche okone, ne akhulaanga lundi loma oli, ‘Wele Omunyali Owa Bioosi lomaloma omukholi wowo arekereesie.’ ” Nio Samweli akobola akona abuundu wewe.
Ne Wele Omunyali Owa Bioosi echa eema, alaanga bulayi bwene nga ne alaanga lutaayi ali, “Samweli! Samweli!” Ne Samweli akobosia ali, “Lomaloma. Sikila omukholi wowo aarekeereesie.”
Nio Wele Omunyali Owa Bioosi aaboolela Samweli ali, “Ndikho nja khukhola sisiindu khu baandu ba Isiraeli sie khuukia. Buli mundu oulilakho akhauke lukali.
Khu ndaalo eyo khakhole niko naloma khunju eya Eli, khukhwama mu khurakikha khukhwola esiakamo.
Namuboolela
Nono nechubila enju eya Eli ndi se elio embosio namwe siianwa silinyala khurusiao kamakhiikha kabwe mindali na mindali tawe.”
Samweli aakona khukhwola nga ne bwasia nio ekula kimiliango kie nju eya Wele Omunyali Owa Bioosi. Samweli aba ne buuri khuboolela Eli ke buloli.
Ne kakhali Eli alaanga Samweli ne aloma ali, “Samweli, mwana wase.”
Samweli aakobosia ali, “Ese niye oyu.”
Ne Eli amureeba ali, “Siina nisio Wele Omunyali Owa Bioosi akhuboolele? Okhangisa tawe. Wele akhoya aakhuwa ewe kumunaanio kumukali kaaba bali ungisa ese sisiindu siosi siosi nisio niye akhubooleele ewe.”
Nio Samweli amuboolela buli siindu, ne se amukisa sisiindu siosi siosi tawe. Eli aaloma ali, “Ali Wele Omunyali Owa Bioosi. Lekha akhole lili lilayi khu niye.”
Nio Samweli achoa mala Wele Omunyali Owa Bioosi aba ne naye. Wele Omunyali Owa Bioosi se aalekhakho buli siindu nisio Samweli aloma sialekha khwikholekha tawe.
Nio Isiraeli yoosi khukhwama Dani khukhwola Beerisheba bamanya bali ng'ali Samweli ali omung'oosi owa Wele Omunyali Owa Bioosi.
Ne Wele Omunyali Owa Bioosi achiililila khubonekhana e Shilo. Wele Omunyali Owa Bioosi emanyisia omwene khu Samweli e Shilo khubirira khu likhuwa lia Wele Omunyali Owa Bioosi.

Likhuwa lia Samweli liecha khu Isiraeli yoosi. Nio
Bafilisiti bebwaakala Isiraeli ne nga liie liachiililila, baula Isiraeli. Bafilisiti beera embi babaandu chielefu chine mwiie.
Ne nga banamae ba Isiraeli bakobola mu kambi basaakhulu ba Isiraeli bareeba bali, “Siina sikila Wele Omunyali Owa Bioosi ne alekhile efwe khwabunisibwa ne Bafilisiti endaalo yino? Lekha khuche khureere eno Lisanduku lie Ndakaano eya Wele Omunyali Owa Bioosi khukhwama Shilo. Nio Wele Omunyali Owa Bioosi eche abe alala ne nafwe mala akhuonie efwe khukhwama khu maani ke basiku befwe.”
Nio Babaandu barumania e Shilo mala bareera Lisanduku lie ndakaano eyo Omwami Wele Omunyali Owa Bioosi Wele owe Banamae ooli mu ndebe eye chikerubi. Ba okhwa Eli babili, Hofini ne Fineasi babaayo ne Lisanduku lie Ndakaano.
Nga Lisanduku lie Ndakaano ne liola mu kambi, Baisiraeli boosi bekhoya lukali sibala siareenga.
Bafilisiti baulila luyoka mala baloma bali, “Luyoka luno lwoosi mu kambi eye Baeburania lwekesia siina?” Nga ne bamanya bali Lisanduku lie Ndakaano eya Wele Omunyali Owa Bioosi liaba liechile mu kambi,
Bafilisiti baria sikila baloma bali, “Bawele bechile mu kambi.” Lundi baloma bali, “Efwe khwabuna! Sisiindu siri abeele siikhakhwekholekhakho tawe.
Efwe khwabuna! Naanu onyala akhuonia efwe khukhwama khu maani ke bawele be kamaani abo? Nibo bawele babarerera Bamisiri buli butinyu mu sichiimi.
Bafilisiti mube banyindaafu mala mwirekekhe nga baseecha. Mwalekha khukhola murio tawe aba khulekela ba nasioobi be Baeburania nga nibo ne babeelenge banasioobi khwinywe. Nono yirekekha nga baseecha mala mupane.”
Nono Bafilisiti bapana mala baula Baisiraeli. Baisiraeli bacha buli mundu mungo mwewe. Ne bwabao bubwiri bukali. Sikila banamae ba Isiraeli chielefu kamakhumi kataru ba bakeendelanga khu bikele beerwa.
Lisanduku lie Ndakaano eya Wele liabukulwa mala ba okhwa Eli Hofini ne Fineasi boombi beerwa.
Omundu khukhwama mu kholo eya Benjamini aatima chimbilo khukhwama abuundu niio liie liaba oola Shilo endaalo eyo ne eng'ene, chingubo chewe chaba chatabukhaake ne lipukhuulu liaba khumurwe kwewe.
Nga ne oola, Eli aba ekhaale khu ndebe yewe a muyila. Eli aba aunguusile busa sikila aba ne buuri khulwe Lisanduku lie Ndakaano eya Wele. Nga omundu oyo ne eecha mu lukoba aboola kakekholekha, lukoba lwoosi lwalila.
Nga Eli ne aulila bililo, areeba ali, “Luyoka luno lwoosi lwa siina?” Omundu oyo acha khangu niio Eli aaba amuboolela kamakhuwa kakekholekha.
Nono Eli aba ali ne bukhulu bwe kimiiko kamakhumi tisa ne kimiiko munaane. Ne aba abofuliile elala.
Omundu oyo aboolela Eli ali, “Ese niye owamile mwiie. Ese nilukhe khukhwama mwiie luno.”
Eli aamureeba ali, “Mwana wase liie libeele liriena?”
Omurumwa oyo aamukobosia ali, “Isiraeli yilukhe Bafilisiti. Ne lundi babaandu bafwiile bakali. Ne basoleeli bowo Hofini ne Fineasi bafwiile. Ne Lisanduku lie Ndakaano eya Wele liabukuliibwe!”
Nga omundu oyo ne aloma ke Lisanduku lie Ndakaano, Eli akwila kumukoongo khukhwama khu ndebe yewe a silibwa. Aba asaakhuluwe lukali, mala omusiro nono aafunikha likosi mala aafwa. Aaba emeelele Isiraeli khulwe kimiiko kamakhumi kane.
Nono omukhaana owa Eli, mukho musaani wewe Fineasi aba ne enda mala siise sie khusaala omwana siaba siimbi. Mukha Fineasi aulila bali Lisanduku lie Ndakaano eya Wele liaba liabukuliibwe. Lundi aaulila bali masalaawe ne omuseecha wewe bafwiile. Enama mala asaala, sikila arakikha khulumwa.
Siise siewe sie khufwa ne sili siimbi, omukhasi owamusaasia amuboolela ali, “Okharia tawe, sikila wasaalile omwana omusoleeli.” Ne kakhali niye se amukobosia namwe aulila tawe.
Atiuukha omwana ali Ikabodi
Mala aaloma ali, “Luyali lwarurire khu Isiraeli, sikila Lisanduku lie Ndakaano eya Wele liabukuliibwe.”

Nga Bafilisiti ne babukula Lisanduku lie Ndakaano balisuta baliamia e Beneseri baliyila Ashitoti.
Nio Bafilisiti lundi babukula Lisanduku lie Ndakaano eya Wele baliyila munju eya Dakoni mala balira embi ne Dakoni.
Nga babaandu ba Ashitoti benyokha makhelebeende endaalo eyaloondakho, Dakoni aba akwile mafumala ebweeni we Lisanduku lie ndakaano eya Wele Omunyali Owa Bioosi. Nio babukula Dakoni bamura abuundu wewe.
Ne kakhali nga benyokha makhelebeende endaalo eyaloondakho, lundi Dakoni aba akwile mafumala ebweeni we Lisanduku lie Ndakaano, eya Wele Omunyali Owa Bioosi. Kumurwe kwewe ne kamakhono kewe koombi kaba kakhalikhe kalambaalile muliango. Kumubili kwewe kwong'ene kukwaba ne kuramire.
Lino nilio likila basaayi ba Dakoni nende boosi babengilanga munju eya Dakoni, ne bakhemanga a muliango kwa Dakoni e Ashitoti khukhwola luno tawe.
Wele Omunyali Owa Bioosi aelesia babaandu ba Ashitoti kumunaanio. Abarengia mala aelesia nibo nende babaandu ba bamenyanga siimbi nabo butinyu bwe bulwaale bwe khubiimba.
Babaandu ba Ashitoti nga babona bibiindu nga ne bili baloma bali, “Lisanduku lie Ndakaano eya Wele owa Isiraeli se likhoya liarama mwifwe tawe. Sikila kumunaanio kwewe kwabeele kumusiro khwifwe ne khu Dakoni, wele wefwe.”
Nio barumania mala babuusia alala Babaami be Bafilisiti mala babareeba bali, “Khukhola khuriena ne Lisanduku lie Ndakaano eya Wele owa Isiraeli?”
Babaami bakobosia bali, “Lekha lisanduku lie Ndakaano eya Wele owa Isiraeli liyilwe e Katii.” Nio balibukula baliyila e Katii.
Ne kakhali enyuma we khulireera, kumunaanio kwa Wele Omunyali Owa Bioosi kwaba lundi khu lukoba olwo. Wele Omunyali Owa Bioosi aelesia lukoba olwo lireenga liboofu, aelesia babaandu be lukoba kumunaanio, bakhulu ne batiiti. Bulwaale bwe kamabiimba bwabakwakho.
Nio bayila Lisanduku lie Ndakaano eya Wele e Ekironi. Ne kakhali nga Lisanduku lie Ndakaano eya Wele ne liecha Ekironi, babaandu ba Ekironi balila ne baloma bali, “Bakhurereere ano Lisanduku lie Ndakaano eya Wele owa Isiraeli, khukhwira efwe ne babaandu befwe!”
Nio lundi baruma babuusia alala babaami be Bafilisiti boosi mala baloma bali, “Yila Lisanduku lie Ndakaano eya Wele owa Isiraeli, likobole abuundu walio. Nio likhakhwira efwe ne babaandu befwe tawe.” Sikila linikina liboofu lukali liabao mu lukoba lwoosi.
Babaandu bakhafwa tawe, babiimba kamabiimba mala biililo bie lukoba bianiina bioola mwikulu.

Lisanduku lie Ndakaano eya Wele Omunyali Owa Bioosi liaba mu sibala sie Bafilisiti khu miesi saba.
Ne Bafilisiti balaanga basaayi ne bafumu mala babareeba bali, “Khukhola khuriena ne Lisanduku lie Ndakaano eya Wele Omunyali Owa Bioosi? Khuboolele khukhalikobosieyo nende siina?”
Bakobosia bali, “Ne mukobosiayo Lisanduku lie Ndakaano eya Wele owa Isiraeli, mukhaliyila busa tawe. Mukhoya mulikobosieyo ne siianwa sirusiao bubi. Ne muona bulwaale aba mu limanya muli mwanyoola butinyu sikila Lisanduku lie Ndakaano eya Wele Omunyali Owa Bioosi.”
Nio bareeba bali, “siianwa siina sirusiao bubi nisio khukhoyeele khumukoboselia?” Basaayi ne bafumu bakobosia bali, “Bifwaani bie kamabiimba ke esahabu biraano ne bifwaani bie chimbeba bie esahabu biraano, khuloondekhana ne Babaami be Bafilisiti. Sikila butinyu nga obwo bwaba khwinywe ne Babaami benywe.
Nono mukhoya mung'oone bifwaani bie kamabiimba ne bifwaani bie chimbeba bibionakanga liloba lundi mukhoya muelesie Wele owa Isiraeli luyali. Nio wakana Wele owa Isiraeli alirusia khwinywe kumunaanio ne khu bawele benywe ne khu maloba kenywe.
Siina sikila mulumie kimiooyo kienywe nga Bamisiri ne Farao bakhola? Enyuma wa Wele khubaelesia kumunaanio, se balekhuula Baisiraeli bacha?
Nono bukula mala murekekhe likaari liiya ne bisonga bibili bie chikhaafu nicho bakhaboakho khwichooki tawe. Chire khwichooki mala muchiboe khwikaari. Ne kakhali mukobosie chimoosi chacho engo, aleeyi ne chikhaafu.
Bukula Lisanduku lie Ndakaano eya Wele Omunyali Owa Bioosi, mulire khwikaari. Mala mure mu Lisanduku liili siimbi ne nalio bifwaani bie sahabu nibio mulikho mu mukoboselia niye nga siianwa sirusiao bubi. Mala mulirume mulekhe liche.
Nio muloleleele, ne liniina mu sibala sialio e Beti-shemesi, aba Wele owe Baisiraeli niye owakhureerere efwe butinyu bukali buno. Ne liaba ne likhacha lirio tawe, aba khulamanya khuli se ali niye owakhurereere efwe butinyu tawe, ne kakhali liakholekha matundubiikha.”
Bakhola niko baboolelwa, mala babukula chikhaafu bisonga bibili mala bachiboa khwikaari, mala baboa chimoosi engo.
Baara Lisanduku lie Ndakaano mwikaari alala ne lisanduku liliabaamo bifwaani bie chimbeba ne bifwaani bie kamabiimba kabio.
Chikhaafu chacha chaluungika busa khu kumuyila kwe e Beti-shemesi. Chaluungikha kumuyila mulala, kumuniina ne kumwiikha. Se chaukhakho kumukhono kumuseecha namwe kumukhasi tawe. Ne Babaami be Bafilisiti bachiloondakho khukhwola khu lwakha lwa Beti-shemesi.
Nono babaandu ba Beti-shemesi baba balikho bakesa engaanu mwitooma. Nga basuta chimoni, babona Lisanduku lie Ndakaano, bekhoya khulibona.
Likaari liecha mu mukuunda kwa Yoshua owamenyanga mu Beti-shemesi mala liema ebweeneyo. Lulwanda luboofu lwabaayo. Babaandu basaaka chiikhu che likaari mala beera bisonga ebio mala babiaana khu Wele Omunyali Owa Bioosi nga siianwa sie khukhwosia.
Ne Balawi basuta Lisanduku lie Ndakaano eya Wele Omunyali Owa Bioosi ne lisanduku liliabamo bifwaani mala balira khu lwanda luboofu. Babaandu ba Beti-shemesi baana siianwa sie khukhwosia ne biianwa bie khuosia endaalo eyo khu Wele Omunyali Owa Bioosi.
Babaami baraano be Bafilisiti nga babona lino bakobola Ekironi endaalo eyo.
Bino nibio bifwaani bie kamabiimba bie esahabu nibio Bafilisiti bakalusia nga siianwa simala bubi khu Wele Omunyali Owa Bioosi. Biaba: silala khu lukoba lwa Ashitoti, silala khu Kasa, silala khu lukoba lwa Ashikeloni, silala khu lukoba lwa Katii ne sisiindi khu Ekironi.
Lundi bifwaani bie sahabu bie chimbeba khuloondekhana ne chingoba choosi che Bafilisiti che Babaami baraano; birekere bibiasirwa nende biikhasirwa tawe. Lulwanda luboofu luli siimbi nende niio baara Lisanduku lie Ndakaano eya Wele Omunyali Owa Bioosi nilio liili buloli khukhwola luno mu mukuunda kwa Yoshua owe e Beti-shemesi.
Wele Omunyali Owa Bioosi eera babaandu balala ba Beti-shemesi sikila balola mu Lisanduku lie Ndakaano eya Wele Omunyali Owa Bioosi. Eera babaandu kamakhumi saba. Mala babaandu balila sikila Wele Omunyali Owa Bioosi eera babaandu bakali.
Nio babaandu ba Beti-shemesi bareeba bali, “Naanu onyala eema ebweeni wa Wele Omunyali Owa Bioosi, Wele omutakatifu yuno? Acha owa naanu nio akhururemo?”
Nio baruma barumwa khu bamenywa ba Kiriati-Yearimu ne baloma bali, “Bafilisiti bakaluusie Lisanduku lie Ndakaano eya Wele Omunyali Owa Bioosi. Yiikha mwiiche mala mulibukule.”

Lisanduku lie Ndakaano liamenya Kiriati-Yearimu siise sileeyi, kimiiko kamakhumi kabili. Ne mu siise sino enju eya Isiraeli yekoomba Wele Omunyali Owa Bioosi.
Nio Samweli aboolela enju eya Isiraeli yoosi ali, “Mwaaba ne mukobola khu Wele Omunyali Owa Bioosi ne kumwoyo kwenywe kwoosi, aba rusiao bawele be chikholo chichiindi ne Ashitoreti khukhwama mwinywe. Mure kimiooyo kienywe khu Wele Omunyali Owa Bioosi, mala mukholele niye yeng'ene. Niye akhamusikule khukhwama khu Bafilisiti.”
Nio Baisiraeli barusiao ba Baali ne Ashitoreti mala bakholela Wele Omunyali Owa Bioosi yeng'ene.
Nio Samweli aloma ali, “Buusia Baisiraeli boosi e Misipa mala ese ndamusabila enywe khu Wele ebweeneyo.”
Nio bebuusia e Misipa Bataa kameechi mala bakachukha aasi ebweeni wa Wele Omunyali Owa Bioosi mala basila khulia endaalo eyo yoosi. Baloma bali, “Khwakhola bumayaanu khu Wele Omunyali Owa Bioosi.” Nio Samweli emeelela babaandu ba Isiraeli e Misipa.
Nono nga Bafilisiti baulila bali Baisiraeli baba bebuusiisie e Misipa, babaami be Bafilisiti bacha khukhwibwaakala Isiraeli. Nga Baisiraeli baulila, baria Bafilisiti.
Mala baboolela Samweli bali, “Okhalekha khukhulilila efwe khu Wele Omunyali Owa Bioosi, Wele wefwe tawe, wakana akhuonia khukhwama khu Bafilisiti.”
Nono Samweli aabukula limeeme linuuna mala aliaana nga siianwa sie khukhwosia simuufu khu Wele Omunyali Owa Bioosi. Samweli alilila Wele Omunyali Owa Bioosi khulwa Isiraeli mala Wele Omunyali Owa Bioosi aamukobosia.
Nga Samweli aaba ne alikho aana siianwa sie khukhwosia, Bafilisiti besenda siimbi khukhwibwaakala Isiraeli. Ne kakhali Wele Omunyali Owa Bioosi aulukhumila Bafilisiti ne kumumilo kwe kamaani endaalo ng'ene eyo, mala aabakoyaania. Beerwa ne Baisiraeli.
Nio Baisiraeli barura e Misipa mala batimania Bafilisiti ne babeera khukhwola e Beti-kari.
Samweli aabukula libaale aliimia akari wa Misipa ne Chesana mala alilaanga lisina ali Ebenesa, sikila aloma ali, “Khukhwola luno Wele Omunyali Owa Bioosi akhuyeetile efwe.”
Nono Bafilisiti bakhilwa mala se bengilakho lundi mu sibala sia Isiraeli tawe. Wele Omunyali Owa Bioosi aabiila Bafilisiti mu ndaalo cha Samweli choosi.
Chingoba nicho Bafilisiti baba ne baamba khukhwama khu Isiraeli chabakobolela, khukhwama Ekironi khukhwola Katii. Baisiraeli basikula kamaloba kabwe khukhwama khu Bafilisiti. Lundi kumuleembe kwabao akari wa Isiraeli ne Baamori.
Samweli emeelela Baisiraeli mu bulamu bwewe bwoosi.
Buli mwiiko akeendelelanga Beteli, Kilikali ne Misipa. Emeelelanga Isiraeli abuundu ao oosi.
Nio yaba anyala akobola engo Rama sikila mungo mwewe mwaba ebweeneyo. Ne ebweeneyo yosi emeelelanga Isiraeli mala ombakhilayo Wele Omunyali Owa Bioosi alutare.

Nga Samweli ne asaakhuluwa, akhola basoleeli bewe baaba bakhalaki mu Isiraeli.
Omusoleeli wewe omubele aaba bali Yoeli, ne okhola khabili aaba bali Abicha. Baba bakhalaki e Beerisheba.
Ne kakhali babaana ba Samweli se baloonda liiba lilayi lia raarawabwe tawe. Bayimanga bukhala nende asooya ne se bakholanga ke bung'ali tawe.
Nio basaakhulu ba Isiraeli babuusiana alala, bacha khu Samweli e Rama.
Mala bamuboolela bali, “Lola, ewe oli omusaakhulu, ne basoleeli bowo se bali ne liiba lilayi nga liliowo tawe. Nono robora omwami akhwamiie efwe nga bibala bibiindi bioosi.”
Ne kakhali likhuwa lino se liasiimisia Samweli nga baloma bali, “Khuelesie omwami akhwamiie efwe” tawe. Mala Samweli asaba khu Wele Omunyali Owa Bioosi.
Ne Wele Omunyali Owa Bioosi aamuboolela ali, “Rekeeresia nga babaandu ne baloma sikila se bakhulobile ewe tawe. Ne kakhali bandobile ese nga Omwami khu nibo.
Balikho bakhola nga ne bakholanga buli lwosi. Nga ne nabarusia e Misiri, bandekha mala bakholela bawele babaandi. Balikho bakhukholela wesi bario.
Nono rekeeresia kakabwe, obakaambile ne kamaani mala obekesie liiba lio mwami okhabamiie.”
Nono Samweli aaboola kamakhuwa ka Wele Omunyali Owa Bioosi koosi khu baandu ba baaba ne bamureeba bali abaelesie omwami.
Aaloma ali, “lino nilio liiba lio mwami okhamwaamie enywe: akhabukule babaana benywe be sisoleeli abarobore bakhole khu makaari kewe ne lundi babe batimia chifarasi ne babaandi barangirira kamakaari kewe.
Aliroborera babemeelesi bipupu chielefu ne babemeelesi bipupu kamakhumi karaano. Balala bakhamulimile kimikuunda kiewe ne bakesa biakhulia biewe ne khung'oona bulwaani bwewe bwe liie ne bibiindu bie kamakaari kewe.
Akhabukule babaana benywe bakhaana bamung'oonele bibiindu biiunya bulayi ne khuba bateekhi ne bakhupi be kimikaati.
Alibukula ne kamaani kimikuunda kienywe kimilayi, kimikuunda kie kimisabibu nende kie kimiseituni nende kie chimbande mala aelesie bakholi bewe.
Alibukula ne kamaani ekhumi eye biakhulia bienywe ne kimikuunda kienywe kie kimisabibu aelesie babemeelesi bewe ne bakholi bewe.
Alibukula bakholi benywe be siseecha nende be siikhasi ne chikhaafu chenywe chindayi lukali ne chipunda chenywe khumukholela enywe kimilimo.
Alibukula sitonyi silala khwikhumi sie bibiaayo bienywe ne enywe mukhabe banasioobi bewe.
Ne siise esio mukhalile sikila omwami wenywe niye mwabeene mweroborera. Ne kakhali Wele Omunyali Owa Bioosi se akhamukobosie enywe siise esio tawe.”
Ne kakhali babaandu baloba khuulila ka Samweli. Baloma bali, “Tawe! Efwe khulaba ne omwami akhwamiie,
nio fwesi khube nga chikholo chichiindi. Lundi nio omwami wefwe akhwamiie lundi akhwimeelele efwe ne khu khuupana kamae kefwe.”
Nga Samweli ne aulila kamakhuwa ke babaandu koosi, akakobolelamo khu Wele Omunyali Owa Bioosi.
Ne Wele Omunyali Owa Bioosi aboolela Samweli ali, “Ulila kakabwe mala obaroborere omwami.” Nio Samweli aaboolela babaandu ba Isiraeli ali, “Cha buli mundu mu lukoba lwewe.”

Abao omundu owe ekholo eya Benjamini bali Kishi. Kishi aba okhwa Abieli. Abieli aba okhwa Serori. Serori aba okhwa Bekorati. Bekorati aba okhwa Afia. Kishi aba omuiinda.
Kishi aba ne omwana lisina liewe bali Saulo owe lukoondo lulayi. Se abao omundu mu Isiraeli owaba ne lukoondo lulayi khukhila Saulo tawe. Khukhwama khu mabeka kewe khuniina aba omuleeyi khukhila babaandu boosi.
Nono chipunda cha Kishi chindala chatiba nio aboolela Saulo omwana wewe ali, “Bukula omukholi mulala, mala oche oenje chipunda.”
Ne bacha babirira mu sibala sie bikulu sia Efuraimu ne mu sibala sia Salisa ne se bachinyoola tawe. Babirira mu sibala sia Siaalimu, ne chipunda se chabaayo tawe. Nio babirira mu sibala sia Benjamini, ne se bachinyoola tawe.
Nga ne boola mu sibala sia Sufu, Saulo aaboolela omukholi wewe owaba ne naye ali, “Lekha khukoboleyo, busa Paapa akhola ario alekha khukhwibaasia ke chipunda mala aarakikha khukhwiembeelela efwe.”
Omukholi aakobosia ali, “Aliio omundu owa Wele mu lukoba luno. Ne ali omundu niye babaandu baelesia lukoosi sikila buli siindu nisio aboolanga sibechanga ng'ali. Lekha khucheyo wakana anyala aakhuboolela ke lukeendo nilwo khukeendile.”
Nio Saulo areeba omukholi wewe ali, “Ne khwaaba ne khucha khulayilila omundu oyo siina? Sikila siakhulia nisio khwasutile siaweele mala se khuli ne sisiindu nisio khunyala khwayilila omundu owa Wele tawe. Khuli nende siina?”
Omukholi oyo akobosia lundi Saulo ali, “Ese ndi ne khafwesa khatiiti khari. Ndakhaelesia khu mundu owa Wele akhuboolele ke lukeendo lwefwe.”
(Siise esio mu Isiraeli omundu yaba ne enya khuyima bungali bwe sisiindu khukhawama khu Wele alomanga ali, “Yiicha khuche khu muloli.” Sikila olaangwa luno bali omung'oosi abechanga khaale omuloli.)
Nio Saulo akobosia omukholi wewe ali, “Ewe walomile bulayi. Yiicha khuche.” Nio bacha mu lukoba nimwo omundu owa Wele aaba.
Nga baba ne baniina a sikulu khucha mu lukoba, bakaanana ne bakhaana ba baaba ne balikho barura ne bacha khutaa kameechi. Mala bareeba bakhaana abo bali, “Omuloli ali ano?”
Bakhaana abo bakobosia bali, “Yee aliio. Ali busa ebweeni wenywe eyi siimbi khola khangu. Aama khwola siise sino mu lukoba, sikila babaandu bali ne siianwa sie khukhwosia abuundu aesuta.
Nga ne mulengila mu lukoba, mulamunyoolamo ne akhaniina aacha abuundu aesuta khulia tawe. Sikila babaandu se balarakikha khulia tawe, nabwila echa. Ne niye akhoya aabiita chikhabi embosio nio babaandu balangiilwe balie. Nono niina sikila mulamunyoola khangu.”
Nio Saulo ne omukholi wewe baniina boola mu lukoba. Nga baba ne balikho bengilamo, babona Samweli alikho arura eecha khubakaanana khu lukeendo lwewe lwe khucha abuundu aesuta.
Nono endaalo nio busie Saulo ache, Wele Omunyali Owa Bioosi aba amanyisie Samweli ali,
“Muchuli embi khu siise nga sino siri, khakhurumire omundu khukhwama mu kholo eya Benjamini, okhamuchukhekho kamafura abe omwami owe babaandu base Isiraeli. Akhasikule babaandu base khukhwama khu Bafilisiti. Sikila Naboone khunaanisibwa khwe babaandu base ne khulila khwabwe khwanjoleele.”
Nga Samweli ne abona Saulo, Wele Omunyali Owa Bioosi amuboolela ali, “Yuno niye omundu niye nakhubooleele. Niye olamiia babaandu base.”
Nio Saulo aacha siimbi ne Samweli asilibwa mala aamureeba ali, “Mboolele, enju eyo muloli eli waena?”
Samweli aamukobosia ali, “Ese niye omuloli. Rangira oche ebweeni wase abuundu aesuta. Endaalo yino olalia ne nase. Ne muchuli makhelebeende khakhulekhuule oche mala khakhuboolele koosi kaali mu nganakani chowo.
Ne mukhara chinganakani chenywe khu punda chichaatibile chindaalo chitaru chichabirire tawe. Sikila chanyoolekhaane khale. Ne naanu niye enju eya Isiraeli elikho eyima lukali? Se oli ewe ne enju yoosi eya paapa wowo?”
Saulo aakobosia ali, “Ese ndi omutiiti mu kholo eya Benjamini ekholo endiiti lukali mu kholo cha Isiraeli. Siina sikila nono ne olomaloma khwise mu ngila yino?”
Nio Samweli abukula Saulo ne omukholi wewe aabengisia mu bwelu mala aabaelesia bubwangu ebweeni nende abo ba baaba ne balangiilwe. Ba baba ne balangiilwe baba babaandu kamakhumi kataru.
Nio Samweli aboolela omuteekhi ali, “Reera sitonyi nisio nakhuelesia ne khuboolela ndi ‘Sire alubeka.’ ”
Nono omuteekhi areera enyama eye sinama ne lia siiso mala abira ebweeni wa Saulo. Ne Samweli aboolela Saulo ali, “Lola, nisio babiikha bareere ebweeni wowo lia, sikila siabiikhilwa ewe khukhwola siise sisiaroborwa, nio olie ne bakeni.”
Saulo, aalia ne Samweli endaalo eyo.
Nga ne bekha mu lukoba khukhwama abuundu aesuta sitaanda siaba sialiilwe khulwa Saulo, khu silama
mala aakonakho.
Nio nga bwasia, Samweli alaanga Saulo khukhwama khunju khungaaki ali, “Yinyokha ekhuroongie.” Nono Saulo enyokha mala niye ne Samweli barura bechela khu ngila eye mu lukoba.
Nga ne baba ne balikho barura mu lukoba, Samweli aboolela Saulo ali, “Boolela omukholi arangire ebweeni wefwe. Ne amalile khubira, ewe sikalakho enyuma atiiti. Nio khumanyisie likhuwa lia Wele.”

Nio Samweli aabukula kumwendo kwe kamafura mala akachukha khu murwe kwa Saulo. Amwikwayila ne aloma ali, “Wele Omunyali Owa Bioosi aakhuchukhilekho kamafura obe omwami owe babaandu bewe Isiraeli. Olamiia babaandu ba Wele Omunyali Owa Bioosi mala obasikule khukhwama khu basiku ba bababotookhelela. Ne sino silaba simanyisio khwiwe sili Wele Omunyali Owa Bioosi akhurobore ewe obe omwami owe kumukabwa kwewe.
Nga ne khulalekhana ne nase, endaalo yino olakaanana ne babaandu babili siimbi a siliindwa sia Raeli e Selisa mu maloba ka Benjamini. Ne balakhuboolela bali, ‘Chipunda nicho wachiile khuyiima chanyoolekhe. Ne luno liliembeelela lia raraao liarurire khu punda liakoboole khwiwe. Alareebanga ali, “Omwana wase, ekhola ndiena?’
Nio olachiililila khukhwama abwenao nabwila wola khu murumba kwe Tabori. Ebweeneyo olakaanana babaandu bataru balikho bacha khu Wele e Beteli. Mulala alaba aasutile chimeeme chitaru, ne okundi alaba asutile kimikaati kitaru, ne owe khataru alaba asutile eoochwa eye endali.
Ne balakhukheesia mala bakhuelesie kimikaati kibili nikio olafukiilila.
Enyuma wako olacha Kibeati-eloimu niio ekambi eye banamae be Bafilisiti eli. Ebweeneyo nga ne wingila mu lukoba olakaanana ne sipupu sie bang'oosi silikho siikha khukhwama abuundu aesuta ne baapa kamatuungu, etamburini, kimilele ne siilili. Balaba balikho bakhola bung'oosi.
Nio Roho owa Wele Omunyali Owa Bioosi alakhwichakho ne kamaani mala olakhola bung'oosi nabo mala okaluukhane obe busa omundu okundi.
Nono bimanyisio bino ne bikhwichakho, khola nisio onyala wakhola sikila Wele ali ne nawe.
Ne okharangire ebweeni wase oche e Kilikali. Ndikho nicha khwiwe khuaana biianwa bie khukhwosia ne khuaana biianwa bie kumuleembe. Okhaliinde chindaalo saba nabwila nicha khwiwe mala khwekesie nisio okhola.”
Nga Saulo ne ayuukha alekha Samweli, Wele aakaluukhasia kumwoyo kwa Saulo. Ne bimanyisio ebio bioosi biakholekha endaalo eyo.
Nga Saulo ne omukholi wewe baba Kibea, sipupu sie bang'oosi siamwakaanana. Ne Roho owa Wele eecha khu Saulo ne kamaani mala Saulo akhola bung'oosi nabo.
Ne nga babaandu ba baaba ne bamumanya khale bamubona nga ne arusianga bung'oosi ne bang'oosi bareebana bali, “Siina sisiikholeekhe khu okhwa Kishi? Saulo yesi ali mulala khu bang'oosi?”
Ne Omundu mulala owamenya abwenao areeba ali, “Ne Paapa owe bang'oosi bano niye naanu?” Lireeba bali, “Saulo yesi ali mulala khu bang'oosi?” Liekhola lusimo.
Nga Saulo ne amala khukhola bung'oosi, aniina abuundu aesuta.
Paapa owa Saulo okundi areeba Saulo ne omukholi wewe ali, “Mwachilenge waena?”
Saulo aakobosia ali, “Khuyiima chipunda. Nga ne khwaboone khuli se chinyala chanyoolekhwa tawe, khwacha khu Samweli.”
Ne Paapa owa Saulo okundi chana areeba ali, “Nosiima mboolele niko Samweli akhubooleele.”
Ne Saulo akobosia raraawe oyo ali, “Akhuboolele buwaanga ali chipunda chanyoolekhe.” Ne kakhali kamakhuwa ke bubwami, niko Samweli aalomaloma, Saulo se aboolelakho raraawe okundi oyo sisiindu siosi siosi tawe.
Nono Samweli alanga babaandu alala khu Wele Omunyali Owa Bioosi e Misipa.
Mala ababoolela ali, “Wele Omunyali Owa Bioosi, Wele owa Isiraeli aloma ali, ‘Narusia Isiraeli khukhwama e Misiri mala namusikula enywe khukhwama khu Bamisiri ne khu bwami bwoosi bubwaba ne bwamumiina enywe.’
Ne kakhali luno mwalekhile Wele wenywe, omusikulanga khukhwama mu minaanio kienywe kioosi ne mu butinyu. Lundi mwalomile muli, ‘Tawe! Ne kakhali khwamiisilie omwami.’ Nono, yiicha ebweeni wa Wele Omunyali Owa Bioosi khuloondekhana ne chikholo chenywe.”
Nio Samweli akhola chikholo choosi checha ebweeni wa Wele Omunyali Owa Bioosi, mala ekholo eya Benjamini yabukulwa khubirira mu kura.
Samweli aareera ekholo eya Benjamini khuloondekhana nende buli luya lwabwe. Ne luuya lwa maturi lwabukulwa khubirira mu kura. Ekhumaliilikha aareera ebweeni luuya lwa Maturi omundu sia mulala mala Saulo okhwa Kishi aaroborwa. Ne kakhali nga ne bamuenja, se anyoolekhana tawe.
Bareeba lundi Wele Omunyali Owa Bioosi bali, “Omundu oyo echile ano?”
Wele Omunyali Owa Bioosi aakobosia ali, “Aliio ekisile mu bikuku.”
Nio batimaka bacha bareera Saulo khukhwama ebweeneyo. Ne nga eema ebweeni we babaandu, aba omuleeyi khukhila babaandu boosi, khukhwama mu mabeka khuniina.
Ne Samweli areeba babaandu boosi ali, “Mwaboone omundu niye Wele Omunyali Owa Bioosi aroboore? Se aliio omundu nga niye mu baandu boosi tawe.”
Ne babaandu boosi bayokela bali, “Omwami akhoya ayindila!”
Nio Samweli aaboolela babaandu bunyali ne kimilimo kie bubwami. Ne abiaandika mu sitabu mala ara sitabu esio ebweeni wa Wele Omunyali Owa Bioosi. Nio Samweli aboolela babaandu bacha buli mundu engo wewe.
Saulo yesi akobola engo wewe e Kibea. Acha ne babaandu be kamaani nibo Wele atiila kimiooyo.
Ne kakhali babaandu balala be sipoli baloma bali, “Omundu yuno anyala akhusikula efwe ariena?” Mala balekelesia Saulo ne se bamureererakho biianwa tawe. Ne kakhali Saulo asila busa.

Nio Nahasi Omuamoni aniina abotookhelesia Yabesi-Kileati. Ne babaandu ba Yabesi baboolela Nahasi bali, “Khola endakaano ne nafwe mala efwe khulakhukholela.”
Ne kakhali Nahasi Omuamoni akobosia ali, “Ese ndakhola endakaano ne nanywe khu likhuwa lilala. Murusiemo buli mundu emoni eye kumukhono kumuseecha mala khu lino ndeere chisoni khu Isiraeli.”
Basaakhulu ba Yabesi bamuboolela bali, “Khuelesie chindaalo saba che kumuleembe khurume barumwa mu sibala sia Isiraeli sioosi. Ne omundu aaba ne akhalimo onyala aakhusikula efwe tawe, aba nono khuleana fwabene khwiwe.”
Barumwa nga bacha boola e Kibea niio Saulo amenyanga, baboola kamakhuwa ako babaandu ne barekeeresiisie. Mala boosi barakikha khulila lukali.
Nono, Saulo aba alikho aama e mukuunda, enyuma we chieeyi. Ne Saulo areeba ali, “Siina silikho silisia babaandu?” Nio bamuboolela ke babaandu ba Yabesi.
Nga Saulo ne aulila kamakhuwa kano, Roho owa Wele amwichakho ne kamaani mala lirima liamuaamba likali.
Abukula chieeyi chibili, achibakamo bitonyi bibili mala abiyila ne barumwa mu sibala sia Isiraeli sioosi ne ababoolela ali, “Kano niko kakhekholekhe khu khaafu cho mundu yesi yesi okhaloonda khu Saulo ne Samweli mwiie tawe!”
Liria lia Wele Omunyali Owa Bioosi liecha khu baandu, mala boosi barura busa oli omundu mulala.
Saulo aababuusia alala e Beseki. Baba babaandu chielefu chimia chitaru khukhwama mu Isiraeli. Ne babaandu ba Yuda baba chielefu kamakhumi kataru.
Nio baboolela barumwa babaama Yabesi bali, “Boolela babaandu ba Yabesi-Kileati muli, ‘Muchuli, khukhwola mwiangilwe, mukhabe mwasikulibwe.’ ” Nga barumwa ne bacha baboolela babaandu ba Yabesi, babaandu abo bekhoya lukali.
Nono babaandu ba Yabesi baboolela Nahasi bali, “Muchuli khukheaane khwiwe mala onyala wakhukhola nisio abona oli silayi khwiwe.”
Nga bwasia, Saulo aara babaandu bewe mu bipupu bitaru. Mala becha akari we kambi makhelebeende. Beera Baamoni khukhwola mwiangilwe. Ne babarama basalaanila, buli mundu yeng'ene.
Nio, babaandu bareeba Samweli bali, “Naanu ba balomile bali Saulo se aba omwami wefwe tawe? Reera babaandu abo mala khubeere.”
Ne kakhali Saulo aaloma ali, “Se aliio omundu oleerwa endaalo yino tawe. Sikila endaalo yino eli niyo Wele Omunyali Owa Bioosi asikuliile Isiraeli.”
Samweli aaboolela babaandu ali, “Yiicha khuche e Kilikali mala khurakikhisie bubwami.”
Nio babaandu boosi bacha e Kilikali mala ebweeneyo bakhola Saulo khuuba omwami ebweeni wa Wele Omunyali Owa Bioosi. Lundi ebweeneyo bakhola chimbosio che biianwa bie kumuleembe ebweeni wa Wele Omunyali Owa Bioosi. Mala lundi ebweeneyo Saulo ne Baisiraeli boosi bekhoya lukali.

Nio Samweli aboolela Isiraeli yoosi ali, “Ese nauliile koosi niko mwalomile mala namueleesie enywe omwami.
Nono luno muli no mwami nga omwimeelesi wenywe. Ne ese ndi omusaakhulu, ne chimbuchi, ne basoleeli base bali ne nanywe. Ese nabeele omwimeelesi wenywe khukhwama mu buele bwase khukhwola luno.
Ese niye oyu. Lomaloma bubi bwase ebweeni wa Wele Omunyali Owa Bioosi ne ebweeni wo omuchukhekho kamafura wewe. Eeyi eya naanu niyo nabukula? Epunda eya naanu niyo nabukula? Namwe naanu niye nabukula bibiewe khulwe khurumikhira bubeeyi? Naanu niye naumisia? Namwe naanu owambongelakho khubofusia chimoni chase? Rusia buloli bwe bubi bwase mala endaruunga.”
Babaandu bakobosia bali, “Tawe ewe se wakhubukulakho sisiindu siosi siosi khulwe khurumikhira bubeeyi, namwe se wakhuumisiakho efwe tawe. Ne ewe se wabukulakho sisiindu siosi siosi khukhwama khu mundu tawe.”
Nio Samweli ababoolela ali, Wele Omunyali Owa Bioosi niye buloli khwinywe, ne oyo ooli omurobore niye omuloli endaalo yino khukhwekesia bali se mwanyoolilekho ne kamabi tawe.
Bakobosia bali, “Yee Wele Omunyali Owa Bioosi niye omuloli wefwe.”
Nono, yiima niio muli ao. Ne ese ndamulilila enywe ebweeni wa Wele Omunyali Owa Bioosi khuloondekhana ne bikholwa bioosi bie buonia bia Wele Omunyali Owa Bioosi, nibio aamukholela enywe ne bapaapa benywe.
Nga Yakobo ne acha Misiri, Bamisiri baapia siibi lisaaye liewe. Nio lisaaye liewe lialilila Wele Omunyali Owa Bioosi. Wele Omunyali Owa Bioosi aruma Musa ne Aruni, ba baabarusia nibo khukhwama mu Misiri mala baabakhola baamenya abuundu ano.
Ne kakhali bebilila Wele Omunyali Owa Bioosi, Wele wabwe. Nio Wele Omunyali Owa Bioosi abara mu bunyali bwa Sisera komanda owe banamae bo mwami Yabini, omwami owa Hasori. Lundi aabalekhuulila Bafilisiti ne Bamoabu ba bapana ne nabo.
Ne balilila Wele Omunyali Owa Bioosi ne baloma bali, ‘Khwakholile bubwoni sikila khwalekhile Wele Omunyali Owa Bioosi, mala khwakholeele Baali ne Asitaroti. Ne kakhali luno khusikule khukhwama khu Basiku befwe, ne khulakhukholela ewe.’
Wele Omunyali Owa Bioosi aruma Yerubaali, ne Baraka ne Yefuta ne Samweli. Mala amusikula enywe khukhwama khu basiku benywe chimbeka choosi mala mwamenya mu muleembe.
Ne nga mwabona Nahasi omwami owa Amoni echa khumwibwaakala, mwamboolela muli ‘Tawe, ne kakhali omwami alakhwamiia efwe’, akhaba ne mwamanya muli Wele Omunyali Owa Bioosi, Wele wenywe aba omwami wenywe.
“Nono luno Omwami niye mwaroboore niye oyu, omwami niye mwareebire niye oyu. Wele Omunyali Owa Bioosi amwamiisilie omwami.
Murie omwami mala mumukholele. Muulile ka Wele Omunyali Owa Bioosi ne mukhaukhakho khukhwama khu malaka kewe tawe. Mwakhola murio mala enywe ne omwami wenywe mwaloonda Wele Omunyali Owa Bioosi, Wele wenywe, mukhabe bulayi.
Ne mwaloba khuulila ka Wele Omunyali Owa Bioosi, mala mwarura khu malaka kewe, akhamubiile enywe ne omwami wenywe.
Nono yiima mala mubone sisiindu siboofu sino nisio Wele Omunyali Owa Bioosi akhakhole mu moni chenywe.
Sino se sili siise sie khukesa engaanu? Ndasaba Wele Omunyali Owa Bioosi areere likukuma lie likulu ne efula. Ne mukhamanye ne khubona muli bubwoni bwenywe buli bukali, niko mwakholeele Wele Omunyali Owa Bioosi khulwe khukhwiyenyela omwami.”
Khwako Samweli asaba Wele Omunyali Owa Bioosi, mala Wele Omunyali Owa Bioosi aruma likukuma lie likulu ne efula endaalo eyo. Babaandu boosi baria Wele Omunyali Owa Bioosi ne Samweli lukali.
Ne babaandu boosi baboolela Samweli bali, “Sabila bakholi bowo khu Wele Omunyali Owa Bioosi, Wele wowo, nio khukhafwa tawe. Sikila khwatasile khu bwoni bwefwe bwoosi bumayaanu buno, khukhwiyenyela omwami.”
Samweli akobosia babaandu ali, “Mukharia tawe. Mwakholile bumayaanu buno, ne kakhali mukhaukhakho mwalekha khuloonda Wele Omunyali Owa Bioosi tawe, ne kakhali, mukholele ne kumwoyo kwenywe kwoosi.
Mukhaukhakho mwaloonda bawele bakhali ne bukhala tawe. Sikila se bakhamuyeete namwe bamuonie tawe sikila se bali ne bukhala tawe.
Wele Omunyali Owa Bioosi se akhamwaate babaandu bewe tawe khulwe lisina liewe liili liboofu. Ne lundi asiimisibwa khumukhola enywe mube babaandu bewe.
Lundi bubwoni bwe khukhwakama khumusabila enywe khu Wele Omunyali Owa Bioosi bukhoya bwaba aleeyi ne nase. Ne ndamwekesia enywe kaali kamalayi lundi ka ng'ali.
Khukhila koosi, ria Wele Omunyali Owa Bioosi mala mumukholele mu bweikinwa ne kumwoyo kwenywe kwoosi. Khebulila bibiindu biboofu nibio amukholeele enywe.
Mwaba ne muchiililila khukhola bumayaanu, enywe ne omwami wenywe mukhabunisibwe.”

Saulo aba ne bukhulu bwe kimiiko. . .
Saulo arobora babaandu chielefu chitaru ba Isiraeli. Ne babaandu chielefu chibili baba ne Saulo e Mikimashi ne mu sibala sie chingulu sia Beteli. Ne babaandu eelefu ndala nabo baba ne Yonasani e Kibea mu Benjamini. Ne babaandu babasikala boosi Saulo ababoolela bakobole engo buli mundu mu liiema liewe.
Yonasani aula banamae be Bafilisiti mu Keba mala Bafilisiti bakaulila. Nio Saulo apa ekhoombi mu sibala sioosi ne aloma ali, “Lekha Baeburania baulile.”
Baisiraeli boosi baulila bali Saulo erire banamae be Bafilisiti mala ako kakilile Bafilisiti babiile Baisiraeli. Nio babaandu balaangwa khuambaana ne Saulo e Kilikali.
Ne Bafilisiti bebuusia alala khu khuupana ne Baisiraeli. Bafilisiti baba ne kamakaari ke liie chielefu kamakhumi kataru ne babaandu batimia chifarasi che mwiie chielefu sita, ne banamae bakali nga kumuyekhe kwe mu nyanja ne bali alala. Bacha mala baapa ekambi e Mikimashi, ebukwe owa Beta-beni.
Babaandu ba Isiraeli nga babona bali mu butinyu sikila babaandu baba baminikhwa, bekisa mu mabina ne mumaloo ne mu mabaale nende niio biliindwa biaba ne kamaloo kakayabwa ke kameechi.
Babaandu bambukha luluuchi lwa Yoritani bacha mu sibala sia Kati ne Kileati.
Saulo aba asili e Kilikali. Ne babaandu boosi bamuloondakho ne bareenga.
Saulo alindiilila Samweli khulwe chindaalo saba, siise nisio Samweli arobora. Ne Samweli se echa e Kilikali tawe. Ne Babaandu baba balikho basalaanila khukhwama khu Saulo.
Nio Saulo aloma ali, “Ndereere ano siianwa sie khukhwosia ne biianwa bie kumuleembe.” Mala aana biianwa bie khukhwosia.
Nga ne amala busa ari khuaana biianwa bie khukhwosia, Samweli echa. Saulo arura khucha khumwakaanana ne khumukheesia.
Mala Samweli amureeba ali, “Siina nisio okholile sino?”
Ne Saulo amukobosia ali, “Mboone babaandu balikho basalaanila khukhwama khwise mala ewe se wechile mu ndaalo chichenyekhana tawe. Lundi abeele Bafilisiti bebuusiisie e Mikimashi.
Nio nebaasia ndi, ‘Bafilisiti balikho becha khu khunjibwaakalila e Kilikali, mala se nareebire kumwalaalo kwa Wele Omunyali Owa Bioosi tawe.’ Nio niyingiliile, mala naana siianwa sie khukhwosia.”
Samweli akobosia Saulo ali, “Okholile ke busilu. Ewe se wariire lilaka lia Wele Omunyali Owa Bioosi, Wele wowo nilio akhulaka tawe. Nono luno Wele Omunyali Owa Bioosi akhakholile bubwami bwowo bwachiililila mu Isiraeli mindali na mindali.
Ne kakhali luno bubwami bwowo se bulachiililila tawe. Wele Omunyali Owa Bioosi ayiimile omundu osiimisia kumwoyo kwewe. Ne Wele Omunyali Owa Bioosi amurobore niye khuba omwami owe babaandu bewe. Sikila ewe se wariire niko Wele Omunyali Owa Bioosi akhulaka tawe.”
Samweli enyokha mala acha khukhwama e Kilikali khukhwola e Kibea eya Benjamini. Saulo abala babaandu nibo aba nabo. Baba babaandu chimia sita.
Ne Saulo ne omusoleeli wewe Yonasani ne babaandu ba babao bamenya Keba mu sibala sia Benjamini. Ne Bafilisiti baapa ekambi e Mikimashi.
Ne banuuli barura khukhwama mu kambi eye Bafilisiti mu bipupu bitaru. Sipupu silala sialola lubeka lwa Ofura, mu sibala sia Saulo.
Sipupu sisiindi sialola sibala lubeka lwa Beti-horoni ne sipupu sie khataru sialola lubeka lwe khu lwakha lulwaloleelela litooma lia Seboimu lubeka lwe mu sichiimi.
Nono omubasi se aabao mu sibala sia Isiraeli sioosi tawe. Sikila Bafilisiti baloma bali, “Baeburania bakhola bario babasa chimbalu ne kamafumo.”
Ne kakhali buli Muisiraeli achichanga khu Bafilisiti khuakala chisungura, chimbako, chiaywa ne chingeso.
Kumuruungo kwe khuakala eaywa nende khukhwiikha kwaba esimiri ndala. Ne kumuruungo kwe khuakala esungura namwe embako kwaba chisimiri chitaru.
Nono khu ndaalo eye liie se abao omundu khu baandu ba baba ne Saulo ne Yonasani owaba ne embalu namwe lifumo tawe. Ne kakhali Saulo ne omwana wewe Yonasani bong'ene ba baba ne nabio.
Ne banamae be Bafilisiti bacha a sibanga sie khukhwingila e Mikimashi.

Endaalo ndala Yonasani, okhwa Saulo aboolela omuele owamusutilanga bulwaani bwewe ali, “Khuche mu kambi eye banamae be Bafilisiti eeli lubeka olwo.” Ne kakhali Yonasani se aboolelakho raraawe tawe.
Saulo amenyanga a lwakha lwe lukoba lwa Kibea, a murongooro kumukomanga kuuli e Mikironi. Babaandu nibo aba ne nabo baba chimia sita.
Ne Ahiya yesi abayo. Aba efwarire Efodi. (Ahiya aba okhwa Ahitubu, Ahitubu aba wandaaye owa Ikabodi. Ikabodi aba okhwa Fineasi. Ne Fineasi aba okhwa Eli, omusaayi owa Wele Omunyali Owa Bioosi e Shilo). Ne babaandu se bamanya bali Yonasani aba achile tawe.
Sibaanga nisio Yonasani ayima khubirira ache mu kambi eye banamae be Bafilisiti, siabamo kamabaale kamaleeyi kamooki chimbeka chombi. Libaale lilala lilangaangwa bali Bosesi ne liliindi bali Sene.
Bubwooki bulala bwalola ebunaswa ebweeni wa Mikimashi ne bubuundi bwaloleelela ebunafubo ebweeni wa Keba.
Ne Yonasani aboolela omuele wewe owasutanga bulwaani bwewe ali, “Yiicha khuche mu kambi eye banamae basiinde bano. Wakana Wele Omunyali Owa Bioosi alakhuyeeta. Sikila mbao sinyala siakhiingilila Wele Omunyali Owa Bioosi khuonia khulwe khurumikhira batiiti namwe bakali tawe.”
Ne owamusutilanga bulwaani oyo amukobosia ali, “Khola bioosi nibio wibaasia khukhola. Ese ndi ne nawe. Kamebaasio kowo niko kakaase.”
Nio Yonasani aaloma ali, “Khulambukha khuche niio babaandu abo bali mala khweyekesie fwabene khu nibo.
Baaba ne bakhuboolela bali, ‘Liinda khukhwola nga khumwolakho’ aba khulema niio khuli ne se khulacha niio nibo bali tawe.
Ne baaba ne bakhuboolela bali, ‘Yiicha niio khuli’ ne efwe khucha. Sikila aba Wele Omunyali Owa Bioosi akhuele efwe bukhili khu nibo. Ne sino silaba simanyisio khwifwe.”
Nono boombi bacha beyokesia ebweeni we banamae be Bafilisiti. Ne Bafilisiti baloma bali, “Lola, Baeburania balikho becha khukhwama mu maloo nimwo bekisilenge!”
Ne babaandu be kambi balaanga Yonasani ne omusuti owe bulwaani bwewe bali, “Yiicha niio khuli mala khulamwekesia sisiindu.”
Ne Yonasani aboolela omusuti owe bulwaani bewe ali, “Nondekho, sikila Wele Omunyali Owa Bioosi aele Isiraeli bukhili khu nibo.”
Nio Yonasani aaniina aacha khulwe khurumikhira kamakhono ne bikele ne omusuti wewe owe bulwaani aba amuloondilekho. Ne Bafilisiti bakwa ebweeni wa Yonasani mala omusuti owe bulwaani bwewe aloondakho abeera.
Ne liliira lie khunyoa elio nilio Yonasani ne omusuti owe bulwaani bwewe bakhola, liaba lie babaandu embi kamakhumi kabili. Liriira elio liakholekhela mu sitonyi sie bulime.
Ne liabao lireenga mu kambi, mu mikuunda ne mu baandu boosi. Ekambi eye banamae ne banuuli bosi banikina. Sibala siareenga, mala liaba lireenga liboofu.
Ne baliindi ba Saulo Kibea mu sibala sia Benjamini balola mala babona sipupu silikho sisalaanila eyi ne eyi.
Nio Saulo aboolela babaandu ba baaba ne naye ali, “Bala mala mumanye naanu okhulekhile.” Ne nga bamala khubala, Yonasani ne omusuti owe bulwaani se babao tawe.
Nio Saulo aboolela Ahiya ali, “Reera ano Lisanduku lie ndakaano eya Wele.” Sikila Lisanduku lie ndakaano eya Wele liaba mu baandu ba Isiraeli mu biise ebio.
Nga Saulo ne aba ne alikho alomaloma ne omusaayi khurangararwa khukali khwatasikha mu kambi eye Bafilisiti. Ne Saulo aboolela omusaayi ali, “Rusiayo kumukhono kwowo.”
Nio Saulo ne babaandu boosi ba baaba ne naye bebuusia alala mala bacha mwiie. Banyoola Bafilisiti baba balikho bapana babene ne babene mala baba ne likoyaana likali.
Baeburania balala baba lubeka lwe Bafilisiti biise bibiaba ne bibirire mala bacha mu kambi ne Bafilisiti. Baeburania abo bosi bakaluukhana mala baambana ne Saulo ne Yonasani.
Baisiraeli balala baba bekisa mu sibala sie bikulu sia Efuraimu. Boosi nga baulila bali Bafilisiti balikho belukha, baloonda khu Baisiraeli mwiie.
Nono Wele Omunyali Owa Bioosi asikula Isiraeli endaalo eyo. Ne liie liachiililila liabira Beta-beni.
Endaalo eyo babaandu ba Isiraeli bamiinikhwa sikila Saulo aana liliechubo khu baandu ne aloma ali, “Omundu yesi yesi olia siakhulia ne ekhola ekolooba tawe mala ese ne ekheyachile basiku base tawe alaamwe!” Nono mbakhoo omundu owalia siakhulia tawe.
Ne babaandu boosi bacha mu musiru. Ebweeneyo banyoolayo bubuukhi asi.
Babaandu nga bengila mu musiru, babona bubuukhi bulikho buchichukha, se aliio omundu owabukhombakho tawe. Sikila babaandu baria liliechubo.
Ne kakhali Yonasani aba se aulila raraawe ne aelesia babaandu liliechubo tawe. Nono arusia esiimbo niyo aba nayo akironga mu masasara ke bubuukhi mala aakhomba. Ne eulila bulayi.
Nio omundu mulala amuboolela ali, “Raraao abooleele babaandu mu khutanyilila ali, ‘Omundu oolia siakhulia endaalo yino alaamwe. Nono babaandu se bali ne kamaani tawe.’ ”
Yonasani aakobosia ali, “Paapa areerire butinyu khu baandu. Lola nga ne niiulila bulayi! Sikila akhoombilekho bubuukhi buno butiiti.
Abanga babaandu baliile endaalo yino biakhulia nibio banulile khukhwama khu basiku babwe andi babeele bulayi. Lundi andi berire Bafilisiti bakali khukhilakho.”
Endaalo eyo Baisiraeli beera Bafilisiti khukhwama Mikimashi khukhwola Aiyaloni. Mala babaandu baluwa lukali.
Babaandu basuna khu nibio baambile babukula kamakheese ne chieeyi ne chimoosi beerera abwene, mala balia chinyama kamalasile ne kasiilimo.
Nio likhuwa lioolela Saulo bali, “Lola babaandu balikho bakhola bubwoni khu Wele Omunyali Owa Bioosi khulwe khulia chinyama chilimo kamalasile.”
Ne Saulo aloma ali, “Mwakholile bubwoni. Piringisia libaale liboofu mundeerere ano.”
Ne aloma ali, “Salaanila mu baandu mala mubaboolele muli lekha buli mundu areere ano eeyi yewe namwe likheese liewe, mubikhonyele ano mala mulie. Ne kakhali mukhakholela Wele Omunyali Owa Bioosi bubwoni khulwe khulia chinyama chilimo kamalasile tawe.” Nio buli mundu areera eeyi siilo esio mala bakhonyela ebweeneyo.
Ne Saulo ombakhila Wele Omunyali Owa Bioosi alutare. Eyo niyo eyaba alutare eye khunyoa niyo Saulo oombakhila Wele Omunyali Owa Bioosi.
Nio Saulo aloma ali, “Lekha khwikhe khuloonde khu Bafilisiti mala khubebwaakale mu silo khubanuule khukhwola nga busia. Khukhalekhakho omundu khu nibo tawe.”
Babaandu bamukobosia bali, “Khola nilio olola oli lili lilayi khwiwe.”
Ne omusaayi aloma ali, “Lekha khureebe Wele nio.”
Nio Saulo areeba Wele ali, “Nibwaakale Bafilisiti? Olakhukhola khubaule?” Ne kakhali endaalo eyo Wele se akobosia tawe.
Nio Saulo aloma ali, “Yiicha ano, babemeelesi be babaandu mweesi, mulole mala mumanyilisie bubwoni siina bubwekholeekhe.
Sikila khukhwola nga Wele Omunyali Owa Bioosi ne amenyile mindali, oosikulanga Isiraeli, akhaba ne ali omwana wase Yonasani, alafwa.” Ne kakhali se abao omundu mu baandu boosi owamukobosia tawe.
Nio aboolela Isiraeli yoosi ali, “Mulaba lubeka lulala. Ese ne omwana wase Yonasani khulaba lubeka luluundi.” Nio babaandu baboolela Saulo bali, “Khola nisio olola oli sili silayi khwiwe.”
Nio Saulo aaloma ali, “Khupa chikura akari wase ne omwana wase Yonasani.” Nio Yonasani aabukulwa khubirira mu khuupa chikura.
Nio Saulo areeba Yonasani ali, “Mboolele nisio okholile.”
Ne Yonasani amuboolela ali, “Khombilekho busa bubuukhi butiiti buri khulwe khurumikhira esiimbo eye mukhono mwase. Ese niye oyu. Nenyikhane efwe ku?”
Ne Saulo aloma ali, “Wele akhoya ambelesie ese kumunaanio Yonasani waaba bali se ofwa tawe.”
Nio babaandu bareeba Saulo bali, “Yonasani anyala afwe enyuma we khurera bukhili bukali buno mu Isiraeli? Tawe! Nga Wele Omunyali Owa Bioosi ne amenyile mindali, aakhaba lichuune lilala lie khumurwe kwewe se lilakhunyukhakho likwe asi tawe. Niko akholile endaalo yino akholile ne buyeeti bwa Wele.” Nono babaandu basikula Yonasani mala khwirwa tawe.
Nio Saulo aalekha khutimania Bafilisiti, mala bakobola ewabwe.
Nga Saulo ne abukula bubwami bwa Isiraeli, apana ne basiku bewe boosi chimbeka choosi. Apana ne Bamoabu, Baamoni, ne Baedomu. Apana akhaba ne babaami ba Soba, ne Bafilisiti. Buli abuundu niio apana akhilanga.
Apana ne bunyindaafu mala eera Baamaleki. Asikula Baisiraeli khukhwama khu abo ba babanuulanga.
Nono ba okhwa Saulo baba: Yonasani, Isibi ne Malikishua. Lisina lio mukhaana wewe omubele liaba bali Merabu ne omuro aba bali Mikali.
Ne lisina lio mukhasi owa Saulo liaba bali Ahinoamu, omukhaana owa Ahimasi. Ne lisina lia komanda owe banamae bewe liaba Abuneri okhwa Neri. (Neri aba raraawe owa Saulo omuro.
Kishi aba raraawe owa Saulo. Ne Neri raraawe owa Abuneri, aba okhwa Abieli.)
Mu bulamu bwa Saulo bwoosi bukhupani burafu ne Bafilisiti bwabao. Ne buli lwosi nga Saulo ne abonanga omundu we kamaani namwe omunyindaafu amubukulanga amukholela niye.

Wele Omunyali Owa Bioosi owe bunyali aloma ali, ‘Khaelesie Baamaleki kumunaanio sikila niko bakholela Baisiraeli nga babakhiingilila ne balikho barura Misiri.
Nono cha mala wiire Baamaleki mala obunisilie elala buli siindu nisio bali ne nasio. Okhalekhakho sisiindu tawe. Yiira be siseecha nende be siikhasi, babaana nende bang'alia, chieeyi ne kamakheese, chingamia ne chipunda.’ ”
Nono Saulo alaanga babaandu e Telemu mala aababala. Baba babaandu chielefu chimia chibili babakeendelanga khu bikele ne babaandu chielefu ekhumi mu Yuda.
Nio Saulo ne babaandu bewe bacha mu lukoba lwe Baamaleki mala bekisa mwitooma balindiilila.
Ne Saulo aboolela Bakenayi ali, “Cha murure khukhwama mu Baamaleki ne busa ndamubunia enywe alala ne nabo. Sikila enywe mwekesia bulayi khu baandu ba Isiraeli boosi nga ne baba ne bama e Misiri.” Nono Bakenayi bacha barura mu Baamaleki.
Saulo aula Baamaleki khukhwama Habila khukhwola Siuri lubeka lwe bukwe owa Misiri.
Abukula Akaki omwami owe Baamaleki ne ali omulamu mala aabunisilia elala babaandu boosi mu khurumikhira embalu
Ne kakhali Saulo ne babaandu bewe balekha Akaki. Lundi se aabunia kamakheese kamalayi, ne chieeyi chindayi, ne kamameeme namwe bioosi bibiaba bilayi tawe. Babunisilia elala bioosi bibialekwa nende bikhaaba bie bukhala tawe.
Likhuwa lia Wele Omunyali Owa Bioosi liecha khu Samweli lili,
“Nebiiya nga nakhola Saulo aaba omwami. Sikila anjaukhekho mala se anondilekho tawe. Ne se akholile nga kamalaka kase ne kali tawe.” Samweli aambwa lirima mala alilila Wele Omunyali Owa Bioosi siilo sioosi.
Nio enyokha makhelebeende endaalo eyaloondakho mala aacha khukhwakaanana ne Saulo. Ne babaandu baboolela Samweli bali, “Saulo achile Karimeli niio eyombakhile sifwaani mala ayukha aacha e Kilikali.”
Samweli acha niio Saulo ali. Ne Saulo amuboolela ali, “Wele Omunyali Owa Bioosi akhoya akhubiite ewe chikhabi. Nakholile nga Wele Omunyali Owa Bioosi ne aandaka.”
Ne Samweli amureeba ali, “Siina sikila ne mbulila kamakheese ne kameleela ne chikhaafu ne chimoloola?”
Saulo amukobosia ali, “Babireerire khukhwama khu Baamaleki. Balekhile kamakheese kamanefu ne chikhaafu chinefu babiaane nga embosio khu Wele Omunyali Owa Bioosi, Wele wowo. Ne bibiindi bioosi khubibunisilie elala.”
Nio Samweli aboolela Saulo ali, “Sila. Endakhuboolela niko Wele Omunyali Owa Bioosi ambooleele siilo sibirire sino.”
Saulo aaloma ali, “Mboolele.”
Samweli aaloma ali, “Akhaba ne oli omukeekhe, ewe oli omwimeelesi owe chikholo cha Isiraeli. Wele Omunyali Owa Bioosi akhuchukhakho kamafura obe omwami owa Isiraeli.
Ne Wele Omunyali Owa Bioosi akhuruma okhole kimilimo ne aloma ali, ‘Cha obunisilie elala bamayaanu Baamaleki. Khupana ne nabo khukhwola nga ne beerwa boosi.’
Siina sikila nono ewe ne okharia Wele Omunyali Owa Bioosi tawe? Siina sikila ne otima khuyaayana bie mwiie, mala ne okhola kaali kamamayaanu mumoni cha Wele Omunyali Owa Bioosi?”
Nio Saulo amukobosia ali, “Ese nariire Wele Omunyali Owa Bioosi. Nakholile niko Wele Omunyali Owa Bioosi aanduma khukhola. Nareerire Akaki omwami owo Amaleki ne nabunisilie elala Baamaleki.
Ne kakhali babaandu babukule bie mwiie, kamakheese ne chikhaafu ne bibiindu bilayi bibienyekha khubunisibwa, nio babiaane nga embosio khu Wele Omunyali Owa Bioosi, Wele wowo e Kilikali.”
Ne Samweli areeba ali,
“Siina sisiimisia Wele Omunyali Owa Bioosi lukali?
Biianwa bie khukhwosia ne chimbosio,
namwe khuria Wele Omunyali Owa Bioosi?
Khuria khukhila embosio,
ne khuulila khukhila kamamiiku kamanefu.
Khulekha khuria khuli nga bumayaanu bwe bulakusi
ne sileka sili nga bumayaanu bwe khusaaya bifwaani.
Sikila walobile likhuwa lia Wele Omunyali Owa Bioosi,
Wele Omunyali Owa Bioosi akhulobile ewe nga omwami.”
Mala Saulo amukobosia ali, “Nakholile bumayaanu. Sikila nalekeleesie lilaka lia Wele Omunyali Owa Bioosi ne kamakhuwa kowo. Naria babaandu mala nakhola niko benya.
Nono luno khusaba umbeele bubwoni bwase mala okobole ne nase e Kilikali, nio saaye Wele Omunyali Owa Bioosi.”
Ne kakhali Samweli aboolela Saulo ali, “Se ndakobolayo ne nawe tawe. Sikila ewe walekile likhuwa lia Wele Omunyali Owa Bioosi. Ne Wele Omunyali Owa Bioosi akhulobile ewe nga omwami owa Isiraeli.”
Ne Samweli amuboolela ali, “Wele Omunyali Owa Bioosi atabuule bubwami bwa Isiraeli khukhwama khwiwe endaalo yino. Ne abuelesie owasio ooli omulayi khukhukhila ewe.
Wele ooli luyali lwa Isiraeli se akhabee namwe eebiiye tawe. Sikila se ali omundu nio eebiiye tawe.”
Ne Saulo aloma ali, “Nakholile bubwoni. Ne kakhali mbeekho lukoosi ebweeni we babemeelesi be babaandu base nende Isiraeli yoosi. Kobolayo ne nase, nio ese saaye Wele Omunyali Owa Bioosi, Wele wowo.”
Nono Samweli akobola e Kilikali ne Saulo mala Saulo asaaya Wele Omunyali Owa Bioosi.
Nio Samweli aloma ali, “Ndeerere ano Akaki omwami owe Baamaleki.” Ne Akaki acha niio Samweli aba ne busangaafu ne aloma ali, “Ng'ali se efwa lundi tawe!”
Samweli aloma ali, “Nga embalu yowo ne yakhola bakhasi bakali bataamba babaana, luno wesi maao alataamba babaana.” Ne Samweli aremakaka Akaki mu bitonyi ebweeni wa Wele Omunyali Owa Bioosi e Kilikali.
Nio Samweli aacha e Rama. Ne Saulo acha e Kibea mu lukoba lwewe.
Khukhwola mu lifwa liewe, Samweli se abonakho Saulo lundi tawe. Ne kakhali Samweli abeelela sikila Saulo. Wele Omunyali Owa Bioosi eebiiya nga ne akhola Saulo omwami owa Isiraeli.

Wele Omunyali Owa Bioosi aboolela Samweli ali, “Olabeelela khu Saulo khukhwola liina? Ese namulobile niye khuuba omwami owa Isiraeli. Yichusia mu lwiika lwowo kamafura mala oche. Ndakhuruma khu Chesi omenyile e Betelehemu. Naroboore mulala khu basoleeli bewe abe omwami.”
Ne Samweli aloma ali, “Ndacha ndiena? Saulo ne alaulilakho lino, alanjira.”
Ne Wele Omunyali Owa Bioosi amukobosia ali, “Bukula emoosi ekhasi oche ne nayo mala olome oli, nechile khuaana embosio khu Wele Omunyali Owa Bioosi.
Laanga Chesi eeche niio olikho oaanila embosio, mala ndakhwekesia nisio kane okhole. Kane ochukhe kamafura khu mundu niye ndakhuboolela lisina liewe.”
Samweli aakhola nilio Wele Omunyali Owa Bioosi aalaka, mala aacha e Betelehemu. Basaakhulu be lukoba bacha khumwakaanila ne balikho bareenga. Bamureeba bali, “Wechile mu muleembe?”
Aakobosia ali, “Yee, nechile mu muleembe. Nechile khuaana embosio khu Wele Omunyali Owa Bioosi. Yikwalaasia mu miooyo mala mwiche ne nase abuundu niio mbaanila embosio.” Atakaasa Chesi ne babaana bewe mala abalaanga becha niio aanila embosio.
Nga ne boola, Samweli abona Eliabu mala ebaasia ali, “Ng'ali omuchukhekho kamafura owa Wele Omunyali Owa Bioosi ali ebweeni wa Wele Omunyali Owa Bioosi omwene.”
Ne kakhali Wele Omunyali Owa Bioosi aboolela Samweli ali, “Okhalola lukoondo lwa Eliabu namwe buleeyi bwewe tawe. Sikila ese namulobile. Wele Omunyali Owa Bioosi se alolanga nga omundu busa tawe. Omundu alolanga lukoondo lwe enje, ne kakhali Wele Omunyali Owa Bioosi alolanga kumwoyo.”
Nio Chesi alaanga Abinatabu mala aamukhola abire ebweeni wa Samweli. Ne kakhali Samweli aloma ali, “Akhaba yuno Wele Omunyali Owa Bioosi se amuroboore tawe.”
Ne Chesi areera Shama ebweeni wa Samweli. Samweli aloma ali, “Tawe, akhaba niye Wele Omunyali Owa Bioosi se amuroboore tawe.”
Chesi lundi areera basoleeli bewe saba ebweeni wa Samweli. Ne Samweli amuboolela ali, “Wele Omunyali Owa Bioosi se aroboore bano tawe.”
Nio Samweli areeba Chesi ali, “Babaana bowo boosi bali ano?”
Chesi aamukobosia ali, “Asikaleyo omutua ne kakhali achile khukhwaya kamakheese.”
Samweli aboolela Saulo ali, “Rumania eeche ano. Se khulekhala asi tawe, khukhwola nga ne eecha.”
Nio Chesi aarumania mala omwana wewe omutua alaangwa echa. Nono omwana oyo aba omusoleeli omubesemu owe lukoondo lulayi ne chimoni chindayi. Wele Omunyali Owa Bioosi aaboolela Samweli ali, “Niye yuno. Yinyokha oche omuchukhekho kamafura.”
Nio Samweli aabukula lulwiika lwe kamafura mala achukha khu Daudi kamafura ebweeni we bawandaaye. Ne Daudi echusibwa ne Roho owa Wele Omunyali Owa Bioosi khukhwama endaalo eyo. Ne Samweli enyokha akobola e Rama.
Nono Roho owa Wele Omunyali Owa Bioosi arura mu Saulo mala roho omubi aarumwa ne Wele Omunyali Owa Bioosi khumupia siibi.
Bakholi ba Saulo bamureeba bali, “Roho omubi khukhwama khu Wele alikho akhuupia ewe siibi.
Omwami laka bakholi bowo baali ebweeni wowo bayiime omundu omanyile khu khuupa lituungu. Ne nga roho omubi khukhwama khu Wele ne akhwichakho, omundu oyo anyala aapa lituungu liewe mala olaba bulayi lundi.”
Nono Saulo aboolela bakholi bewe ali, “Yiima omundu omanyile khu khuupa bulayi mala mundeerere.”
Mulala khu bakholi bewe baele aamukobosia ali, “Nabona omusoleeli owa Chesi omenyile mu lukoba lwa Betelehemu, omukhupi we lituungu omulayi. Ali omundu omunyindaafu, owe lukoondo lulayi omunamae omulayi lundi omulomalomi omulayi. Wele Omunyali Owa Bioosi ali ne naye.”
Nono Saulo aruma barumwa khu Chesi ne amuboolela ali, “Ndeerere omusoleeli wowo Daudi owaayanga kamakheese oyo.”
Ne Chesi abukula epunda akirakho kimikaati, eoochwa eye ndali nende emeeme mala aelesia Daudi ayilile Saulo.
Ne Daudi eecha khu Saulo mala arakikha khumukholela. Saulo aasiima Daudi lukali mala aamurobora nga omusuti owe bulwaani bwewe.
Ne Saulo aruma likhuwa khu Chesi ne aloma ali, “Lekha Daudi achiililile khuuba omukholi wase sikila anyoolile kumwalaalo ebweeni wase.”
Ne buli lwosi nga roho omubi khukhwama khu Wele ne echanga khu Saulo, Daudi abukulanga lituungu mala ne aapa. Nono Saulo aulila bulayi mala roho omubi amururakho.

Nono Bafilisiti babuusia banamae babwe alala bapane liie. Bebuusia e Soko, lukoba lwa Yuda, mala baapa ekambi a Efesi-tamimu akari wa Soko ne Aseka.
Ne Saulo ne babaandu ba Isiraeli babuusiana mala baapa Ekambi mwitooma lia Ela mala berekekha khu khuupana ne Bafilisiti.
Bafilisiti bema khu lukulu lubeka lulala ne Baisiraeli bema khu lukulu lubeka luluundi. Litooma liaba akari we Baisiraeli ne Bafilisiti.
Ne omunamae mulala bali Koliati khukhwama mu lukoba lwa Katihi arura mu kambi eye Bafilisiti. Koliati aba embi chimita chitaru buleeyi.
Afwaranga ekofio eye kumukasa khumurwe. Lundi efwaranga engubo eye kimikasa ne busiro bwayo bwaba bulekhaana ne bitonyi chielefu chiraano bie kumukasa.
Afwaranga bikhiingililo bie kumukasa khu bikele biewe, mala aba arechanga khu mabeka kewe lifumo lie kumukasa.
Kumutalaachi kwe lifumo liewe kwaba nga lusaala lwo munabi. Ne lifumo liewe liaba embi busiro bwe chishekeli chimia sita che sichuuma. Omusuti owe engabo arangiranga ebweeni wewe.
Koliati eema mala ayokelela banamae be Baisiraeli ali, “Siina sikila ne mururire mwecha mwiie? Ese ndi omufilisiti, ne enywe muli bakholi ba Saulo. Robora omundu mala eche niio ese ndi.
Aaba ne anyala khu khuupana ne nase mala anjira, aba khulaba banasioobi benywe. Ne ese namuula niye, aba enywe mulaba banasioobi befwe mala mu khukholele.”
Nio Koliati aloma ali, “Ese ndikho efwochola banamae ba Isiraeli luno. Mbelesie omundu niye khunyala khwapana naye.”
Nga Saulo ne Isiraeli yoosi baulila kamakhuwa ko mufilisiti oyo, kamaani kabawamo mala bareenga lukali.
Nono Daudi aba okhwa Chesi Omuefurati khukhwama Betelehemu mu Yuda. Chesi aba ne babaana munaane. Mu ndaalo cha Saulo, Chesi aba asaakhuluwe.
Babaana bewe bataru baba baloonda khu Saulo mwiie. Basoleeli bewe bataru abo baba Eliabu omubele, Abinatabu okhola khabili ne Shama okhola khataru.
Daudi aba omutua. Basoleeli bataru baloonda khu Saulo.
Ne kakhali Daudi achichanga niio Saulo aba ne akobola engo khukhwaya kamakheese ka raraawe e Betelehemu.
Khu ndaalo kamakhumi kane Koliati echanga ebweeni ne abukula bubweyaangu bwewe, ekolooba ne kumutikhinyi.
Chesi aboolela Daudi omusoleeli wewe ali, “Bukula siikula silala sie biakhulia bibiosie ne kimikaati ekhumi kino mala oyilile bawandaayo khangu mu kambi.
Lundi bukula bitonyi bie kamaboonda oyilile komanda owe banamae. Lola nga bawandaayo ne bali, mala oreere simanyisio sisiekesia sili obabone mala bali balamu.”
Nono Saulo Ne basoleeli ba Chesi ne banamae boosi baba bali mu Litooma lia Ela, balikho bapana ne Bafilisiti.
Daudi enyokha makhelebeende mala alekhela omundu okundi bubwaayi bwe kamakheese. Abukula biakhulia mala acha nga Chesi ne amulaka. Nga ola mu kambi, banamae baba balikho bacha khubukula bubweyaangu bwe liie. Baba balikho bayokela ne beyasila liie.
Nio Isiraeli ne Bafilisiti becha mu bweyaangu bwabwe bwe liie, omunamae khu kundi.
Daudi alekhela biakhulia omuliindi we bibiindu, atima engila mu banamae be liie, mala acha akheesia bawandaaye.
Nga aba ne alikho alomaloma ne nabo, omukhili Koliati omufilisiti owa Katihi arura khukhwama mu banamae be Bafilisiti mala aloma kamakhuwa niko aba ne alomilenge khale. Mala Daudi aulila.
Babaandu ba Isiraeli boosi nga babona Koliati, baria mala belukha.
Nio babaandu ba Isiraeli baloma bali, “Se mwabone omundu owichile yuno? Ng'ali echile khufwochola Isiraeli. Omwami alaelesia omundu owira Koliati buyiinda bukali. Lundi omwami alaelesia omundu oyo omukhaana wewe abe omukhasi wewe. Lundi enju eyo omundu owira Koliati se eliruunga busuuru
Daudi areeba babaandu ba baaba siimbi ne naye ali, “Omundu owira Omufilisiti yuno, ne khuana bulekhuule khu Isiraeli khukhwama mu soni chino, alanyoola siina? Omufilisiti, omusinde yuno niye naanu nio afwochole banamae ba Wele omenyile mindali?”
Ne babaandu bamukobosia mu ngila eyo ne eng'ene. Baloma bali, “Nio kaliekholekha busa kario khu omundu owira Koliati.”
Eliabu, wandaaye owa Daudi omukhulu aulila Daudi ne aloma ne babaandu. Eliabu aambwa lirima khu Daudi ne aloma ali, “Siina sikila ne wichile eno? Ne olekheele naanu kamakheese matiiti ako mu sichiimi? Emanyile lukhole lwowo ne bumayaanu bwe kumwoyo kwowo. Wichile ano khuloleelela liie.”
Nio Daudi amureeba ali, “Nono nakholile siina? Ndeebire busa.”
Daudi alekha wandaaye mala acha khu mundu okundi amureeba lireeba elio ne liliene. Ne babaandu bamukobosianga busa nga lwe khunyoa.
Nga babaandu ne baulila kamakhuwa niko Daudi alomaloma, baboolela Saulo. Ne arumania bamulaanga.
Daudi aboolela Saulo ali, omwami, omundu yesi yesi se akhoyeele arie Omufilisiti yuno tawe! “Omukholi wowo alacha apane ne naye.”
Ne Saulo akobosia Daudi ali, “Tawe, ewe se onyala khu khuupana ne Omufilisiti yuno tawe. Ewe oli omuele, ne niye aba omunamae khukhwama mu buele bwewe khukhwola luno!”
Ne kakhali Daudi aboolela Saulo ali, “Omukholi wowo ayanga kamakheese ka raraawe. Buli lwosi nga etalang'i ne yiicha namwe ling'u ne libukula limeeme khukhwama mu lituuli nalitimanianga.
Naloondangakho niira, mala esikula limeeme khukhwama mu munwa kwalio. Ne yaba etalang'i namwe ling'u ne linjunukhila nakwichanga khu mayeeye mala nipa niira.
Omukholi wowo eera chitalang'i ne kamang'u. Ne Omufilisiti omusiinde yuno alaba nga chisaang'i echo, sikila afwochoole banamae ba Wele omenyile mindali.”
Ne Daudi aloma ali, “Wele Omunyali Owa Bioosi owasikula ese khukhwama mu matere ke etalang'i ne mu meno ke ling'u alasikula khukhwama khu mufilisiti yuno.”
Nio Saulo aboolela Daudi ali, “Cha mala Wele Omunyali Owa Bioosi abe ne nawe!”
Saulo afwara Daudi bulwaani bwewe, amufwara ekofio ye kumukasa khu murwe, ne likooti lie mwiie.
Daudi akisa embalu yeewe khu ngubo eye liie mala akhaka khukeenda mala khunyala tawe, sikila aba se anala khufwara ario tawe. Nio Daudi aboolela Saulo ali, “Se nyala khucha nende bino tawe, sikila se nabinala tawe.” Nio Daudi abifuula.
Abukula esiimbo yewe, mala acha mu khechi khatiiti angalamo kamabaale kamamiufu karaano akara mu mufuko kwewe kwe bubwaayi. Aba ne lusia luchukucha kamabaale mu mukhono kwewe. Nio acha khukhwakaanana Koliati.
Ne Koliati acha niio Daudi aba, ne omusutila engabo aba ebweeni wewe.
Nga Koliati ne alola mala abona Daudi, arakikha khumufwochola, sikila Daudi aba omuele omulayi lundi omubesemu.
Koliati areeba Daudi ali, “Ese embwa nio unjichekho ne chisaala?” Koliati alaama Daudi khulwe khurumikhira kamasina ke bawele bewe.
Koliati aboolela Daudi ali, “Yiicha mala endaelesia kumubili kwowo khu nyuni che mungaaki ne chisaang'i che mu mikuunda.”
Nio Daudi akobosia Koliati ali, “Ewe olikho wicha khu khuupana ne nase ne embalu ne lifumo, ne ese nicha khu khuupana ne nawe mu lisina lio Omwami Wele Omunyali Owa Bioosi, Wele owe bunyali, Wele owe banamae ba Isiraeli niye ewe ofwocholile.
Endaalo yino Wele Omunyali Owa Bioosi alakhura ewe mu bunyali bwase, ne ndakhwiira mala ndakhukhala kumurwe. Ne ndakabila kimibili kie banamae bafu be Bafilisiti chinyuni che mu ngaaki ne chisaang'i che mundaa. Nio liloba lioosi limanye lili Wele alio mu Isiraeli.
Ne lundi buli mulala oli ano amanye ali Wele Omunyali Owa Bioosi se aonianga khulwe khurumikhira embalu namwe lifumo tawe. Liie lili lia Wele Omunyali Owa Bioosi ne niye alamura enywe mu bunyali bwefwe.”
Koliati enyokha mala echa khukhwakaanana ne Daudi. Daudi atima khangu mwiie khucha khumwakaanana.
Daudi ara kumukhono kwewe mu mufuko nikwo aba nakwo, abukulamo libaale, ara khu lusia mala alifuruusia khu Koliati. Liaara Koliati siaanga mala liengila mu bwongo mukari. Koliati akwa asi mafumama.
Nono Daudi aula Koliati ne khumwiira khulwe khurumikhira lusia ne libaale. Amwiira, ne Daudi se aba ne embalu mu mukhono kwewe tawe.
Nio Daudi atima eema khu Koliati. Abukula embalu yewe, mala akirusia mu sibaabi siayo. Eera Koliati ne khukhala kumurwe kwewe khulwe khurumikhira embalu eyo.
Nga Bafilisiti ne babona bali omunamae wabwe omukhulu afwiile, belukha.
Nio Babaandu ba Isiraeli ne Yuda beyasa ne batimania Bafilisiti. Babatimania khukhwola e Katihi ne khu bilibwa bia Ekironi. Bafilisiti babaumiia bakwichanga khu ngila khukhwama Sharaimu, ne khukhwola Katihi ne Ekironi.
Baisiraeli bakobola khukhwama mu khutimania Bafilisiti mala bayaaya bie mu kambi ye Bafilisiti.
Ne Daudi abukula kumurwe kwa Koliati akuyila Yerusalemu. Ne kakhali abiikha bulwaani bwa Koliati mu liiema liewe.
Nga Saulo ne abona Daudi ne acha khu khuupana ne Koliati, areeba Abuneri komanda owe banamae ali, “Abuneri, omwana yuno owa naanu?” Abuneri amukobosia ali, “Omwami, nga ne omenya, se anyala namanya tawe.”
Saulo alaka Abuneri ali, “Reberesia omanye omwana owa naanu niye.”
Nio nga Daudi ne akobola enyuma we khukhwira Koliati, Abuneri amubukula amuyila khu Saulo. Daudi aba asisutile kumurwe kwa Koliati.
Ne Saulo amureeba ali, “Musoleeli, ewe omwana owa naanu?”
Daudi amukobosia ali, “Ese omwana wo mukholi wowo Chesi khukhwama Betelehemu.”

Nga Saulo ne Daudi ne bamala khulomaloma, kumwoyo kwa Yonasani okhwa Saulo kwasiima Daudi. Yonasani asiima Daudi nga ne esiima omwene.
Saulo abukula Daudi endaalo eyo ne se alekhuula Daudi akobola engo tawe.
Nio Yonasani akhola endakaano ne Daudi, sikila asiima Daudi nga esiima omwene.
Ne Yonasani afuula engubo yewe niyo aba ne afwarire mala aelesia Daudi. Lundi amuelesia akhaba ne mbalu yewe, buyiingo ne kumusiipi kwewe.
Daudi arura acha mala aba ne bukhili buli abuundu niio Saulo amuruma. Nio Saulo amukhola khuba omwimeelesi owe banamae boosi. Lino liasiimisia babaandu boosi ne bakholi ba Saulo.
Enyuma wa Daudi khukhwira Koliati, niye ne babaandu bewe bakobola engo. Baba oli bola, bakhasi barura khukhwama buli mu lukoba lwa Isiraeli khukhwakanila omwami Saulo. Baba balikho bemba kimienya kie khukhwekhoya ne bakhina ne khukhupa chitamburini ne kamatuungu.
Bakhasi bemba ne baloma bali,
“Saulo erire chielefu chewe,
ne Daudi chielefu kamakhumi ne kamakhumi.”
Saulo aambwa lirima likali, mala lilomaloma elio liamuumisia lukali. Ne Saulo aloma ali, “Khu Daudi baboola chielefu kamakhumi ne kakaandi ne khwise bali chielefu busa. Siina lundi nisio alanyoola ne bukhali bubwami?”
Mala akhendekhela Daudi khukhwama endaalo eyo ne khuchiililila.
Ne endaalo eyaloondakho roho omubi khukhwama khu Wele, echa khu Saulo. Ne Saulo arakikha khulomaloma ne khukhola bibiindu oli omundu owe kamalalu munju mwewe. Daudi aba alikho apa lituungu nga ne akholanga buli endaalo. Ne Saulo aba ne lifumo mukhono mwewe.
Nio Saulo achukucha lifumo elio ebaasia ali, “Ndaunila Daudi khwisiisi.” Ne kakhali Daudi amwibachakho khukhwola khabili.
Saulo aria Daudi sikila Wele Omunyali Owa Bioosi aba amulekha niye, mala aba ne Daudi.
Nono Saulo arusia Daudi niio aba mala amukhola khuba komanda owe banamae eelefu ndala. Daudi emeelelanga babaandu bewe mwiie.
Ne Daudi aba ne bukhili khu koosi niko akholanga, sikila Wele Omunyali Owa Bioosi aba ne naye.
Ne nga Saulo ne abona ali Daudi aba ne bukhili bukali, atasa khumuria lukali.
Ne kakhali Isiraeli yoosi ne Yuda yasiima Daudi sikila aba omwimeelesi wabwe.
Nio Saulo aboolela Daudi ali, “Omukhaana wase omukhulu Merabu niye oyu. Ndakhuelesia ewe omukhwe. Ne kakhali ba omunyindaafu mala upane liie lia Wele Omunyali Owa Bioosi.” Sikila Saulo ebaasia ali, “Ese ekheera Daudi tawe, lekha Bafilisiti bakhole bario.”
Daudi akobosia Saulo ali, “Ese ndi naanu, nende be kamafuki kase, luuya lwa Paapa wase nilwo naanu mu Isiraeli nio embe musaani owo mwami?
Siise sia Merabu omukhaana owa Saulo nga siola, aebwa Adirieli omumeholati abe omukhasi wewe mu bweyaangu bwa Daudi.”
Nono omukhaana owa Saulo Mikali asiima Daudi. Mala baboolela Saulo. Likhuwa lino liasangaasia Saulo.
Saulo ebaasia ali, “Lekha mbelesie Mikali khu Daudi, nio ekele kumureko khu Daudi, ne Bafilisiti bamuule.” Nono Saulo aboolela Daudi lukhola khabili ali, “Ewe olaba musaani wase.”
Ne alaka bakholi bewe ali, “Lomaloma ne Daudi ne muli mweng'ene mala mumuboolele muli, ‘Omwami akhusiima, ne bakholi bewe boosi bakhusiima. Nono, ba musaani wo mwami.’ ”
Bakholi ba Saulo baboolela Daudi kamakhuwa ako. Ne Daudi abakobosia ali, “Enywe mwibaasia muli lili liliangu khwise khuba musaani wo mwami? Ese ndi omutaambi ne se ndi omanyikhaane tawe.”
Bakholi ba Saulo bamuboolela niko Daudi aloma.
Nio Saulo ababoolela ali, “Boolela Daudi muli, ‘Omwami se enyakho bukhwe tawe. Ne kakhali enya kamafunga ke Bafilisiti emia ndala nio eyache basiku bewe.’ ” Nono Saulo ebaasia khukhola Daudi eerwe ne Bafilisiti.
Ne nga bakholi ba Saulo ne baboolela Daudi kamakhuwa kano, Daudi asangaalila khuba musaani wo mwami. Siise sisienyekha ne siikhawa tawe,
Daudi ne babaandu bewe bacha mala beera Bafilisiti chimia chibili. Daudi areera kamafunga khu omwami mala bamubalila koosi nio Daudi abe musaani wewe. Nio Saulo aelesia Daudi Mikali aba omukhasi wewe.
Ne kakhali Saulo abona mala amanya ali Wele Omunyali Owa Bioosi ali ne Daudi. Lundi aulila ali Isiraeli yoosi yasiima Daudi.
Saulo atasa khuria Daudi lukali. Nono Saulo aba omusiku owa Daudi mu limenya liewe lioosi.
Nio Babemeelesi be Bafilisiti bechanga mwiie. Nga bechanga ne belakho, Daudi aba ne bukhili bukali khukhila bakholi ba Saulo boosi. Nono lisina lia Daudi liamanyikhana lukali.

Saulo aboolela Yonasani omusoleeli wewe ne bakholi bewe boosi ali bakhoya beere Daudi. Ne kakhali Yonasani omusoleeli owa Saulo asiima Daudi lukali.
Ne Yonasani aboolela Daudi ali, “Paapa wase alikho ayiima khukhwira ewe. Nono rekeeresia, kumutikhinyi, yikhala niio okhabonekha tawe mala wikiseo.
Ne ese endarura enje niime siimbi ne paapa wase mu mukuunda mala ndomalome ne naye khwiwe. Ne mbulila liosi liosi, ekhakhuboolele.”
Yonasani alomalomela raraawe bulayi khu Daudi. Aloma ali, “Omwami okhakhola kamakhiikha khu mukholi wowo Daudi tawe. Sikila niye se akhukholelakho kamakhiikha tawe. Lundi bikholwa bia Daudi biabeele bie buyeeti khwiwe.
Daudi aana bulamu bwewe khukhwiira Koliati. Ne Wele Omunyali Owa Bioosi areera bukhili khu Isiraeli yoosi. Ewe wabona mala wasangaala. Siina sikila nono ne wenya khukhola kamamayaanu khu mundu okhali ne kamamayaanu tawe? Siina sikila ne wenya khukhwiira Daudi ne okhali ne sifuno sie khumwiira tawe?”
Saulo aulila kamakhuwa ka Yonasani. Saulo echuba ali, “Nga Wele Omunyali Owa Bioosi ne amenyile mindali, Daudi se aleerwa tawe.”
Nio Yonasani alanga Daudi mala amuboolela bibiindu bino bioosi. Ne Yonasani ayila Daudi khu Saulo, mala Daudi akholela Saulo nga aba ne akholanga.
Ne liie liabao lundi. Daudi acha, mala apana ne Bafilisiti. Aula bakali mala belukha.
Ne roho omubi khukhwama khu Wele Omunyali Owa Bioosi echa khu Saulo. Saulo aba ekhale munju mwewe ne lifumo liewe mukhono. Ne Daudi aba alikho akhupa lituungu.
Saulo akhaka khuunila Daudi khu lisiisi ne lifumo liewe. Ne kakhali Daudi ebacha mala lifumo liauna mwisiisi. Daudi atima mala elukha.
Nono Mikali ekhisilia Daudi mwitirisia, mala Daudi elukha aona.
Mikali abukula sifwaani asialisia khu sitaanda. Asitikiya lisisinwa nilio baruka khukhwama khu bufuumbo bwe chimbusi amurwe kwasio, mala asifumakho chingubo.
Ne nga Saulo ne aruma barume khubukula Daudi, Mikali ababoolela ali, “Ali omulwale.”
Nio Saulo aruma barumwa bache babone Daudi, ne aloma ali, “Ndeerere ne ali mu sitaanda nio emwiire.”
Ne nga barumwa ne bengila munju banyoola sifwaani khu sitaanda basitikiye lisisinwa lie bufuumbo bwe chimbusi emurwe.
Saulo areeba Mikali ali, “Siina sikila ne umbeyile mala wamusia omusiku wase?”
Mikali akobosia Saulo ali, “Daudi amboleele ali, ‘Njeete nilukhe, ne busa ndakhwiira’ ”
Nono Daudi atima, elukha mala acha khu Samweli e Rama. Aboolela Samweli koosi niko Saulo amukholela. Daudi ne Samweli bacha bamenya e Naoti.
Ne Saulo aboolelwa ali “Daudi ali Naoti e Rama.”
Nio Saulo aruma barumwa khucha khubukula Daudi. Barumwa bakaanana ne sipupu sie bang'oosi balikho bang'oola. Samweli aba omwimeelesi wabwe. Nono Roho owa Wele echa khu barumwa ba Saulo mala bosi barakikha khung'oola.
Nga Saulo ne aulila kano, aruma barumwa babaandi, mala bosi barakikha khung'oola. Ne Saulo aruma barumwa lukhola khataru mala bosi bang'oola.
Nio Saulo omwene acha e Rama. Ola khu sebele embalaayi eli Seku. Ne areeba ali, “Samweli ne Daudi bali waena?” Omundu mulala amukobosia ali, “Bali Naoti mu Rama.”
Ne khukhwama ebweeneyo acha Naoti mu Rama. Ne yesi Roho owa Wele amwichakho mala acha ne ang'oola nabwila ola Naoti mu Rama.
Saulo efuula chingubo chewe, mala ang'oola ebweeni owa Samweli. Nio Saulo akona sichula endaalo eyo yoosi ne siilo esio sioosi. Ako kakila babaandu ne bareeba bali, “Saulo yesi ali mulala khu bang'oosi?”

Nio Daudi elukha khukhwama Naoti mu Rama mala acha areeba Yonasani ali, “Siina nisio ekholile? Bumayaanu bwase buli siina? Bumayaanu siina nibwo nakholeele raraao nio ayiime khu khunjira?”
Yonasani amukobosia ali, “Tawe! Se olafwa tawe. Paapa wase se akholanga sisiindu siakhaba siboofu namwe sitiiti ne akhambooleele ese tawe. Ne siina sikila Paapa akise liliene elio khwise? Se kali kario tawe.”
Ne kakhali Daudi akobosia ali, “Raraao amanyile bulayi bwene ali ewe wasiima ese. Ne ebaasia ali, ‘Yonasani akhoya alekha khuulila khu lino tawe, ne busa anyala abeelela.’ Ne bulayi bwene nga Wele Omunyali Owa Bioosi ne amenyile mindali, ne wesi nga ne omenya ese ndi busa sikele silala khukhwama khu lifwa!”
Nio Yonasani aboolela Daudi ali, “Nilio oloma liosi liosi, ndakhola.”
Raraao ne akhambonao tawe, muboolele oli, ‘Daudi anjikoonjelele mulekhuule atambeo, ache mu lukoba lwewe e Betelehemu. Sikila sili siise sie khuaana embosio eya buli mwiiko eye be luuya lwewe boosi.’
Aaba ne aloma ali, ‘Bulayi!’ Aba naonile. Ne aaba ne aambwa lirima, manya oli abele enya khukhukholela ese kamabi.
Nono, kholela omukholi wowo bulayi sikila wakholile endakaano endakatifu ne nase. Ne kalio kamakhiikha khwise, njire wamwene. Siina sikila unjile khu raraao?”
Yonasani amukobosia ali, “Tawe! Ese ne emanya ndi paapa wase enya khukhukholela ewe kamabi ne ekhuboolela.”
Nio, Daudi areeba Yonasani ali, “Naanu olamboolela ese aaba bali raraao akhukobosia ewe mu burafu?”
Ne Yonasani akobosia Daudi ali, “yiicha khuche mu lukoongo.” Nono boombi bacha mu lukoongo.
Ne Yonasani aboolela Daudi ali, “Wele Omunyali Owa Bioosi, Wele owa Isiraeli abe omuloli wefwe. Muchuli nga siise sino namwe endaalo eloondakho, ekhareebe Paapa. Liba liewe liaba lilayi khwiwe, ekhakhurumire likhuwa.
Kaaba bali paapa wase alikho arekekha khukhukholela ewe kamabi, Wele Omunyali Owa Bioosi ambelesie ese kumunaanio, naaba ne ekhakhuboolela okamanye tawe, mala khumusie wilukhe. Wele Omunyali Owa Bioosi akhoya abe ne nawe nga ne abeele ne paapa wase!
Ne esiliio omulamu, yookesia busiime bwowo bwe bubweyikinwa bwa Wele Omunyali Owa Bioosi. Nio ekhafwa tawe.
Wele Omunyali Owa Bioosi akhabunisilie elala basiku bowo boosi khukhwama khu liloba. Ne akholile ario, okhakamia bubweikinwa bwowo khu be luuya lwase mindali na mindali tawe.”
Nono Yonasani akhola endakaano ne Daudi. Ne aloma ali, “Wele Omunyali Owa Bioosi akhoya eyache basiku ba Daudi.”
Yonasani lundi echubia Daudi khukhwekesia ali Daudi amusiima. Sikila Yonasani asiima Daudi nga esiima omwene.
Nio Yonasani aboolela Daudi ali, “Muchuli ekhabe Naikara eye kumwesi kumuyia. Ne khukhakhutambe sikila endebe yowo ekhabe busa.
Ne busiayo, khukhakhutambe lukali. Nono cha wikise abuundu niio wekisa butinyu buno nga bwarakikha, enyuma we situuta sie kamabaale.
Ne ekhalase buembo butaru lubeka lulala lwe situuta nga olasa sisiindu.
Ekharume omusoleeli wase ayiime buembo. Ne emuboolela ndi, ‘Lola buembo buli lubeka lwowo luno bukula,’ aba ndikho ndoma ndi wiche sikila nga Wele Omunyali Owa Bioosi ne amenyile mindali, buli bulayi khwiwe. Busiku se buliio tawe.
Ne naaba ne ndoma ndi, ‘Buembo buli lubeka lwowo luluundi olwo,’ aba cha, sikila Wele Omunyali Owa Bioosi alikho akhuyila alayi.
Ne khu ako niko ewe ne nase khulomalomekho, Wele Omunyali Owa Bioosi ali omuloli akari wase ne nawe mindali na mindali.”
Nono Daudi ekisa mu lukoongo. Nga Naikara eye kumwesi kumuyia yola, omwami Saulo ekhala khulia siakhulia.
Omwami ekhala khu ndebe yewe nga biise bibiindi bioosi, siimbi ne lisiisi. Yonasani ekhala lubeka luluundi aloleelela Saulo. Ne Abuneri ekhala aloondekhana ne Saulo. Endebe eya Daudi yaba busa.
Ne Saulo se alomakho sisiindu endaalo eyo tawe. Ebaasia ali, “Wakana sisiindu siekholekhe khu Daudi mala abeele omunyaalu.”
Endaalo ekhola khabili eya naikara eye kumwesi kumuyia, endebe eya Daudi yaba busa. Ne Saulo areeba Yonasani ali, “Siina sikila okhwa Chesi ne akhechile khu naikara likoloba namwe endaalo yino tawe?”
Yonasani akobosia Saulo ali, “Daudi anjekoonjelele mulekhuule ache e Betelehemu.
Alomile ali, ‘Nosiima lekha enje, sikila be luuya lwase bali ne naikara eye embosio mu lukoba mala wandaayase andakile embeyo. Nono luno waaba ne wasiima, lekha enje mala mbone bawandaayase.’ Elio nilio likila ne akhechile mu naikara eyo mwami tawe.”
Nio Saulo aambila Yonasani lirima likali mala amuboolela ali, “Ewe mwana wo omukhasi omumayaanu ne ekileki! Ewe wibaasia oli se namanyile ndi oli lubeka lwa Daudi tawe? Olikho weambia wamwene chisoni ne maao owakhusaala.
Nga okhwa Chesi ne ali omulamu khu liloba, ewe se oliba omwami namwe obe ne bubwami tawe. Nono rumania Daudi mala omureere. Ng'ali alafwa.”
Nio Yonasani akobosia Saulo ali, “Siina sikila afwe? Akholile siina?”
Ne kakhali Saulo amuchukucha lifumo ali amwire. Nono Yonasani amanya ali raraawe aba ne sinani khukhwira Daudi.
Nio Yonasani enyokha khu sialwa mu lirima likali ne se aliakho siakhulia endaalo eye khabili eye kumwesi kumuyia tawe. Sikila abeelela khulwa Daudi nga Saulo ne aambia Daudi chisoni.
Endaalo eyaloondakho Yonasani acha mu lukoongo nga alakana ne Daudi. Abukula omwana omusoleeli acha ne naye.
Nio aboolela omusoleeli oyo ali, “Tima, oyiime buembo nibwo ndikho nja khulasa.” Omusoleeli oyo nga ne atima, Yonasani alasa buembo ebweeni wewe.
Nga omusoleeli oyo ola niio luembo lukwile, Yonasani amulaanga ali, “Luembo luli abwenikho ao!”
Lundi amuboolela ali, “Khola khangu okhaliinda tawe.” Nono omusoleeli owa Yonasani abuusia buembo mala arerera omwami wewe.
Ne omusoleeli se amanya sisiindu siosi siosi tawe. Yonasani ne Daudi bong'ene ba bamanya sisiekholekha.
Yonasani aelesia omusoleeli oyo bulwaani mala amuboolela ali, “Suta obukobosie mu lukoba.”
Ne nga omusoleeli oyo arekukhe busa ari, Daudi enyokha khukhwama lubeka we situuta sie kamabaale. Asikama mala enama bubweeni bwewe bwetiila khu liloba khukhwola khataru. Daudi ne Yonasani bekwayanila ne balilila alala khukhwola nga Daudi ne aola.
Nio Yonasani aboolela Daudi ali, “Cha mu muleembe. Khwechubanile ne nawe mu lisina lia Wele Omunyali Owa Bioosi khuli, ‘Wele Omunyali Owa Bioosi akhabe omuloli akari wase ne nawe ne akari we lisaaye liowo ne lisaaye liase mindali na mindali.’ ” Nio Daudi arekukha, ne Yonasani acha mu lukoba.

Daudi akobosia Ahimeleki omusaayi ali, “Omwami andumire ne likhuwa. Amboleele ali, ‘Omundu akhamanyakho nisio ekhuruma khukhola namwe nisio ekhuboleele tawe.’ Nalakile basoleeli baele niio khwakaananila.
Nono, ewe oli ne siina? Mbelesie kimikaati kiraano namwe sisiindu siosi siosi nisio oli ne nasio.”
Nio Omusaayi aboolela Daudi ali, “Ese se ndi ne kimikaati kia buli lwoosi busa tawe, ne kakhali ndi ne kimikaati kimitakatifu. Munyala mwalia kaaba bali basoleeli bowo baele se babelekho ne bakhasi tawe.”
Ne Daudi akobosia ali, “Ng'ali bakhasi se babeele siimbi ne nafwe nga buli lwosi tawe. Bibiindu bie babaandu base bibechanga bitakatifu, akhaba ne khucha lukeendo lwosi lwosi. Ne luno bili bitakatifu khukhila sikila khuli khu lukeendo lutakatifu.”
Nio omusaayi aelesia Daudi kimikaati kimitakatifu sikila kimikaati kikiindi se kiabao tawe ne kikhali kimikaati kie khubao. Buli lwosi nga kimikaati kimitakatifu kiarusibwangao, kimikaati kimitakatifu kiili kimibile kiakalusibwangao.
Nono mulalakho khu bakholi ba Saulo abao endaalo ng'ene eyo. Aba ali mu siboe sia Wele Omunyali Owa Bioosi. Lisina liewe liaba bali Doegi Omuedomu. Aba omwaayi omukhulu owa Saulo.
Ne Daudi areeba Ahimeleki ali, “Ewe oli ano ne lifumo namwe embalu? Kimilimo kio mwami kibeele kia khangu mala kiakila ese khubukula embalu namwe bulwaani tawe.”
Ne Daudi amuboolela ali, “Se alikhoo ekiindi nga eyo tawe. Mbelesie.”
Ne Daudi arekukha, elukha Saulo, mala acha khu Akishi omwami owa Katihi.
Ne bakholi ba Akishi bareeba bali, “Oyuno se ali Daudi omwami we sibala? Se ali Daudi niye bembela ne bakhina ne baloma bali,
‘Saulo erire chielefu chewe,
ne Daudi chielefu kamakhumi ne kamakhumi.’ ”
Nono Daudi akaluukhasia kimiima kiewe ebweeni wabwe ekhola nga owe kamalalu. Arakikha khubwara bwara khu miliango kie silibwa alekha lulekhe ne luchululukhila khu bunwanwa.
Nio Akishi aboolela bakholi bewe ali, Lola! Omundu yuno ali omukwamalalu niye.
Ese endambile bakwamalalu nio munderere omukwamalalu yuno? Omundu yuno anyala echa munju mwase ku?

Buli mundu owaba mu butinyu ne buli mundu owaba ne likobi namwe bakhasiimisibwa tawe boosi bebuusia niio Daudi aba. Ne aba omwimeelesi wabwe. Babaandu ba baaba ne naye baba chimia chine.
Daudi ama abwenao acha e Misipa mu Moabu. Aboolela omwami owa Moabu ali, “Nosiima lekha paapa wase ne maayi wase beche bamenye ne nawe khukhwola nga ne manya nisio Wele alikho acha khukhukholela.”
Ne Daudi alekhela omwami owa Moabu raraawe ne maayi wewe. Mala bamenyayo siise sioosi nisio Daudi aba ne ekisile mu libina.
Nio omung'oosi Kati aboolela Daudi ali, “Okhamenya mu libina tawe. Rekukha mala oche mu sibala sia Yuda.” Nono Daudi arekukha mala acha mu musiru kwa Hereti.
Nono Saulo aulila ali Daudi ne babaandu bewe ba baaba ne naye banyoolekhe. Saulo aba ekhaale e Kibea a murongooro kumutamarisiki ne bakholi bewe baba bamwimileo siimbi. Aba atilile lifumo.
Ne Saulo areeba bakholi bewe ali, “Ulila babaandu ba Benjamini, mwibaasia muli okhwa Chesi akhamuelesie enywe mweesi kimikuunda ne kamaruuti ke kimisabibu? Mwibaasia muli Daudi akhamukhole enywe khuba banamae babemeelesi be babaandu bewe chielefu namwe chimia?
Enywe mweesi se munjenyela bulayi tawe. Mbao oumboolela omwana wase ne akhola endakaano ne okhwa Chesi tawe. Se aliio oukholela siisa namwe amboolela ali omwana wase achongele omukholi wase anjibuulile endaalo yino tawe.”
Ahimeleki areeba Wele Omunyali Owa Bioosi khulwa Daudi. Ne aelesia Daudi biakhulia ne embalu yaba eya Koliati Omufilisiti.”
Nio omwami Saulo arumania bareere omusaayi Ahimeleki nende be enju yewe boosi ba baaba bosi basaayi mu Nobu mala becha khu Saulo.
Saulo aboolela Ahimeleki ali, “Rekeeresia nono okhwa Ahitubu.”
Ahimeleki amukobosia ali, “Omwami narekereesie.”
Ne Saulo amureeba ali, “Siina sikila ewe ne okhwa Chesi ne mukhanjenyela bulayi tawe? Siina sikila ne omuelesie biakhulia ne embalu mala wamusabila khu Wele? Luno angalukhanekho mala anjibuulile?”
Ahimeleki akobosia omwami ali, “Naanu mu bakholi bowo boosi oli omweyikinwa nga Daudi? Naanu niye musaani owo mwami ne omunamae omwimeelesi owe banamae bowo? Naanu oli ne lukoosi munju yowo?
Luno luli lwe khunyoa ese khureebera Daudi khu Wele ku? Tawe! Omwami akhebaasia kamabi kosi kosi khu mukholi wewe namwe khu nju yoosi eya Paapa wase tawe. Sikila omukholi wowo se amanyilekho siosi siosi khu kekholekhe tawe.”
Ne omwami aboolela Ahimeleki ali, “Ahimeleki! Ewe ne be enju eya raraao ng'ali mulafwa.”
Ne omwami aboolela omunamae omuliindi owaba ne amwimileo ali, “Cha mala wire basaayi ba Wele Omunyali Owa Bioosi. Sikila bauliilisiana ne Daudi. Lundi bamanya bali Daudi elukha mala se bamboolela tawe.” Ne kakhali bakholi bo mwami baloba khukhwira basaayi ba Wele Omunyali Owa Bioosi.
Ne omwami aboolela Toeki ali, “Ewe cha mala wire basaayi.” Ne Toeki Omuedomu acha mala eera basaayi. Endaalo eyo eera babaandu kamakhumi munane ne baraano ba baaba ne befwarire efodi.
Lundi akhaba mu lukoba lwe basaayi lwa Nobu, eramo babaandu. Era baseecha ne bakhasi, babaana ne banuuna. Era akhaba chikhaafu ne chipunda ne kamakheese khulwe khurumikhira embalu.
Abiatari mulala khu baana ba Ahimeleki elukha aona. Acha mala aambana ne Daudi.
Abiatari aboolela Daudi ali, “Saulo eriire basaayi ba Wele Omunyali Owa Bioosi.”
Ne Daudi aboolela Abiatari ali, “Nga ne nabona Toeki e Nobu endaalo eyo namanya ndi ng'ali alaboolela Saulo. Ese niye okilile nio babaandu be enju eya raraao boosi bafwa.
Menya ne nase mala okharia tawe. Sikila oyo oyima bulamu bwase ayima ne bubwowo. Ne oli ne nase, olaona.”

Nono baboolela Daudi bali, “Bafilisiti balikho bapana ne lukoba lwa Keila mala balikho banuula biakhulia khukhwama abiuulilo.”
Nono Daudi areeba Wele Omunyali Owa Bioosi ali, “Nje nibwaakale Bafilisiti?”
Wele Omunyali Owa Bioosi akobosia Daudi ali, “Yee, cha wibwaakale Bafilisiti mala oonie Keila.”
Ne kakhali babaandu ba Daudi bamuboolela bali, “Efwe khuli ne buuri ne khuli mu Yuda muno. Ne aba khularia khuriena, khwaaba ne khucha Keila khukhwibwaakala banamae be Bafilisiti?”
Ne lundi Daudi areeba Wele Omunyali Owa Bioosi. Ne Wele Omunyali Owa Bioosi amukobosia ali, “Yiikha oche Keila. Sikila ese nja khukhukhola oule Bafilisiti.”
Nio Daudi ne babaandu bewe bacha Keila mala bapana ne Bafilisiti. Bakobosia chikhaafu chabwe. Daudi eera Bafilisiti bakali mala aonia babaandu ba Keila.
Nga Abiatari okhwa Ahimeleki ne elukha acha niio Daudi aba e Keila, acha ne efodi mu makhono kewe.
Nono Saulo aboolelwa ali Daudi achile Keila. Ne Saulo aloma ali, “Wele areere Daudi mu bunyali bwase. Daudi omwene erekire khulwe khukhwingila mu lukoba lwe bilibwa ne kimiliango kimisiro.”
Saulo alaanga babaandu boosi bacha mwiie mala bache Keila botookhelesie Daudi ne babaandu bewe.
Daudi amanya ali Saulo alikho arekekha kamamayaanu khu niye. Ne aboolela Abiatari omusaayi ali, “Reera ano efodi.”
Nio Daudi aloma ali, “Ee Wele Omunyali Owa Bioosi, Wele owa Isiraeli, omukholi wowo ng'ali aulile ali Saulo alikho arekekha khukhwicha Keila mala onake lukoba sikila ese.
Babaandu ba Keila balanjakanisia ese khu Saulo? Saulo alecha Keila nga omukholi wowo ne aulile? Ee Wele Omunyali Owa Bioosi, Wele owa Isiraeli ekhwikongochela mboolele ese omukholi wowo.”
Wele Omunyali Owa Bioosi akobosia Daudi ali, “Saulo alecha”
Daudi areeba ali, “Babaandu ba Keila balanjakanisia ese ne babaandu base khu Saulo.”
Wele Omunyali Owa Bioosi akobosia ali, “Balakhola bario.”
Nio Daudi ne babaandu bewe ba baaba embi chimia sita benyokha barura mu Keila, mala bacha niio banyala khucha. Nga Saulo ne aulila ali Daudi elukhe khukhwama mu Keila, alekha lirekekha liewe.
Daudi amenya mu libina mu sibala sie lukulu mu sichiimi sia Sifu. Ne Saulo amuyiima buli nyanga, ne kakhali Wele Omunyali Owa Bioosi se ara Daudi mu bunyali bwa Saulo tawe.
Ne Daudi aria Sikila Saulo aba arurire khuyima bulamu bwewe.
Daudi aba mu sichiimi sia Sifu e Horeshi.
Ne Yonasani okhwa Saulo enyokha acha niio Daudi aba e Horeshi mala atasa Daudi bubweyikinwa bwewe mu Wele.
Ne Yonasani aboolela Daudi ali, “Okharia tawe, paapa wase Saulo se akhakhutilekho tawe. Ewe okhabe omwami owa Isiraeli. Ne ese ekhabe siimbi ne nawe. Paapa wase Saulo yesi amanyile lino.”
Ne boombi bakhola endakaano ebweeni wa Wele Omunyali Owa Bioosi mala Daudi asikala Horeshi ne Yonasani akobola engo.
Nono omwami waaba ne wenya khukhwiikha wiche ne kumwoyo kwowo kwoosi, yiikha wiche. Kimilimo kiefwe kilaba khukhwakanisia Daudi khwiwe.”
Ne Saulo abakobosia ali, “Wele Omunyali Owa Bioosi amubiite enywe chikhabi khulwe khu khukholela siisa.
Cha mu manyilisie mala mubone abuundu niio ali, lundi mumanye naanu omuboone ebweeneyo. Sikila naulila bali ali omubacha lukali.
Lola nono mala mumanyilisie abuundu oosi niio ekisanga mala mukobole mumboolele bung'ali. Nio ekhache ne nanywe. Ne aaba ne ali mu lukoongo, aba ekhamuyime mu baandu boosi ba Yuda.”
Nio Basifu benyokha mala bacha ebweeni wa Saulo e Sifu. Nono Daudi ne babaandu bewe baba mu sichiimi sia Maoni mu Araba, ebunafubo owa Yesimoni.
Ne Saulo ne babaandu bewe bacha khuenja Daudi mala Daudi aulila. Nono Daudi ekha khu lwanda luli mu sichiimi sia Maoni. Ne nga Saulo ne aulila ako aloonda khu Daudi mu sichiimi sia Maoni.
Saulo ne babaandu bewe bakeendanga ne bacha lubeka lulala lwe lukulu ne Daudi ne babaandu bewe bacha lubeka luluundi. Ne Daudi akeendanga khangu, khukhwilukha Saulo ne babaandu bewe ba baaba ne bembiie Daudi ne babaandu bewe khubatiila.
Abwene ao, omurumwa echa khu Saulo ne aloma ali, “Khola khangu wiche. Bafilisiti balikho bebwaakala sibala.”
Nono Saulo alekha khuloonda khu Daudi mala acha khu khuupana ne Bafilisiti. Nono abuundu ao alaangwa ali, lulwanda lwe khukhwilukha.
Ne Daudi aniina khukhwama abwenao mala amenya mu libina e Engedi.

Nga Saulo ne akobola khukhwama mu khutimania Bafilisiti, aboolelwa ali, “Daudi ali mu sichiimi sia Engedi.”
Nio Saulo aabukula babaandu chielefu chitaru babaroborwa khukhwama mu Isiraeli. Ne acha khuyiima Daudi ne babaandu bewe ebweeni we lulwanda lwe chimbusi che mundaa.
Nga aba ne ali khu lukeendo, oola a biko bie kamakheese. Abwene ao, libina liabao. Ne Saulo engila mu libina elio khucha khukhwiyeta. Nono Daudi ne babaandu bewe baba bekhale mu lusokho lwe libina etaayi.
Ne babaandu ba Daudi baboolela Daudi bali, “Yino niyo endaalo niyo Wele Omunyali Owa Bioosi akhuboolela ali, ‘Khare omusiku wowo mu bunyali bwowo, mala okhamukhole siosi siosi siikhusiimisie.’ ” Nio Daudi enyokha kalaa ne mu bwikisi akhalaka silaka khu ngubo eya Saulo.
Ne enyuma wako, Daudi anaanisibwa kumwoyo sikila aba akhalile engubo eya Saulo.
Ne aboolela babaandu bewe ali, “Wele Omunyali Owa Bioosi akhoya akhiingilile ekhakhola ndio nakhola sisiindu nga esio khu mwami wase tawe. Kumukhono kwase kukhetila khu Saulo tawe sikila ali omuchukhekho kamafura owa Wele Omunyali Owa Bioosi.”
Nono Daudi ekoonjelela babaandu bewe ne kamakhuwa kano ne se abalekhuula bebwaakala Saulo tawe.
Ne Saulo enyokha arura mwibina mala arakikha lukeendo lwewe lundi.
Enyuma wako, Daudi enyokha arura mwibina mala alaanga Saulo ali, “Omwami wase!” Ne nga Saulo ne ekhebukha enyuma, Daudi enama bubweeni bwetiila asi ne khukhwekesia liria.
Ne Daudi areeba Saulo ali, “Siina sikila ewe ne orekeeresia kamakhuwa ke babaandu baloma bali, ‘Daudi ayima khukhuumisia?’
Endaalo yino chimoni chowo chabone nga Wele Omunyali Owa Bioosi ne akhurere ewe luno mu bunyali bwase mu libina. Ne balala bamboolele khwire, ne kakhali ekhulekhile. Endomile ndi, ‘Se ndeera omwami wase tawe. Ali omuchukhekho kamafura owa Wele Omunyali Owa Bioosi.’
Paapa wase, lola silaka sie engubo yowo siili mu mukhono kwase. Endabuule silaka sie engubo yowo ne se ekhwirire tawe. Lino liekesia lili sendi ne kamakhiikha namwe se nakhwaukhakho tawe. Ese se nakhukholeele ewe kamamayaanu tawe, akhaba ewe ne oyima khukhunjira.
Wele Omunyali Owa Bioosi akhoya abe omukhalaki akari wase ne nawe lundi Wele Omunyali Owa Bioosi akhoya anjiyachila ewe. Ne kakhali kumukhono kwase se kukhwetilakho tawe.
Lusimo lwe khaale luboola luli, ‘Khukhwama mu makhiikha kamangamo kamakhiikha.’ Ne kakhali kumukhono kwase se kukhwetilakho tawe.
Omwami owa Isiraeli arurire khuloonda khu naanu? Olikho otima khu naanu? Olikho otima khu mbwa efu namwe sichiinji?
Wele Omunyali Owa Bioosi akhoya abe omukhalaki, mala akhalake akari wase ne nawe. Akhoya ambabine mala asikule khukhwama khwiwe.”
Nga Daudi ne amala khuboolela Saulo kamakhuwa kano, Saulo areeba ali, “Mwana wase Daudi, okwo kumumilo kwowo?” Saulo alila lukali.
Aboolela Daudi ali, “Ewe oli owa ng'ali khukhukhila ese. Sikila ewe wakholeele kamalayi, ne ese nakhukholeele ewe kamamayaanu.
Ne endaalo yino wekesie nga ne wakholela bulayi sikila se unjirire ese nga Wele Omunyali Owa Bioosi ne andeere mu bunyali bwowo tawe.
Omundu ne anyoola omusiku wewe, anyala amulekha acha ne ali omulamu ku? Wele Omunyali Owa Bioosi akhoya akhuruunge ewe bulayi khu niko ukholeele ese endaalo yino.
Luno nono namanyile ndi ng'ali ewe okhabe omwami. Ne bubwami bwa Isiraeli bukhachiililile asi wowo.
Njechubile nono mu Wele Omunyali Owa Bioosi oli se okheere lisaaye liase tawe nio lisina liase lilekhe khutamba munju eya paapa wase tawe.”
Ne Daudi echubila Saulo lino.
Nio Saulo acha engo, ne Daudi ne babaandu bewe bakobola mu libina.

Nono Samweli afwa, mala Baisiraeli boosi bebuusia alala bamulila. Ne bamusiikha mungo mwewe e Rama.
Nio Daudi acha mu sichiimi sia Parani.
Abao omundu mu Maoni aba ne kimiaandu kiewe mu Karimeli. Omundu oyo aba omuiinda lukali. Aba ne kamakheese chielefu chitaru ne chimbusi eelefu ndala. Aba alikho akhala bufuumbo bwe kamakheese kewe mu Karimeli.
Lisina lio mundu oyo liaba bali Nabali ne lisina lio mukhasi wewe liaba Abikaili. Omukhasi wewe aba ne limanya lilayi ne lukoondo lulayi. Ne omuseecha wewe aba owe lirima likali ne kimiima kimibi. Omundu oyo aba owe ekholo eya Kelabu.
Nga Daudi aba mu sichiimi aulila ali Nabali alikho akhala bufuumbo bwe kamakheese kewe.
Nono Daudi aruma basoleeli baele ekhumi. Ababoolela ali, “Cha e Karimeli mala mukheselie Nabali.
Ne mulamukheesia muli, ‘kumuleembe kube khwiwe ne khunju yowo ne khu bioosi nibio oli ne nabio.
Mbulila bali oli ne bakhali be bufuumbo bwe kamakheese. Nono babaayi bowo babeele ne nafwe ne se khwabakholile libi tawe, ne se batambile sisiindu siosi siosi tawe siise sioosi nisio babele e Karimeli.
Bareebe mala balakhuboolela. Nono kholela basoleeli base siisa mu moni chowo sikila khwechile endaalo eya naikara. Khu khusaba oeleesie bakholi bowo ne omusoleeli wowo Daudi siosi siosi nisio oli ne nasio.’ ”
Nga babaandu ba Daudi ne becha, baboolela Nabali nga Daudi ne abaruma mala baliinda.
Nabali akobosia babaandu ba Daudi ali, “Daudi niye naanu? Okhwa Chesi niye naanu? Bakholi leelo bakhilile babelukha khukhwama khu baami babwe.
Siina sikila embukule kumukaati kwase ne kameechi kase ne chinyama chase embelesie babaandu nibo ekhamanyile tawe? Bino bili bie babaandu base babeka bufuumbo bwe kamakheese.”
Babaandu ba Daudi bakobola niio Daudi aba mala bamuboolela niko Nabali aba ne alomile.
Ne Daudi aboolela babaandu bewe ali, “buli mundu aboe embalu yewe!” Ne buli mundu aboa embalu yewe. Daudi yesi aboa embalu yewe. Ne babaandu embi chimia chine baloonda khu Daudi ne babaandi chimia chibili basikala khuliinda bibiindu.
Ne kakhali mulala khu bakholi ba Nabali aboolela Abikaili omukhasi owa Nabali ali, “Lola Daudi aruma barumwa bewe balala khukhwama mu sichiimi bakheesie omwami wefwe mala omwami abakhoma.
Ne kakhali nibo baba balayi lukali khwifwe se bakhuumisiakho efwe tawe. Ne efwe se khwatambakho sisiindu siosi siosi tawe nga ne khwaba mu lukoongo siise sioosi nisio khwaba ne nabo.
Baba nga lisiisi khwifwe silo ne kumuusi buli lwosi nga ne khwaba ne khwaya kamakheese ne nabo.
Nono luno manya lino mala wibaasie nilio onyala wakhola. Sikila sinyala khuba siieli khu mwami wefwe ne khu be enju yewe boosi. Ali omundu owe liba libi, se anyala arekeeresia ko mundu yesi yesi tawe.”
Nio Abikaili akhola khangu abukula kimikaati chimia chibili mala echusia chioochwa chibili che ndali ne kamakheese ne bikelo biraano bie biakhulia bibiosie bie likesa. Abukula ne bisusuuchu emia ndala ne chinduli chinyomu chimia chibili mala abiboa khu punda.
Nio Abikaili aboolela bakholi bewe ali, “Rangira muche ne ese ndamuloondakho.” Ne se aboolelakho omuseecha wewe Nabali tawe.
Ne nga Abikaili ne aba khu punda yewe ne alikho abotookha lukulu, khangu busa Daudi ne babaandu bewe becha niio aba mala abakaanana.
Nono Daudi aba alomile ali, “Nakhola kia busa naliinda kimiaandu kio omundu oyo mu sichiimi. Nono se silikhoo sisiindu siewe sisiatamba tawe. Ne niye andungire ese bubi khulwe Bulayi nibwo namukholela.
Wele akhoya ambelesie ese kumunaanio naaba bali endekhakho omundu wewe owe siseecha yesi yesi khukhwola kumutikhinyi.”
Nga Abikaili ne abona Daudi, ekha khangu khukhwama khu punda. Ne akwa ebweeni wa Daudi enama asi.
Akwa mu bikele biewe ne aloma ali, “Omwami wase, bubi buli khwise seng'ene. Khusaba, lekha omukholi wowo alomalome ne orekereesie mala oulile.
Omwami wase okhaulilakho ka Nabali omundu owe liiba libi oyo tawe sikila ali busa nga lisina liewe ne liloma. Sifuno sie lisina liewe sili bali Omusilu ne busilu bwamuloondakho. Ne ese omukholi wowo se nabona babaandu bowo nibo waruma tawe mwami wase.
Nono mwami wase, nga Wele Omunyali Owa Bioosi ne amenyile mindali ne lundi nga wesi ne omenyile; Wele Omunyali Owa Bioosi akhukhiinga ewe khukhwama khu mamayaanu ke sifuki ne lundi akhukhiingilila wamwene khukhwiyacha. Nono lekha basiku bowo ne abo bayiima khukholela omwami wase kamabi babe nga Nabali.
Nono sino nisio siianwa nisio endereere omwami wase. Lekha sielesibwe khu basoleeli bali baloondi bo mwami wase.
Ekhusaba umbeele kamakhiikha kase, sikila Wele Omunyali Owa Bioosi alirakikhisia bubwami bwowo bwa mindali na mindali. Ewe olikho upana liie lia Wele Omunyali Owa Bioosi. Ne bubi se bulikhunyoolekhakho mu limenya liowo lioosi tawe.
Ne babaandu ne bakhutimakho ne bayiima khukhwira, bulamu bwowo bukhabe mu liboo lie balamu bali mu buliindi bwa Wele Omunyali Owa Bioosi, Wele wowo. Ne akhamwaate bulamu bwe basiku bowo oli omwaata khukhwama mu khoroto.
Wele Omunyali Owa Bioosi akhamale khukhola kamalayi koosi niko akhulaka. Akhakhukhole ewe obe omwimeelesi owa Isiraeli.
Nio se oleendekhelela namwe onaanisibwe khulwe khukhwira babaandu bakhali ne kamabi tawe. Ne Wele Omunyali Owa Bioosi ne akhuelesie bulayi, khebulila omukholi wowo.”
Nio Daudi aboolela Abikaili ali, “Wele Omunyali Owa Bioosi afume, Wele owa Isiraeli okhurumire ewe endaalo yino khukhunjakaanana!
Kamebaasio kowo kamalayi kabiitwe chikhabi ne wamwene obiitwe chikhabi sikila wakhiingilile ese khukhwira endaalo yino ne khukhwiyacha samwene.
Nga Wele Omunyali Owa Bioosi, Wele owa Isiraeli ne amenya, akhiingilile ese khukhuumisia ewe. Abanga se okholile khangu khukhwicha khu khunjakaanana tawe, ng'ali khukhwola kumutikhinyi se akhabelekhowo omundu owa Nabali owe siseecha akhaba mulala olekhilwe tawe.”
Nio Daudi akaanila nisio Abikaili aaba ne amurereere. Ne aboolela Abikaili ali, “Cha engo wowo mu muleembe. Nauliile kamalilo kowo mala ndakhola nga lilienya liowo.”
Nga Abikaili ne akobola engo khu Nabali, Nabali aba ali ne naikara munju yewe. Yaba oli naikara yo mwami. Ne Nabali aba omusangaafu mu mwoyo sikila aba amelile lukali. Nono Abikaili se aboolelakho Nabali sisiindu siosi siosi tawe khukhwola nga enje ne bwasia.
Ne kumutikhinyi nga kwola, Nabali aba amelulukhe. Omukhasi wewe amuboolela koosi kakaba ne kekholekha. Nabali afwa kumwoyo mala ekela nga libaale.
Enyuma we chindaalo ekhumi, Wele Omunyali Owa Bioosi aapa Nabali mala afwa.
Nga Daudi ne aulila ali Nabali afwiile, aloma ali, “Wele Omunyali Owa Bioosi afume! Niye oweyachile Nabali nga akhomile. Lundi Wele Omunyali Owa Bioosi akhiingilile omukholi wewe khukhola kamamayaanu. Wele Omunyali Owa Bioosi aruungire Nabali kamamayaanu kewe omwene.” Nio Daudi arumania khureeba Abikaili abe omukhasi wewe.
Nga bakholi ba Daudi ne becha khu Abikaili e Karimeli, bamuboolela bali, “Daudi akhurumire efwe khwiwe khukhubukule khukhuyile khu niye obe omukhasi wewe.”
Ne Abikaili enyokha mala enama bubweeni bwewe bwetiila asi. Aloma ali, “Lola, omukholi wenywe ali omukholi osiinga bikele bie bakholi bo mwami.”
Abikaili akhola khangu mala enyokha aniina khu punda. Abikaili abukula bakholi bewe be siikhasi baraano, bamuliinda mala aloonda khu barumwa ba Daudi. Nio Abikaili aba omukhasi owa Daudi.
Daudi lundi abukula Ahinoamu khukhwama Yesireeli. Nono boombi bekela bakhasi bewe.
Saulo aba aelesie Mikali omukhaana wewe, owaba mukha Daudi khu Paliti okhwa Laishi. Paliti aba owe lukoba lwa Kalimu.

Saulo ekha khangu mu sichiimi sia Sifu, alala ne babaandu ba Isiraeli chielefu chitaru nibo arobora. Bacha khuyima Daudi mu sichiimi sia Sifu.
Ne Saulo apa ekambi mu sikulu sia Hakila sili siimbi ne kumuyila kuli ebukwe owa Yesimoni. Ne kakhali Daudi arama mu sichiimi. Nga Daudi ne amanya ali Saulo echile mu sichiimi khumuloondakho, Daudi arumania bayooti,
mala anyoola bung'ali ali Saulo echile.
Nio Daudi enyokha acha niio Saulo aba ne apile ekambi. Daudi abona abuundu niio Saulo ne komanda owe kamae wewe, Abuneri okhwa Neri baba ne bakonile. Saulo aba akonile mu kambi mukari ne banamae baba bamusirire.
Nio Daudi areeba Ahimeleki omuhiti ne Abisai okhwa Seruya (Abisai aba wandaaye owa Yoabu) ali, “Naanu olekha ne nase mu kambi niio Saulo ali?” Ne Abisai amukobosia ali, “Ese ndacha ne nawe.”
Nono Daudi ne Abisai bacha niio banamae baba mala banyoola Saulo akonile mu kambi. Lifumo lia Saulo liaba liasimiikhwe amurwe kwewe. Ne Abuneri ne banamae baba bakonile bamubotookhelele.
Nio Abisai aboolela Daudi ali, “Wele areere omusiku wowo mu bunyali bwowo endaalo yino. Nono, lekha ese emuune ne lifumo mu liloba lulala ne se ndamuuna khabili tawe.”
Ne kakhali Daudi aboolela Abisai ali, “Okhamubunia tawe. Mbao onyala ara kumukhono kwewe khu muchukhekho kamafura owa Wele mala alekha khuba ne kamamayaanu tawe.”
Ne Daudi achiililila ali, “Nga Wele Omunyali Owa Bioosi ne amenyile mindali, Wele Omunyali Owa Bioosi akhamwire namwe siise siewe siikhoole mala akhafwe namwe akhache mwiie mala abune.
Wele Omunyali Owa Bioosi ambeele ekhatilakho khu muchukhekho kamafura owa Wele Omunyali Owa Bioosi tawe. Ne kakhali nono bukula lifumo lili amurwe kwewe ne sibuumba sie kameechi mala khuche.”
Nono Daudi abukula lifumo ne sibuumba sie kameechi khukhwama amurwe owa Saulo mala bacha. Mbao omundu owabona namwe amanya tawe. Mbao omundu owenyokha tawe. Boosi baba bakonile sikila Wele Omunyali Owa Bioosi abaelesia liilo lisiro.
Nio Daudi acha lubeka luluundi aleeyi eema khungaaki khwe sikulu. Sibaanga siabao siboofu akari wabwe.
Daudi ayokelela banamae ne Abuneri okhwa Neri ali, “Abuneri, olikho ocha khu ngobosia ku?” Ne Abuneri akobosia ali, “Ewe naanu nio olange omwami?”
Ne Daudi areeba Abuneri ali, “Ewe se oli omusaani? Naanu oli nga ewe mu Isiraeli? Siina sikila nono ne okhaliindile omwami wowo tawe? Sikila omundu mulala echile khubunia omwami wowo.
Nilio okholile lino se lili lilayi tawe. Nga Wele Omunyali Owa Bioosi ne amenyile mindali, wenyekha khufwa sikila se oliindile omwami wowo tawe, omuchukhekho kamafura owa Wele Omunyali Owa Bioosi. Nono lola niio lifumo lio mwami lili, ne sibuumba sie kameechi sibeele amurwe kwewe.”
Saulo amanyilisia kumumilo kwa Daudi mala areeba ali, “Daudi mwana wase, okwo kumumilo kwowo?”
Ne Daudi akobosia ali, “Ee, kuli kumumilo kwase mwami wase.”
Mala amureeba ali, “Siina sikila omwami wase ne atima khu mukholi wewe? Nakholile siina? Mamayaanu siina niko nakholile?
Nono, lekha omwami wase arekeeresie kamakhuwa ko mukholi wewe. Kaaba bali Wele Omunyali Owa Bioosi niye owakhukholile ewe wambiile ese, akhoya afukiilile siianwa. Ne baba ne bali babaandu, bakhoya balaamwe ebweeni wa Wele Omunyali Owa Bioosi. Sikila bamboonile ese endaalo yino nio khanyoolakho kumukabwa kwa Wele Omunyali Owa Bioosi tawe. Balomile bali, ‘Cha, kholela bawele babaandi.’
Nono, okhandekha ese nafwila aleeyi khukhwama khu Wele Omunyali Owa Bioosi tawe. Sikila omwami owa Isiraeli echile khu khumbenja busa oli oaaya enyuni esiindu mu chingulu.”
Saulo aloma ali, “Nakholile bubi. Daudi mwana wase, kobola. Se ndikhuumisia lundi tawe sikila luno ewe oriire bulamu bwase. Nabele omusilu lundi nekhiikhile lukali.”
Ne Daudi amukobosia ali, “Omwami wase, lifumo liowo nilio eli. Lekha mulala khu baandu bowo baele eche alibukule.
Wele Omunyali Owa Bioosi aananga kumuruuru khu buli mundu khulwe bung'ali bwo mundu oyo ne bubweyikinwa bwewe. Endaalo yino Wele Omunyali Owa Bioosi akhurere ewe mu bunyali bwase. Ne kakhali se ndililekho kumukhono kwase khu muchukhekho kamafura owa Wele Omunyali Owa Bioosi tawe.
Nga bulamu bwowo ne bubeele bwe bukhala khwise, Wele Omunyali Owa Bioosi yesi akhoya akhola bulamu bwase bwaba bwe bukhala mala ambonia khukhwama mu butinyu bwoosi!”
Nio Saulo alomalomela Daudi ali, “Ewe oli omubiite chikhabi, mwana wase Daudi. Okhakhole bibiindu bikali mala okhakhile.”
Nio Daudi acha khu bwewe, ne Saulo akobola engo.

Daudi ebaasia ali, “Endaalo ndala endibunisibwa ne Saulo. Sisiindu siili silayi khwise khukhola sili khukhwilukhila mu maloba ke Bafilisiti. Nio Saulo akhandusiekho kumwoyo kwewe khukhumbenja mu Isiraeli, ne ekhabe aleeyi khukhwama khu niye.”
Nio Daudi ne babaandu bewe chimia sita ba baaba ne naye barura mu Isiraeli bacha khu Akishi okhwa Moaki, omwami owa Katihi. Daudi ne babaandu bewe nende be mu chinju chabwe bamenya ne Akishi e Katihi.
Daudi aba ne bakhasi bewe babili: Ahinoamu owama Yesireeli ne Abikaili owama Karimeli, namulekhwa owa Nabali.
Nga Saulo ne aulila ali Daudi elukhile e Katihi, arusiakho kumwoyo khuenja Daudi.
Nio Daudi aboolela Akishi ali, “Waaba ne osiimisiibwe ne nase, mbelesie abuundu mu ngoba chowo lukoba lulalakho lwe khu lukoongo niio enyala namenya. Siina sikila omukholi wowo amenye mu lukoba luboofu ne nawe?”
Nio endaalo eyo Akishi aelesia Daudi lukoba lutiiti lwa Sikilaki. Khwako lukoba lwa Sikilaki luli lwe babaami ba Yuda khukhwama ao khukhwola luno.
Daudi amenya mu sibala sie Bafilisiti kumwiiko mulala ne kimieesi kine.
Nono Daudi ne babaandu bewe baniina bebwaakala babaandu ba Keshuri, Bakirisi ne Baamaleki. Babaandu bano baba bamenya mu sibala sisiama Shuri khukhwola Misiri khukhwama khale.
Daudi apana ne nabo, eera babaandu be siseecha nende be siikhasi mala abukula kamakheese kabwe ne chieeyi, ne chipunda ne chingamia ne chingubo. Nio akobola khu Akishi.
Yaba Akishi ne areeba ali, “Onuulile waena luno?” Daudi abeele anyala akobosia ali achile ebunafubo owa Yuda namwe ebunafubo owa Yeraimeeli namwe mu maloba ke Bakenayi.
Daudi se areerakho omundu yesi yesi omulamu mu Katihi tawe. Ebaasia ali ne areera babaandu ne bali balamu e Katihi, babaandu abo banyala baboolela Akishi bali, “Kano niko Daudi akholile.” Kuno nikwo kukwaba kumwiima kwa Daudi siise sioosi nisio amenya mu maloba ke Bafilisiti.
Nio Akishi eyikina Daudi ne aloma ali, “Daudi omwene akilile babaandu bewe babene Baisiraeli bamubiile lukali. Nono alikholela ese mindali na mindali.”

Biise ebio, Bafilisiti babuusia alala banamae babwe khu khuupana liie ne Isiraeli. Ne Akishi aboolela Daudi ali, “Ewe manya oli ewe ne babaandu bowo mulacha ne banamae base mwiie.”
Ne Daudi akobosia Akishi ali, “Bulayi! Ewe okhamanye niko ese omukholi wowo ndinyala khukhola.”
Akishi aboolela Daudi ali, “Bulayi! Ese ndakhukhola ewe obe omunamae wase ouniinda mu limenya liase lioosi.”
Bafilisiti babuusiana alala mala baapa ekambi mu lukoba lwa Siunemu. Ne Saulo abuusia Baisiraeli baapa ekambi e Kiliboa.
Nga Saulo ne abona banamae be Bafilisiti, aria mala kumwoyo kwewe kwesiindukha.
Ne nga Saulo ne areeba Wele Omunyali Owa Bioosi, Wele Omunyali Owa Bioosi se amukobosiakho akhaba mu marooro namwe khulwe khurumikhira Urimu namwe bang'oosi tawe.
Nio Saulo aboolela bakholi bewe ali, “Mbenjele omukhasi omufumu mala ndacha mala mureebe.”
Ne bakholi bewe bamukobosia bali, “Mulala ali mu Endori.”
Nio Saulo ekaluukhasia, afwara chingubo chichiindi, mala oli musilo niye ne babaandu bewe babili bacha khubona omukhasi oyo. Saulo aboolela omukhasi oyo ali, “Ndakulile khulwe khurumikhira e roho. Ndereere ano omundu niye ndaloma lisina liewe.”
Ne kakhali omukhasi oyo amukobosia ali, “Ng'ali ewe omanyile niko Saulo akhola. Aona bafumu ne balakusi khukhwama mu sibala sia Isiraeli. Siina sikila nono ewe ne olikho okhaka khu khundeka mala okile niirwe?”
Ne kakhali Saulo echubila omukhasi oyo mu Wele Omunyali Owa Bioosi ne aloma ali, “Nga Wele Omunyali Owa Bioosi ne amenyile mindali, kumunaanio kwosi kwosi se kulikhwichakho khulwe khukhola kano tawe.”
Nio omukhasi oyo amureeba ali, “Khwinyoselie naanu?”
Ne Saulo amukobosia ali, “Njinyoselie Samweli.”
Nga omukhasi oyo ne abona Samweli, akukuula mala areeba Saulo ali, “Siina sikila ne umbea ese? Ewe Saulo!”
Omwami aboolela omukhasi oyo ali, “Siina nisio oboone?”
Omukhasi oyo amukobosia ali, “Naboone khawele khalikho kharura mu liloba.”
Aamureeba ali, “Khafwaana khariena?”
Omukhasi oyo amukobosia ali, “Omusaakhulu alikho arura, Eboyile engubo.”
Ne, Saulo amanya ali aba Samweli, mala enama asi asikama.
Nio Samweli areeba Saulo ali, “Siina sikila ewe ne unaania, ne unjinyosia?”
Saulo amukobosia ali, “Ese ndi mu butinyu bukali. Bafilisiti balikho berekekha khu khuupana ne nase mala Wele andekhile ne se alikho angobosiakho lundi tawe. Se alikho angobosia khubirira mu bang'oosi namwe mu marooro tawe. Nono nakhulangile ewe umboolele nisio enyala nakhola.”
Ne Samweli amureeba ali, “Siina sikila nono ewe ne undeeba ese, mala Wele Omunyali Owa Bioosi akhulekhile, mala ekeele omusiku wowo?
Wele Omunyali Owa Bioosi akhukholele niko aloma khubirira khwise. Wele Omunyali Owa Bioosi atabuule bubwami khukhwama khwiwe mala aelesie chirani wowo Daudi.
Wele Omunyali Owa Bioosi akhukholeele ewe lino endaalo yino sikila se wamuria mala wakhola nga lilaka liewe ne liaba, wabunisia Amaleki tawe.
Khutasa khwako Wele Omunyali Owa Bioosi alira Isiraeli yosi ne nawe mu bunyali bwe Bafilisiti. Ne muchuli, ewe ne basoleeli bowo mukhabe alala ne nase. Wele Omunyali Owa Bioosi akhare akhaba banamae ba Isiraeli mu bunyali bwe Bafilisiti.”
Abwene ne abwene Saulo akwa asi, alambaala. Aaba ne buuri bukali khubeela kamakhuwa ka Samweli. Ne se aba ne kamaani tawe sikila aba se aliilekho sisiindu endaalo yoosi ne siilo sioosi tawe.
Nio omukhasi oyo acha niio Saulo aba. Ne nga ne abona ali Saulo aba ariire lukali, amuboolela ali, “Lola omukholi wowo akhuriire. Neanile bulamu bwase mala nakhola niko waloma.
Nono, wesi rekeeresia ko omukholi wowo. Lekha ekhuelesie kumukaati olie nio obe ne kamaani khu lukeendo lwowo.”
Saulo aloba mala aloma ali, “Se endalia tawe.” Ne kakhali bakholi bewe ne omukhasi oyo bamwekoonjelela. Aulila kamakhuwa kabwe enyokha asi, mala ekhala khu sitaanda.
Nono omukhasi oyo aba ne emoosi munju. Ne akikhonya khangu, abukula bufu abukaanda mala apa kimikaati kikhalimo kamamela tawe.
Arekekha sisialwa ebweeni wa Saulo ne bakholi bewe mala balia. Nio benyokha bacha siilo esio.

Nono Bafilisiti babuusia banamae babwe boosi e Afeki. Ne Baisiraeli baapa ekambi a sebele eli e Yesireeli.
Babaami be Bafilisiti babira ne banamae babwe mu bipupu bie chimia ne chielefu. Ne Daudi ne babaandu bewe babiranga enyuma ne Akishi.
Banamae babemeelesi be Bafilisiti bareeba bali, “Siina nisio Baeburania bano balikho bakhola ano?”
Nio Akishi areeba babemeelesi be kamae ke Bafilisiti ali, “Oyuno se ali Daudi, omukholi owa Saulo omwami owa Isiraeli? Abeele ne nase siise sileeyi ne khukhwama nga elukhila ewase, ekhamunyoolakho ne libi tawe khukhwola luno.”
Ne kakhali babemeelesi be kamae ke Bafilisiti bamuambila lirima. Ne bamuboolela bali, “Kobosiayo omundu oyo akobole khu milimo nikio wamuelesia. Se alacha ne nafwe mwiie tawe busa anyala ekela omusiku wefwe. Anyala akhola kumuleembe akari wewe ne omwami wewe khulwe khukhwira efwe.
Se ali Daudi niye bembelanga bali,
‘Saulo erire chielefu chewe,
ne Daudi chielefu kamakhumi ne kamakhumi?’ ”
Nio Akishi alaanga Daudi mala amuboolela ali, “Nga Wele Omunyali Owa Bioosi ne amenyile mindali, ewe wabeele omundu owa Ng'ali. Ne khwise liekesia lili okhoya oche ne nase buli abuundu e liie. Sikila se nanyoolakho libi liosi liosi khwiwe tawe khukhwama endaalo niyo wechela khukhwola luno. Ne kakhali babemeelesi be kamae se bakhufukiilile ewe tawe.
Nono khe okoboleyo siise sino mala cha mu muleembe nio okhakhola sisiindu siosi siosi siikhasiimisia babemeelesi be kamae ke Bafilisiti tawe.”
Ne Daudi areeba Akishi ali, “Ne ese nakholile siina? Siina nisio onyoolile khu mukholi wowo khukhwama endaalo niyo narakikha khukhukholela khukhwola siise sino? Siina sikila ne ekhacha mala ekhupane ne basiku bo mwami wase tawe?”
Ne Akishi akobosia Daudi ali, “Ese manyile ndi ewe se oli nende liosi liosi nilio wikiichibwakho mumoni mwase tawe, oli nga malaika owa Wele. Ne kakhali babemeelesi be kamae balomile bali, ‘Se alacha ne nafwe mwiie tawe.’
Nono, yinyokha kumutikhinyi makhelebeende ne bakholi bo mwami wowo niye mwecha ne nabo enje ne bulikho busia.”
Nio Daudi ne babaandu bewe barekukha makhelebeende khu kobola mu maloba ke Bafilisiti. Ne kakhali Bafilisiti bacha e Yesireeli.

Nono Daudi ne babaandu bewe bacha Sikilaki endaalo eye khataru. Baamaleki baba bebwakaale ebunafubo owa Yuda ne Sikilaki. Baba baulile lukoba lwa Sikilaki mala balwosiisie.
Lundi baba babukule embaambe bakhasi ne abo boosi ba babamo batiiti ne baboofu. Se beerakho omundu tawe ne kakhali bababukula busa bacha ne nabo.
Ne nga Daudi ne babaandu bewe becha mu lukoba, balunyoola lwayiile mala bakhasi babwe ne babaana babwe be sisoleeli nende be siikhaana babukulibwe mu mbaambe.
Nio Daudi ne babaandu bewe balila khukhwola nga bawamo kamaani ke khulila.
Ba mukha Daudi babili, bosi baba babukulibwe embaambe. Bakhasi abo baba Ahinoamu owa Yesireeli ne Abikaili owaba namulekhwa owa Nabali, khukhwama Karimeli.
Nio Daudi aba ne butinyu bukali sikila babaandu baloma bali bamupe kamabaale. Babaandu boosi babeelela mu miooyo buli mundu sikila babaana bewe be sisoleeli nende be siikhaana. Ne kakhali Daudi anyoola mu kamaani Wele Omunyali Owa Bioosi, Wele wewe.
Ne Daudi aboolela Abiatari omusaayi okhwa Ahimeleki ali, “Ndereere efodi.” Nio Abiatari arerera Daudi efodi.
Ne Daudi areeba Wele Omunyali Owa Bioosi ali, “Ndime khu banuuli bano? Ndabatiila ku?” Wele Omunyali Owa Bioosi akobosia ali, “Batimekho sikila ng'ali olabatiila mala olasikula.”
Nio Daudi arekukha ne babaandu chimia sita ba baaba ne naye. Bacha bola khu kheechi kha Besori mala babaandu chimia chibili basikala ebweeneyo.
Sikila baba baluile lukali khwambukha tawe. Ne Daudi ne babaandu chimia chine bachiililila ne lukeendo.
Nga boola khu lukoongo, banyoola Omumisiri mala bamuyila khu Daudi. Bamuelesia kumukaati alia, bamua kameechi anywa. Ne bamua e keeki eye chinduli ne bisusuuchu bibili.
Ne nga Omumisiri oyo amala khulia, anyoola kamaani sikila aba se alilekho kumukaati namwe kameechi khulwe chindaalo chitaru siilo ne kumuusi tawe.
Ne Daudi amureeba ali, “Ewe oli omukholi owa naanu ne wama waena?”
Omumisiri oyo amukobosia ali, “Ese ndi omusoleeli khukhwama Misiri. Endi omukholi owo omuamaleki. Ne omwami wase andekhile enyuma sikila naba omulwale khulwe chindaalo chitaru.
Khwaba khwebwakaale ebunafubo owa Cheriti ne ebunafubo owa Yuda ne Kalebu. Ne khwosia lukoba lwa Sikilaki.”
Ne Daudi amureeba ali, “Onyala wambila niio banuuli abo bali?” Ne omumisiri oyo amukobosia ali, “Njechubile mu lisina lia Wele oli se olanjira namwe unjakanisie khu mwami wase tawe ne ese endakhuyila niio bali.”
Nio ayila Daudi.
Nga ne bolayo, banyoola banuuli abo basalanile buli abuundu balikho balia ne banywa ne bakhina sikila bibiindu nibio banuula khukhwama khu Bafilisiti ne mu maloba ka Yuda.
Nio Daudi abebwaakala khukhwama enje ne bukhasia tawe khukhwola ekolooba eye endaalo eyaloondakho. Omundu se aonakho tawe ne bakhali basoleeli chimia chine ba baniina khu ngamia mala belukha.
Daudi akobosia bioosi nibio Baamaleki baba ne babukula mala asikula ne bakhasi bewe babili.
Se siliio siikhanyoolekha tawe, sikeekhe namwe siboofu, babaana be sisoleeli nende be siikhaana ne buli sisiindu nisio baba ne banuula biakobola.
Daudi akobosia bioosi. Daudi lundi abukula kiminyele ne kamatuuli ke bibiaayo mala babaandu baloonda chikhaafu echo ebweeni wa Daudi ne baloma bali, “Bino nibio Daudi anuulile.”
Nio Daudi acha niio babaandu chimia chibili abo baba. Babaandu abo baba baluwa ne se baloonda khu Daudi tawe nono baba balekhwa a sebele eya Besori. Ne bacha bakaanana Daudi ne babaandu nibo aba nabo. Ne Daudi abembiia, abakheesia.
Ne kakhali babaandu balala ba baaba ne bacha ne Daudi baba bamayaanu ne chinge. Nono baloma bali, “Sikila se bachile ne nafwe tawe, se khulabawakho bibiindu bioosi bioosi khu nibio khukobosie tawe. Ne kakhali buli mundu alabukula omukhasi wewe ne babaana bewe mala ache.”
Ne kakhali Daudi ababoolela ali, “Bawandaayase, se mulakhola murio khu nibio Wele Omunyali Owa Bioosi akhuelesie efwe tawe. Akhuliindile efwe mala ara banuuli babechile khukhwibwaakala mu bunyali bwefwe.
Naanu okana aulile kamalilo kenywe? Ba bachile mwiie ne abo ba basikale baliinda kimifuko boosi balanyoola bilekhaane.”
Daudi akhola lino liaba lilaka mu Isiraeli khukhwama endaalo eyo khukhwola luno.
Nga Daudi acha Sikilaki, aaruma bibiindu bilala khu bie liie khu basaale bewe basaakhulu ba Yuda ne aloma ali, “siianwa siowo nisio sino khukhwama khu biindu bie liie bie basiku ba Wele Omunyali Owa Bioosi.”
Aarumania bibiindu ebio khu baandu ba Beteli, Ramoti ne ebunafubo owa Yuda. Aarumanisilia akhaba Yatiri,
Aroeri, Sifimoti, Esitemoa,
ne Rakali. Arumanisilia ne chingoba cha Yeraimeeli, ne Bakenayi,
Horima, Borashani, Atachi ne
Heburoni. Aarumanisilia akhaba babaandu abuundu oosi niio niye ne babaandu bewe bakeenda.

Nono Bafilisiti bapana liie ne Baisiraeli. Ne babaandu ba Isiraeli belukha Bafilisiti mala beererwa khu sikulu sia Kiliboa.
Bafilisiti lundi bapana lukali ne Saulo mala bera Yonasani ne Abinatabu ne Malikishua ba okhwa Saulo.
Bukhupani bwaba burafu, khu Saulo alaswa buyiingo mala achunisibwa lukali.
Nio Saulo aboolela omusuti owe bulwaani wewe ali, “Choola embalu yowo mala unjire, nio Bafilisiti basiinde bano bakhanjira mala banjinyailakho tawe.” Ne omusuti owe bulwaani bwewe se amwiira tawe sikila aria lukali. Nono Saulo abukula embalu yewe eng'ene mala akikwakho.
Ne omusuti owe bulwaani bwewe nga ne abona ali Saulo afwiile, yesi abukula embalu yewe mala akikwakho mala afwa ne Saulo.
Khwako, Saulo ne basoleeli bewe bataru ne omusuti owe bulwaani bwewe bafwiila khulala endaalo eyo.
Babaandu ba Isiraeli ba baaba engelekha we Litooma lia Yesireeli nende be ebukwe we luluuchi lwa Yoritani babona bali babaandu ba Isiraeli baba belukhe. Lundi baulila bali Saulo ne basoleeli bewe baba bafwiile. Boosi balekha chingoba chabwe mala belukha. Ne Bafilisiti becha mala bamenya mu chingoba echo.
Endaalo eyaloondakho, nga Bafilisiti ne bacha khuyaaya bie bafu, banyoola kimibili kia Saulo ne babaandu bewe bataru kialambaalile khu sikulu sia Kiliboa.
Nio bakhala kumurwe kwa Saulo, bamufwarura bulwaani bwewe. Nio baruma barumwa mu sibala sie Bafilisiti sioosi khuboolela bifwaani biabwe ne babaandu babwe kamakhuwa kamalayi ako.
Bara bulwaani bwa Saulo mu Lukaangu lwa wele bali Asitaroti mala babambila kumubili kwewe khwisiisi lia Betisiani bakukhomelakho.
Babaandu ba Yabesi-Kileati, baulila niko Bafilisiti bakhola khu Saulo.
Ne babaandu banyindaafu boosi barura bakeenda siilo sioosi bola Betishani bekhisia kimibili kia Saulo ne babaandu khukhwama khwisiisi. Bakobola nakio e Yabesi, mala bakioselia ebweeneyo.
Mala, babukula bikuumba mala babisiikha asi we kumurongooro mu lukoba lwa Yabesi mala balekha khulia khulwe chindaalo saba.

Enyuma we lifwa lia Saulo, Daudi aaba akoboole khukhwama khukhwirana ne Baamaleki, mala amenya mu Sikilaki khu ndaalo chibili.
Endaalo eloondakho omundu echa khukhwama mu kambi ya Saulo. Aba atabulaake chingubo chewe ne khukhwichukhakho liloba khumurwe. Acha niio Daudi aba mala enama ebweeni wewe mu khweboombia.
Daudi amureeba ali, “Ewe wama waena?” Naye amukobosia ali, “Nelukhe khukhwama mu kambi eye Baisiraeli.”
Daudi aloma ali, “Mboolele! Siina sisiekholeekhe?” Akobosia ali, “Banamae befwe beluukhe liie, ne babaandu befwe bakali bafwiile. Saulo no mwana wewe Yonasani bosi bafwiile.”
Daudi amureeba ali, “Omanyile orie oli Saulo no mwana wewe Yonasani bafwiile?”
Omusoleeli oyo amukobosia ali, “Lianyoolekhana busa ndi khu sikulu sia Kiliboa, mala nabona Saulo eunile khwifumo liewe. Ne kamakaari ne babaandu be chifarasi che liie baba bamwimbie.
Nio ekhebukha, ambona mala anaanga. Ne nga nafukiilila,
Andeeba ali, ‘Ewe naanu?’, Mala namukobosia ndi ese Omuamaleki.
Nio aloma ali, ‘Yiicha siimbi mala unjire! Naumiie lukali, ne ndi siimbi khufwa.’
Khwako nacha niio ali mala namwiira. Sikila namanya ndi nga nakwiile ario alafwa siise siosi siosi. Nio namufuula ekuutwa khu murwe kwewe ne lichaabe khu mukhono kwewe mala nabireerire ebweeni wowo omwami.”
Daudi etabulaka chingubo, alala ne babaandu bewe boosi.
Basooma ne khukhweyimana khulia khukhwola ekolooba. Bakhola bario sikila Saulo, ne Yonasani ne babaandu ba Wele Omunyali Owa Bioosi ne be nju eya Isiraeli baba bererwe mwiie.
Daudi areeba omusoleeli omurereere elomo ali, “Ewe wama waena?” Amukobosia ali, “Ese Omuamaleki, ne menyile mu sibala siowo.”
Daudi amureeba ali, “Siina sikila nokharia omurobore owa Wele Omunyali Owa Bioosi tawe?”
Ne Daudi alanga mulala khu basoleeli bewe mala amukobosia ali, “Mwire!” Omusoleeli oyo apa Omuamaleki mala amwiira.
Daudi aboolela Omuamaleki ali, “Wamwene werereere kano. Wekhalakila kumusaango wamwene nga ne wafukiilila oli werire oyo niye Wele Omunyali Owa Bioosi aarobora khuba omwami.”
Daudi emba bililo bino khu Saulo ne omwana wewe Yonasani,
aaloma ali, lulwimbo luno lukhoya lwekesibwe khu baandu ba Yuda. Lwaandikwa mu sitabu sia Yasiari.
“Ee Isiraeli luyali lwowo lwaweleele khu bikulu.
Banamae befwe Banyindaafu bakwile barie!
Mukhaboola kano mu Katihi,
namwe khu chingila che lukoba lwa Ashikeloni tawe.
Ne busa bakhaana be ba Filisiti bakhola bario bekhoya,
bakhaana be basiinde bakhola bario beniinia.
“Efula namwe luume bikhakwakho khu bikulu bia Kiliboa tawe.
Buli lwosi kimikuunda kiayo kikhoya kialekha khubamo bibiaamo tawe!
Sikila ebweeneyo niyo engabo yo munyindaafu yafwolobisibwa
engabo eya Saulo se yaakhwa kamafura lundi tawe.
Khukhwama khu sifuki sie babaandu babeerwa,
khukhwama khu mibili kie banamae,
buyiingo bwa Yonasani se bwakobola tawe,
ne embalu eya Saulo se yakobola busa tawe.
“Saulo ne Yonasani, balayi lundi basiime,
mu bulamu ne mu lifwa baaba alala.
Baba babangu khukhila chifuruusi,
be kamaani khukhila chitalang'i.
“Ee bakhaana Baisiraeli lila Saulo,
Owamufwara enywe chingubo chimbesemu cha katani chisiimisia,
ne khumusaa kamamili ke sahabu khu ngubo chenywe.
“Banyindaafu bakwile bariena mwiie!
Yonasani eriirwe akonile khu bikulu bienywe.
“Khulila ewe wandaayase,
Yonasani nga nilwo yaba asiimisia!
Busiime bwowo khwise bwaba bwe liukia
bwaba bukhila busiime bwe bakhasi.
“Banyindaafu bakwile bariena!
Bulwaani bwabwe bwalekhilwe lundi buli busa.”

Enyuma wa kano, Daudi areeba Wele Omunyali Owa Bioosi ali, “Nyala nacha namiia lukoba lulala lwa Yuda?”
Wele Omunyali Owa Bioosi amukobosia ali, “Yee khoche.” Daudi areeba lundi ali, “Lulala siina?” Wele Omunyali Owa Bioosi amukobosia ali, “Heburoni.”
Khwako Daudi acha Heburoni ne bakhasi bewe boombi, Ahinoamu owe Yesireeli ne Abikaili ngwa Nabali, owama e Karimeli.
Lundi Daudi abukula babaandu bewe nende be chinju chabwe, mala bamenya mu ngoba chili aembi ne Heburoni.
Nio babaandu ba Yuda bacha e Heburoni mala bachukha kamafura khu Daudi abe omwami owa Yuda.
Nga Daudi ne aulila ali babaandu ba Yabesi-Kileati nibo babasiikha Saulo,
aruma barume khu baandu Yabesi-Kileati ne aloma ali, “Wele Omunyali Owa Bioosi akhoya amuelesie chikhabi, sikila nga mwekesie burie bwenywe khu mwami wenywe ne khumusiikha.
Nono Wele Omunyali Owa Bioosi akhoya amwekesie busiime ne lisuubila. Ese nja khu mukholela kamalayi sikila niko mukholile.
Khwako, ba ne kamaani lundi banyindaafu! Omwami wenywe Saulo afwiile, ne babaandu ba Yuda banjukhilekho kamafura khuba omwami wabwe.”
Abuneri okhwa Neri, aba komanda owe banamae ba Saulo. Abukula Ishibosheti okhwa Saulo bambukha luluuchi lwa Yoritani bacha Mahanaimu.
Ebweeneyo Abuneri akhola Ishibosheti khuba omwami owe bibala bia Kileati, Asieri, Yesireeli, Efuraimu, ne Benjamini, ne khu Isiraeli yoosi.
Ishibosheti okhwa Saulo aba ne bukhulu bwe kimiiko kamakhumi kane ne arakikha khukhwamiia Isiraeli, mala amiia khu miiko kibili.
Ne ekholo eya Yuda nayo yaloonda Daudi.
Daudi amiia Yuda ne ali mu Heburoni khu miiko saba ne kimieesi sita.
Abuneri okhwa Neri, ne bakholi ba Ishibosheti okhwa Saulo, bama e Mahanaimu bacha mu lukoba lwa Kibeoni.
Yoabu okhwa Seruya, ne bakholi ba Daudi bacha babakaanila alitiisi lia Kibeoni. Bekhala asi bosi, sipupu silala lubeka lulala lwe litiisi ne sipupu sisiindi nasio lubeka luluundi.
Abuneri aboolela Yoabu ali, “Lekha babaana basoleeli benyokhe benyae ebweeni wefwe.” Mala Yoabu akobosia ali, “Lekha benyokhe.”
Khwako benyokha mala babala babaandu likhumi na babili ba Ishibosheti ne kholo eya Benjamini, ne likhumi na babili ba Daudi.
Buli sia mulala afwakhila omusiku wewe kumurwe ne khumuuna embalu mumbafu nio bakwa asi bafwila khulala. Nio liakila abuundu ao mu Kibeoni alaangwa “Siwanja sie chimbalu.”
Liie liaba lirafu lukali endaalo ng'eneyo. Abuneri ne Baisiraeli baulwa ne banamae ba Daudi.
Ba okhwa Seruya bataru babaayo: Yoabu, Abisai, ne Asaieli. Asaieli aba anyala atima khangu nga kicheu.
Asaeli arakikha khutimania Abuneri, atima ne amwiluungikhe.
Abuneri ekhebukha mala amureeba ali, “Ewe niye Asaeli?”
Aamukobosia ali, “Yee niise.”
Abuneri aamukobosia ali, “Lola lubeka luseecha namwe lukhasi, otiile mulala khu basoleeli mala obukule siosi siosi nisio ali ne nasio.” Ne kakhali Asaeli achiililila khumutimania.
Abuneri amuboolela lukhola khabili ali, “Lekha khu khundimania! Siina sikila ne wenya khwiire? Nyala nabonana ne wandaayo Yoabu ndiena?”
Ne kakhali Asaheli se alekha khumutimania tawe. Nio Abuneri amuuna engera ye lifumo enda mala yarurira khu mukoongo. Asaeli akwa asi afwa. Ne buli mundu owecha abuundu niio Asaeli afwila emao asila busa.
Ne kakhali Yoabu ne Abisai barakikha khuyiima Abuneri. Oli enyanga ekwa, bacha khu sikulu sia Ama, e bukwe owa Kia, khu ngila echa mu sichiimi sia Kibeoni.
Babaandu khukhwama mu kholo eya Benjamini bakara Abuneri lundi bebuusia alala khu sikulu.
Abuneri alaanga Yoabu mala aamureeba ali, “Khuchiililile ne khu khupana? Se onyala wabona oli ekhumaliilikha bukhabe buchuuni tawe? Olabukula siise siina nio okaanie babaandu bowo balekhe khu khutimania efwe bawandaayabwe?”
Yoabu aamukobosia ali, “Nga Wele ne amenyile, obanga se olomile tawe, ng'ali andi babaandu base bachiililile ne khu mutimania khukhwola muchuli.”
Nio Yoabu apa ekhoombi, mala babaandu bewe balekha khutimania Baisiraeli, ne khulekha khu khuupana.
Abuneri ne babaandu bewe bakeenda babirira khwitooma lia Yoritani siilo esio sioosi. Ne enyuma we khukeenda kumutikhinyi kwoosi, boola e Mahanaimu.
Yoabu nga ne alekha khutimania Abuneri, abuusia babaandu bewe boosi mala anyoola ali, likhumi na tisa khu bakholi ba Daudi se balikho tawe, alala ne Asaeli.
Babaandu ba Daudi baba berire babaandu chimia chitaru ne kamakhumi sita ba Abuneri khukhwama mu kholo eya Benjamini.
Yoabu ne babaandu bewe babukula kumubili kwa Asaeli ne khukusiikha mu siliindwa sienju yabwe e Betelehemu. Nio bakeenda siilo sioosi bwabasiela e Heburoni.

Liie liabao akari wenju eya Saulo ne Daudi khu siise sileeyi. Ne enju eya Daudi yachiililila khunyoola kamaani ne eya Saulo nayo yachiililila khuuba endekhele.
Daudi asaala babaana be siseecha sita nga ne baloondana, basalilwa e Heburoni. Omubele aba Amunoni, ne maawe aba Ahinoamu khukhwama e Yesireeli.
Owe khabili aba Kileabu ne maawe aba Abikaili ngwa Nabali, khukhwama e Karimeli. Owe khataru aba Abusolomu ne maawe aba Maaka omukhaana owa Talimai omwami owa Keshuri.
Owa khane aba Atoniya ne maawe aba Hakiti. Owa kharaano aba Shefatia, ne maawe aba Abitanda.
Owa sita aba Itireamu ne maawe aba Egila. Babaana bano boosi basaalilwa mu Heburoni.
Nga khu khuupana ne khwachiililila akari we nju eya Daudi ne eya Saulo, Abuneri anyoolanga kamaani munju mwa Saulo.
Saulo aba no mukhasi niye aamenyia busa nga omusaale bali Risipa omukhaana owa Aya. Endaalo ndala Ishibosheti okhwa Saulo areeba Abuneri ali, “Siina sikila nokonile ne mukha paapa?”
Lino liabeelesia Abuneri. Mala aamukobosia ali, “Wibaasia oli ese ndi kumurwe kwembwa khukhwama Yuda? Mu siise sileeyi khukhwola luno nabeele omweyikinwa khunju eya raraao Saulo, bawandaaye ne basaale bewe. Lundi namuoniisie enywe khulekha khuulwa ne Daudi, ne luno umbiiya sikila omukhasi!
Wele akhoya aelesie Abuneri kumunaanio, ne lukali ese naba bali se kholela Daudi niko Wele Omunyali Owa Bioosi amwechubila tawe.
Kharusie bubwami khukhwama munju eya Saulo ne khukhwimikha bubwami bwa Daudi khu Isiraeli ne Yuda, khukhwama Dani khukhwola Beerisheba.”
Ishibosheti se akobosia Abuneri likhuwa liosi liosi tawe sikila amuria.
Abuneri aruma barume khu Daudi, e Heburoni, ne aloma ali, “sibala sino sia naanu? Khola endakaano ne nase, ne nja khu khuyeeta khureera Isiraeli sioosi sibe asi wowo.”
Daudi akobosia ali, “Bulayi. Nja khukhola endakaano ne nawe. Ne kakhali khwenyakho sisiindu silala: okhambonekhela ne okhareerire omukhaana owa Saulo Mikali tawe.”
Ne Daudi aruma barume khu Ishibosheti okhwa Saulo ne aloma ali, “Ngoboselie omukhasi wase Mikali. Niye nakhwa kamafunga emia ndala ke Bafilisiti.”
Nio Ishibosheti amurusia wo museecha wewe Palitieli okhwa Laishi.
Palitieli amuloondakho khu ngila nalila khukhwola mu lukoba lwa Baurimu. Ne Abuneri aloma ali, “Kobola engo,” mala aakobolayo.
Abuneri acha khu basaakhulu ba Isiraeli mala ababoolela ali, “Khulwe siise sileeyi mwenyile Daudi abe omwami wenywe.
Nono khola murio. Khebulila muli Wele Omunyali Owa Bioosi aalaka Daudi ali, ‘nja khurumikhira omukholi wase Daudi khuonia babaandu base Isiraeli khukhwama khu Bafilisiti ne khukhwama khu basiku babwe babaandi.’ ”
Abuneri yesi abolela ekholo eya Benjamini. Nio acha e Heburoni khuboolela Daudi niko babaandu ba Benjamini ne ba Isiraeli bafukiilile khukhola.
Abuneri acha niio Daudi ali e Heburoni, ne babaandu be siseecha kamakhumi kabili. Mala Daudi abakholela bukeni.
Abuneri aboolela Daudi ali, “Luno ndacha mala khubuusilie Isiraeli yoosi nio bakhole endakaano ne nawe. Ne ewe ocha khwamiia abo boosi nibo wenya.” Daudi alekha Abuneri acha khu lukeendo lwewe ne kumuleembe.
Musise sitiiti, Yoabu ne bakholi babaandi ba Daudi bakobola khukhwama mu khuseera. Bareera bibiindu bikali nibio bayaayile. Kakhaba kario, Abuneri se abao ne Daudi e Heburoni tawe. Sikila Daudi aba ambuukhe achiile lukeendo lwewe ne kumuleembe.
Yoabu ne banamae nibo aba nabo nga becha Heburoni baboolela Yoabu bali, “Abuneri echile khu mwami Daudi. Ne omwami amulekha acha mu muleembe.”
Nio Yoabu acha niyo omwami ali ne khumureeba ali, “Okholile siina sino? Abuneri echile niio oli ne siina sikila nomulekhile aacha?
Omanyile oli echile ano khukhubea ne khumanya koosi niko okhola ne oosi niio ocha.”
Enyuma we khulekhana ne Daudi, Yoabu aruma barume khutiila Abuneri mala bamuyusila khu sebele eya Sira. Daudi se amanyakho siosi siosi tawe.
Abuneri nga ne akobola mu Heburoni, Yoabu amuyila alubeka asilibwa, nga owenya khukhwikutakho naye. Abwenao amuuna kumubano munda. Khwako Abuneri eerwa sikila eera Asaeli wandaaye owa Yoabu.
Enyuma wako, nga Daudi ne aulila kano, aaloma ali, “Ese ne bubwami bwase se khuli ne kamabi ebweeni wa Wele Omunyali Owa Bioosi khuloondekhana ne khukhwirwa khwa Abuneri okhwa Neri tawe.
Kumunaanio kube khu Yoabu ne lisaaye liewe! Buli mu selukho lisaaye liewe likhabemo omundu ooli ne bulwaale bwa kisonono namwe bulwaale bwe kamakele, namwe omuleme okeendela khu siimbo, namwe niye beera mwiie, namwe owe njala!”
Khwako Yoabu ne wandaaye Abisai beera Abuneri sikila eera wandayaabwe Asaeli mwiie liliaba e Kibeoni.
Nio Daudi aboolela Yoabu ne babaandu bewe khutabulaka chingubo chabwe, befware kamakunia mala balile Abuneri. Omwami Daudi omwene akeendela enyuma we lisanduku lio mufu.
Basiikha Abuneri e Heburoni. Ne omwami Daudi aapa lulwang'a mala aalilila khu siliindwa sia Abuneri, mala babaandu boosi balila.
Omwami alila Abuneri ne aloma ali:
“Abuneri akhoyela afwe nga omusilu ku?
Kamakhono kowo se kabowa tawe,
ne bikele biowo se biabowa kimikoye tawe.
Wakwile nga omundu okwa ebweeni we bamayaanu,”
mala babaandu boosi bamulila lundi.
Nio babaandu boosi becha khwikoonjelela Daudi aliekho siakhulia ne kusiili kumuusi. Ne kakhali Daudi echuba naloma ali, “Wele akhoya amba kumunaanio kaaba bali ndia siakhulia namwe sisiindu siosi siosi enyanga ne khakwa tawe!”
Babaandu boosi babona likhuwa elio, mala liabasiimisia. Buli siindu nisio omwami akhola siasiimisia babaandu boosi.
Endaalo eyo, babaandu boosi mu Isiraeli yoosi bamanya bali se liaba lilienya lio mwami khukhwira Abuneri okhwa Neri tawe.
Omwami aaboolela bakholi bewe ali, “Se mumanya muli endaalo eya luno omwami lundi omundu omukali mu Isiraeli amalile khufwa tawe?
Akhaba ne ndi omwami owachukhwakho kamafura, ndi omutekhele luno. Ba okhwa Seruya bano baba ne kamaani khu khukhila. Wele Omunyali Owa Bioosi akhoya aruunga omumayaanu khuloondekhana ne bumayaanu bwewe.”

Nga Ishibosheti okhwa Saulo ne aulila ali Abuneri afwiliile e Heburoni, awa kamaani. Baisiraeli boosi baba ne liayaaya.
Ishibosheti aba ne babaandu babili ba baaba babemeelesi be Baseeri. Mulala aba bali Baana, ne okundi aba bali Rekabu, ba okhwa Rimoni khukhwama Beeroti mu kholo eya Benjamini. (Beeroti lwosi lubalwa khuba lulalakho khu ngoba cha Benjamini.
Bamenywa balwo be khunyoa belukhila e Kitaimu, niio bamenyile nga baakwa khukhwola luno.)
Yonasani okhwa Saulo aba no mwana owalemala bikele bali Mefibosheti. Aba ne bukhulu bwe kimiiko kiraano nga likhuwa ne liama Yesireeli bali Saulo ne Yonasani bafwiile. Chilomo nga ne chama mu lukoba lwa Yesireeli bali Saulo ne Yonasani bafwiile, omulesi wewe amuyula mala elukha. Mu khuyuyukhana, amupa asi mala amutasa buleme.
Nono ba okhwa Rimoni omuberoti, Rekabu ne Baana barakikha lukeendo lwe khucha owa Ishibosheti. Bolayo mwiangilwe ne alikho aola.
Omukhasi omuliindi we kumuliango owaba ne alikho aseesa engaanu aungula mala liilo lia mutiila. Nio Rekabu ne Baana bepiula munju.
Nga bola munju, bacha mu lusiro nimwo Ishibosheti aaba. Bamunyoola alikho akona, mala bamwiira. Nio bamurusiakho kumurwe, bakubukula mala bakeenda siilo sioosi khubirira mwitooma lia Yoritani.
Baelesia omwami Daudi kumurwe okwo e Heburoni. Bamuboolela bali, “Kumurwe kwo musiku wowo Ishibosheti okhwa Saulo omusiku wowo owenyanga khukhwira ewe, kuli ano. Luno Wele Omunyali Owa Bioosi akhwiyachile Saulo ne lisaaye liewe.”
Ne kakhali Daudi aakobosia Rekabu ne wandaaye, babaana ba okhwa Rimoni omuberoti ali, “Nga Wele Omunyali Owa Bioosi ne amenyile mindali, owambonia khukhwama mu busiku bwoosi!
Omundu mulala echa amboolela ali, ‘Lola Saulo afwiile.’ Ebaasia ali andereere kamakhuwa kamalayi. Ne kakhali namutiila mala namwirira e Sikilaki. Okwo kwaba kumuruungo nikwo namuelesia khulwe chilomo chewe nicho andeerera.
Ne bulaba bubi bukali po, khu baandu baabi babeera omundu okhalikho ne kumusaango tawe, owikonela busa liilo munju mwewe? Luno nja khumwiyacha nga ne mwamwirire, mala mubunie khukhwama khu sibala.”
Daudi arusia lilaka, mala basoleeli bewe beera Rekabu ne Baana mala babakhalaka kamakhono kabwe ne bikele. Babasuunga ambi ne litiisi lie mu Heburoni. Ne kakhali babukula kumurwe kwa Ishibosheti bakusiikha mung'ani eya Abuneri e Heburoni.

Nio chikholo choosi cha Isiraeli chacha khu Daudi e Heburoni mala bamuboolela bali, “Efwe khuli babaandu be kamafuki kowo.
Mu biise bibiabira, Saulo nasiili omwami wefwe, niwe owemeelelanga babaandu ba Isiraeli mwiie. Ne Wele Omunyali Owa Bioosi akhuboolela ali, ‘Ewe okhabe omwaayi lundi omwami owe babaandu base Isiraeli.’ ”
Nio basaakhulu boosi ba Isiraeli bacha khu mwami Daudi e Heburoni. Ne Daudi akhola endakaano ne nabo e Heburoni ebweeni wa Wele Omunyali Owa Bioosi. Bamuchukhakho kamafura nga omwami owa Isiraeli.
Daudi aba ne bukhulu bwe kimiiko kamakhumi kataru narakikha khuuba omwami. Amiia khu miiko kamakhumi kane.
Amiia Yuda ne ali mu Heburoni khu miiko saba ne kimieesi sita. Ne amiia Isiraeli ne Yuda nali mu Yerusalemu khu miiko kamakhumi kataru na kitaru.
Ne kakhaba kario Daudi aamba lukoba lwabwe lusire lwa Sayuni, lulwecha lwamanyikhana nga Lukoba lwa Daudi.
Endaalo ng'eneyo Daudi aboolela babaandu bewe ali, “Omundu yesi yesi onyala aula Bayebusi akhoya aniinile khu ngila eye kameechi nio mala ebwaakale babofu ne baleme nibo Daudi abiila.” Liakila lialomekha lili, “Omubofu no muleme se banyala bengila munju eya Wele Omunyali Owa Bioosi tawe.”
Daudi nga amala khutiila lukoba, aalumenyamo ne khulutiuukha lisina ali, “Lukoba lwa Daudi.” Ombakha alubotookhelesia khurakikhira mu maloba ke kimiliinda khucha mukari.
Nio Daudi atasa khuuba ne kamaani sikila Wele Omunyali Owa Bioosi, Wele owe bunyali aba ne naye.
Omwami Hiramu owe Tiro aruma barume be kimilimo khu Daudi. Baba ne kimirongooro kimitarakwa kie khukhwombakha, alala nende babeechi ne babombakhi barumikhira kamabaale, babombakha enju eya Daudi.
Liakila Daudi amanya ali Wele Omunyali Owa Bioosi amwimiisie niye nga omwami owa Isiraeli lundi akaliisie bubwami bwewe sikila babaandu bewe Isiraeli.
Enyuma we khuuyila Yerusalemu khukhwama Heburoni, Daudi akhwa bakhasi ne khutasakho babaandi nibo aamenyia mu Yerusalemu nga basaale mala asaala babaana basoleeli ne bakhaana babaandi.
Kano niko kamasina ke babaana nibo asaala ne ali mu Yerusalemu: Siamua, Siobabu, Nasani, Solomoni
Ibihari, Elishua, Nefeei, Yafia
Elisiama, Eliata ne Elifeleti.
Nga Bafilisiti ne baulila bali Daudi achukhilwekho kamafura khuuba omwami owa Isiraeli, boosi barakikha khumuyiima. Ne kakhali nga Daudi ne aulila lino, acha mu bwikisi.
Bafilisiti baba bechile mala basalaaniile mwitooma lia Refaimu.
Daudi areeba Wele Omunyali Owa Bioosi ali, “Nje nibwaakale Bafilisiti? Ocha khumbelesia bukhili?” Wele Omunyali Owa Bioosi amukobosia ali, “Yee, cha! Nja khu khuelesia bukhili khu nibo.”
Nio Daudi aacha e Baali-perasimu ne ebweeneyo niyo aulila Bafilisiti. Aloma ali, “Wele Omunyali Owa Bioosi abirire mu basiku base nga kameechi kakechuule.” Nio liakila abuundu ao alaangwa bali Baali-perasimu.
Bafilisiti nga ne belukha, balekha enyuma bifwaani biabwe, mala Daudi ne babaandu bewe babisuta.
Nio Bafilisiti bakobola sie tooma lia Refaimu, basalanila lundi.
Ne nga Daudi areeba Wele Omunyali Owa Bioosi lundi, amukobosia ali, “Okhabeluungikha tawe. Babotookhelele, mala obebwaakale khukhwichila lubeka lwe kimirongooro kia misorisati.
Ne noulila chindiri che khukeenda angaaki we kimirongooro, khola khangu. Sikila Wele Omunyali Owa Bioosi akhakhuraangirire khukhwira banamae be Bafilisiti.”
Daudi akhola nga nilwo Wele Omunyali Owa Bioosi amulaka, mala atimania Bafilisiti khukhwama e Keba khukhwola e Keseri.

Lundi Daudi abuusia alala babaandu barobore boosi Baisiraeli chielefu kamakhumi kataru.
Daudi enyokha mala aacha ne babaandu nibo aba nabo boosi khukhwama e Baala mu Yuda. Bacha khurusiayo Lisanduku lie ndakaano eyo Omwami Wele Omunyali Owa Bioosi, owikhaale khu kerubi.
Basutila Lisanduku lie Ndakaano khu likaari liiya nilio babukula khukhwama munju eya Abinatabu eyaba khu sikulu. Usia ne Ahio, ba okhwa Abinatabu, nibo babatimia likaari elio ne Lisanduku lie Ndakaano eya Wele.
Ahio aba ebweeni we Lisanduku lie Ndakaano.
Daudi ne Baisiraeli boosi baba balikho bakhina ne beemba ne kamaani kabwe koosi ebweeni wa Wele Omunyali Owa Bioosi. Baapa biilili, kamatuungu, chitamburini, ching'oma ne bibiindu bie khu khuupania alala mu mienya.
Nga ne boola abuulilo bwa Nakoni, chieeyi chetuya, mala Usia atiila Lisanduku lie Ndakaano.
Wele Omunyali Owa Bioosi aambila Usia lirima mala amwiira sikila atiila Khwisanduku lie Ndakaano. Usia aafwiila ebweeneyo khu ndulo e Lisanduku lie Ndakaano.
Daudi aba ne lirima sikila Wele Omunyali Owa Bioosi eera Usia. Nio abuundu ao alaangwa Peresi-usa khukhwola luno.
Daudi aba ne buuri khu Wele Omunyali Owa Bioosi endaalo eyo, mala aloma ali, “Ndabukula ndiena Lisanduku lie Ndakaano?”
Nono Daudi se enya khuyila Lisanduku lie Ndakaano eya Wele Omunyali Owa Bioosi mu lukoba lwewe tawe. Ne kakhali aliausia mala aliyila munju mwa Obedi-Edomu, omukiti.
Liamenyayo kimieesi kitaru, mala Wele Omunyali Owa Bioosi abiita chikhabi Obedi-Edomu nende be nju yewe boosi.
Omwami Daudi aulila ali Wele Omunyali Owa Bioosi aeleesie be nju eya Obedi-Edomu chikhabi ne bibiindu bioosi nibio aba ne nabio sikila Lisanduku lie Ndakaano eya Wele. Nio Daudi acha akobosia Lisanduku lie Ndakaano eya Wele khukhwama munju eya Obedi-Edomu mala aliyila mu Lukoba lwa Daudi ne khoyo.
Nga abo baba ne basutile Lisanduku lie Ndakaano eya Wele Omunyali Owa Bioosi ne bamala khucha bikele sita, Daudi mala aanila Omwami embosio eye euunwa ne moosi enefu.
Daudi, efwara engubo elaangwa efodi eya katani mu sibuno mala akhina ne kamaani kewe koosi, ebweeni wa Wele Omunyali Owa Bioosi.
Khwako Daudi ne Baisiraeli boosi bayila Lisanduku lie Ndakaano e Yerusalemu ne chingalakala che busangaafu ne luyoka lwe chikhoombi.
Nga Lisanduku ne liaba ne lireerwa mu lukoba, Mikali, omukhaana owa Saulo, alengelelela munuma abona Daudi ne akhina ne khusuna ebweeni wa Wele Omunyali Owa Bioosi mala amubonela bubi.
Bareera Lisanduku lie Ndakaano mala balira abuundu walio mu liiema nilio Daudi alikholela. Nio aana biianwa bie khukhwosia ne biianwa bie kumuleembe khu Wele Omunyali Owa Bioosi.
Ne Daudi nga na amala khuana bianwa bie kumuleembe, abiita babaandu mu lisina lia Omwami Wele Omunyali Owa Bioosi.
Akaba biakhulia khu baandu boosi. Aelesia buli mundu owe siseecha nende we siikhasi mu Isiraeli sitonyi sie kumukaati, sitonyi sie nyama enjosie, ne kimisabibu kimiomu. Nio buli mulala acha engo wewe.
Enyuma wako, nga Daudi akobola engo khukheesia be nju yewe, Mikali omukhaana owa Saulo arura enje khumwakaanila. Aaloma ali, “Omwami owa Isiraeli luno eelesie lukoosi luboofu po! Eyanikhiliile nga omusilu ebweeni we bakhaana be bakholi bewe!”
Daudi aamukobosia ali, “Khinile khusiimisia Wele Omunyali Owa Bioosi, owandobora ese khukhila raraao, ne khu khukhola ese omwimeelesi owe babaandu bewe Baisiraeli khukhila lisaaye lia Saulo. Ne nja khuchiililila khukhina khusiimisia Wele Omunyali Owa Bioosi.
Ne nja khwiambia chisoni khukhilakho. Bakhaana nibo olomile abo bacha khumbelesia lukoosi khukhilakho.”
Mikali, omukhaana owa Saulo, se abaakho no mwana tawe khukhwola khufwa khwewe.

Nono omwami Daudi amenya mu lichipi liewe mala Wele Omunyali Owa Bioosi amuelesia kumuleembe ne basiku bewe boosi ba bamubotookhelela.
Nio omwami aboolela omung'oosi Nasani ali, “Ese namenyile ano munju eyombakhwa ne kimirongooro kimitarakwa ne kakhali Lisanduku lie Ndakaano eya Wele liabikhwa mu Liiema.”
Nasani akobosia omwami Daudi ali, “Cha okhole liosi liosi lili mu mwoyo kwowo, sikila Wele Omunyali Owa Bioosi ali ne nawe.”
Ne kakhali siilo esio Wele Omunyali Owa Bioosi aboolela Nasani ali,
“Cha oboolele omukholi wase Daudi oli, Wele Omunyali Owa Bioosi aloma ali, ‘Se oli ewe ounjombakhila ese enju emenyemo tawe.
Khukhwama mu biise nibio nasikulilamo Baisiraeli khukhwama e Misiri khukhwola luno, khamenyakho munju tawe. Nakeendile buli abuundu nendi mu bwikhalo mu liiema.
Buli abuundu niio nacha ne Baisiraeli boosi khareebakho mulala khu bemeelesi Baisiraeli nibo narobora khuliinda babaandu base Baisiraeli ndi siina sikila ne mukhanjombakhila enju eye kimitarakwa tawe.’
“Khwako boolela omukholi wase Daudi oli, ‘Omwami Wele Omunyali Owa Bioosi we banamae aloma ali, nakhurusia khukhwama mu bwayi bwe kamakheese mala nakhukhola khuba omwami owe babaandu base Baisiraeli.
Nabeele ne nawe buli abuundu niio wachilenge ne khukhuulila basiku bowo boosi ebweeni wowo. Nja khu khukhola omanyikhane nga babemeelesi bamanyikhaane lukali mu sibala.
Kharoborere babaandu base Baisiraeli abuundu mala mbare abwenao. Bacha khumenyao ne se bakhanaanisibwe lundi tawe. Babaandu bamayaanu se bakhabapie sibi nga ne bakhola ekhunyoa tawe.
Babaandu bamayaanu bachiililile khukhola bario khukhwama nga naroborera babaandu base Baisiraeli babemeelesi. Ne ndabaelesia kumuleembe khukhwama khu basiku babwe boosi.
Khutasa khwako, Wele Omunyali Owa Bioosi aloma ali niye omwene akhamiie enju yowo. Nokhafwe mala osiikhwe, khamiisie mulala khu basoleeli bowo ne khaandalasie bubwami bwewe.
Niye okhanjombakhile enju ne nja khukhola bubwami bwewe bubeeo khulwa mindali.
Khabe raraawe ne niye akhabe omwana wase. Ne akhola bubi, khamuukuume nga paapa ne aelesia omwana wewe siiukuumo.
Se nja khumurusiakho busiime bwase nga nakhola khu Saulo tawe, niye narusia ebweeni wowo nio ewe waaba omwami.
Enju yowo, nende bubwami bwowo bucha khubao kimiiko kioosi.’ ”
Nasani aboolela Daudi kano koosi ne buloli buno bwoosi.
Nio omwami Daudi engila mu Liiema lia Wele Omunyali Owa Bioosi, ekhala ebweeni wa Wele Omunyali Owa Bioosi mala aloma ali, “Yee Omwami WELE, ese se khoyela niko ewe wakholeele ese nende be nju yase tawe.
Omwami WELE, sino siabeele sisiindu sitiiti mumoni chowo, waanile lisuubisia khu lisaaye liase mu miiko kikiicha. Omwami WELE, lundi walomaloome ke chindaalo chichiicha khunju yase, omukholi wowo.
Omwami WELE ese Daudi khuboolele siina! Ewe umanyile ese omukholi wowo.
Sikila lisuubisia liowo ne khuloondekhana ne lilienya liowo, wakholile bibiindu biboofu bino bioosi nio ese omukholi wowo mbimanye.
Khwako Wele Omunyali Owa Bioosi ewe oli omukali. Mbao ooli nga ewe tawe, se aliio wele okundi tawe. Buli lwosi khwamanya khuli ewe weng'ene niwe Wele.
Mbao ekholo ekiindi mu sibala eeli nga Baisiraeli tawe. Ewe wabaonia khukhwama mu burumwa ne khubakhola khuuba babaandu bowo. Bibiindu bikali lundi bie liukia nibio wabakholela biasalanisie efuma yowo mu sibala sioosi. Watimania chikholo chichiindi ne ba wele babwe ebweeni we babaandu bowo.
Wakhola Isiraeli khuuba babaandu bowo khulwa mindali na mindali, lundi Wele Omunyali Owa Bioosi ewe wabeele Wele wabwe.
“Nono Wele Omunyali Owa Bioosi, aandalasia endakaano niyo wakholela ese ne lisaaye liase. Khola niko waloma oli okhakhole.
Efuma yowo echa khubao buli lwosi. Ne babaandu bakhalome bali, ‘Omwami Owe Banamae niye Wele owa Isiraeli.’ Okhaliinde lisaaye liase buli lwosi.
Sikila ewe Omwami Owe Banamae, Wele owa Isiraeli, wamboolela ese oli ‘Nja khukhwombakhila enju. Niko kakila ese omukholi wowo, ne khusaba ndio.’
“Nono Omwami WELE, ewe oli Wele, ne kamakhuwa kowo kali ka ng'ali. Ewe wasuubisia ese omukholi wowo bibiindu bilayi bino.
Khureeba ewe umbiitile chikhabi lisaaye liase nio lichiililile khuba ne chikhabi chowo. Ee Omwami WELE, ewe wasuubisie oli, olabiita chikhabi lisaaye liase buli lwosi.”

Enyuma we siise, omwami Daudi aseera Bafilisiti mala abaula, ne khubukula lukoba lwabwe lwa Metekama.
Daudi lundi aula Bamoabu. Akhola baboe bakona asi mala mu nyilili chitaru eera chinyilili chibili khu chitaru. Nio Bamoabu baba barumwa bewe ne khuruunga busuuru khu niye.
Akhaba lundi Daudi aula Hatateseri okhwa Rehobu omwami ne sibala sie Soba nga aaba ne ali khu ngila ne acha khukobosia bubwami bwewe engaaki we luluuchi lwa Efurati.
Daudi aamunuula babaandu eelefu ndala ne chimia saba batimia chifarasi ne banamae be khu bikele chielefu kamakhumi kabili. Aabiikha chifarasi chicholaana ne kamakaari emia ndala ne khulemasia chichiindi choosi.
Nga Bashamu ba Damasika ne becha khuyeeta Hatateseri omwami owa saba, Daudi eera babaandu be Bashamu chielefu kamakhumi kabili.
Nio Daudi aaraayo chikambi che banamae mu Aramu e Damasika. Mala Bashamu baaba bakholi bewe ne khuruunga busuuru khu niye. Wele Omunyali Owa Bioosi akhola Daudi khuuba omuuli buli osi niio acha.
Daudi abukula chingabo che sahabu chichaba ne chasutwa ne babemeelesi ba Hatateseri mala aachiyila e Yerusalemu.
Lundi abukula sikelo sikali sie kumukasa khukhwama Beta ne Berotai, chingoba cha Hatateseri.
Omwami Toi owa Amati nga aulila ali Daudi aulile banamae boosi ba Hatateseri,
aaruma omwana wewe Yoramu khukheesia omwami Daudi ne khumusiima nga aapana ne Hatateseri mala amuula. Hatateseri ne Toi baba bapaane khulwe biise bikali. Yoramu ayilila Daudi bibiindu bie efwesa, bie esahabu nende bie kumukasa.
Omwami Daudi abiaana khu Wele Omunyali Owa Bioosi alala ne efwesa ne sahabu nibio amia mu kholo choosi nicho aula.
Chikholo chino chaba Edomu, Moabu, Amoni, Filisiti, ne Amaleki akhaba nende bie bunuuli nibio anuula khukhwama khu Hatateseri.
Ombakha chikambi mu Edomu mwoosi, mala Baedomu boosi baaba bakholi bewe. Omwami Wele Omunyali Owa Bioosi akhola Daudi aula buli abuundu niio acha.
Daudi amiia Isiraeli yoosi, mala emeelela mu bung'ali ne mu buluungi babaandu bewe boosi.
Yoabu okhwa Seruya, aba omwimeelesi owe banamae. Yehoshafati okhwa Ahiludi aba omuandiki.
Satoki okhwa Ahitubu ne Ahimeleki okhwa Abiatari baba basaayi. Siausia yesi aba omuandiki.
Benaya okhwa Yehoyata aba omwimeelesi owe Bakeleti ne Bapeleti, nende ba okhwa Daudi baba basaayi.

Abao omukholi owe lisaaye lia Saulo bali Siba. Alaangwa ache niio Daudi ali. Omwami amureeba ali, “Ewe niwe Siba?” Akobosia ali, “Omwami ese ndi omukholi wowo.”
Omwami aareeba lundi ali, “Ali waena?” Siba amukobosia ali, “Ali munju mwa Makiri okhwa Amieli, e Lotebari.”
Nio omwami Daudi arumania bamureera.
Ne Mefibosheti, okhwa Yonasani, omwichukhulu Saulo, nga ne oola ebweeni wa Daudi enama mukhweboombia. Daudi aamulaanga ali, “Mefibosheti.” Naye aakobosia ali, “Omwami, ese ndi omukholi wowo.”
Daudi amuboolela ali, “Okharia tawe. Nja khu khukholela kamalayi sikila raraao Yonasani. Nja khu khukoboselia kamaloba koosi kakaba ka kukaao Saulo. Ne buli lwosi ocha khulia khu mesa yase.”
Mefibosheti lundi enama ebweeni wa Daudi mala aloma ali, “Omwami, siina sikila ukholele bulayi buno mala ese, omukholi wowo ndi busa nga embwa efu?”
Nio omwami alanga Siba, omukholi owa Saulo, mala amuboolela ali, “Ndikho mbelesia Mefibosheti, omwichukhulu owo mwami wowo, buli siindu sisiaba sia Saulo ne lisaaye liewe.
Ewe ne babaana bowo be sisoleeli, ne bakholi bowo mucha khumulimilanga kumukuunda. Lundi mucha khumureereranga biakhulia nio omwichukhulu owo mwami wowo abe ne siakhulia. Ne kakhali Mefibosheti omwichukhulu owo mwami wowo buli lwosi acha khulia khu mesa yase.” Siba aba ne babaana basoleeli ekhumi na baraano ne bakholi kamakhumi kabili.
Siba aboolela omwami ali, “Omwami, nja khukhola buli siindu nisio umboleele.” Nio Mefibosheti aalichanga no mwami nga mulala khu baana be sisoleeli bo mwami.
Mefibosheti aba no mwana omutiiti owe sisoleeli owalaangwa Mika. Babaandu boosi be nju eya Siba baba bakholi ba Mefibosheti.
Nio Mefibosheti, owaba omuleme bikele bioombi, aamenya mu Yerusalemu, ne buli lwosi alia khu mesa yo mwami.

Mu biise bikeekhe omwami Nahasi okhwa Amoni afwa. Mala omwana wewe owe sisoleeli Hanuni eela mu bwami bwewe.
Omwami Daudi aloma ali, “Khoyeele nekesie buriaani khu Hanuni, nga raraawe Nahasi ne akholela.” Nio Daudi aruma barume khumuoleelesia khulwe lifwa lia raraawe.
Ne bakholi ba Daudi bacha mu sibala sie Baamoni.
Nga ne bolayo, babemeelesi ba Amoni baboolela omwami wabwe Hanuni bali, “Ewe wibaasia oli nga Daudi ne arumire babaandu bano khu khuoleelesia abeele ne buuri khu raraao ku? Abarumire ano nga bayooti khuyama lukoba, nio bakhuule.”
Hanuni aamba barume ba Daudi mala aababeka lubeka lulala lwe bunwanwa bwabwe. Aakhalaka chingubo chabwe khukhwola khu nduukhu, mala aabatimania bacha.
Baba ne chisoni khukobola engo. Ne nga Daudi ne aulila kakekholeekhe, aarumania bababoolele barame e Yeriko khukhwola nga bunwanwa bwabwe ne bumela nio bakobole.
Baamoni nga bamanya bali bakholile Daudi khuuba omusiku wabwe, basaba banamae Bashamu chielefu kamakhumi kabili khukhwama e Beti-rehobu ne Soba, babakeendelanga bikele. Lundi basaba banamae chielefu likhumi na chibili khukhwama e Tobu, ne khukhwama khu mwami owa Maaka, eelefu ndala.
Daudi nga aulila aruma Yoabu ne banamae be kamaani.
Baamoni barura enje berekekhera liie esilibwa sie lukoba. Ne Bashamu ba Soba nende ba Rehobu ne babaandu be Tobu nende e Maaka, baba busa bong'ene mu chingoongo.
Nga Yoabu ne abona ali basiku banyala bamwibwaakalila khukhwama ebweeni ne nyuma, arobora banamae Baisiraeli balala barana ne khubara mu bweyaangu berekekhele Bashamu.
Banamae bewe babarama abara mu bunyali bwa wandaaye Abisai, owabara mu bweyaangu bwe khu khupana ne Baamoni.
Yoabu aamuboolela ali, “Waaba nobona oli Bashamu balikho bambula, yiicha unjeete, ne Baamoni baaba ne balikho bakhuula, ndeecha khuyeete.
Ba ne bunyindaafu! Lekha khupane ne kamaani sikila babaandu befwe, chingoba cha Wele wefwe. Ne lilienya lia Wele Omunyali Owa Bioosi likhoya liekholekhe.”
Yoabu ne babaandu bewe babebwaakala, mala Bashamu belukha.
Baamoni nga ne babona Bashamu ne belukha, bosi belukha Abisai ne khukobola mu lukoba lwabwe. Nio Yoabu akobola khukhwama mu khuupana ne Baamoni mala aacha Yerusalemu.
Ne nga Bashamu ne bemanya bali bakhililwe ne Baisiraeli, babuusania bosi alala.
Omwami Hatateseri arumania barera Bashamu ba baaba engelekha we luluuchi lwa Efurati. Becha e Helamu asi we lilaka lia Siobaki komanda owe banamae bo mwami Hatateseri khukhwama Soba.
Daudi nga ne aulila ario, abuusia Baisiraeli boosi, bambukha luluuchi lwa Yoritani, mala bacha e Helamu. Bashamu baba berekeekhe khu khuupana ne Daudi mala bukhupani bwarakikha.
Daudi eera Bashamu chimia saba be kamakaari nende be chipunda chielefu kamakhumi kane mala baunaka Siobaki, komanda owe banamae be Bashamu mala afwila ebweeneyo. Nio Bashamu belukha Baisiraeli.
Babaami ba baaba bakholi ba Hatateseri nga ne bamanya bali baulilwe ne Baisiraeli, bakhola kumuleembe ne nabo mala baaba bakholi be Baisiraeli. Khwako Bashamu baria khuabina Baamoni lundi.

Endaalo ndala ekolooba, Daudi enyokha khukhwama khu ndebe yewe eye khuuluukha mala acha khu ngaaki khwenju yewe. Nga ne aba ne alikho ne akeenda khu ngaaki okhwo, abona omukhasi alikho esiinga. Omukhasi oyo aba ne lukoondo lulayi.
Nio arumania amanye omukhasi oyo naanu niye. Bamuboolela bali, “Ali Batisheba, omukhaana owa Eliamu, mukha Uria Omuhiti.”
Nono Daudi arumania barume khureera Batisheba. Bamureerera mala akona ne naye. (Batisheba aba nio aamalile khuuba mu ndaalo chewe chimbi.) Enyuma wako Batisheba akobola engo wewe.
Ekhumaliilikha emanya ali aesiisie mala aruma burume khu Daudi khumumanyisia.
Nio Daudi aaruma burume khu Yoabu ali, “Ndangile Uria Omuhiti eche.” Nio Yoabu aaruma Uria khu Daudi.
Uria nga ne oola, Daudi aamureeba Yoabu ne banamae ne bali balamu, lundi nga khu khuupana ne khulikho khuchiililila.
Nio aboolela Uria ali, “Cha engo wisiinge bikele.” Uria aarekukha, ne Daudi amuloondiakho siianwa.
Ne kakhali Uria se acha engo tawe. Akona amuliango kwenju yo mwami alala ne baliindi bo mwami.
Daudi nga aulila ali Uria se acha engo tawe, amureeba ali, “Ewe wama lukeendo luleeyi busa siina sikila nokhachiile munju mwowo?”
Uria aakobosia Daudi ali, “Baisiraeli ne Bayaudi bali aleeyi mwiie. Bakona mu bisali alala ne Lisanduku lie Ndakaano. Omukhulu wase Yoabu ne babemeelesi bowo, omwami bapile ekambi mundaa. Nyala nacha ndiena engo, nalia lundi nanywa, mala ngone no mukhasi wase? Nosiili omulamu ese ne chuba ndi se khoyeele nakhola ndio tawe!”
Khwako Daudi aaloma ali, “Yikhala ano endaalo yoosi ne kumutikhinyi nio khulekhe okoboleyo.” Nio Uria ekhala mu Yerusalemu endaalo ng'eneyo nende eloondakho.
Daudi alaanga Uria khu siakhulia sie ekolooba mala aamuliisia ne khumunywesia mala aamumeesia. Akhaba siilo esio Uria se acha engo tawe. Ne kakhali akona ne bakholi bo mwami munju niyo baliindilangamo.
Oli kumutikhinyi Daudi aandika ebarwa khu Yoabu akielesia Uria khumuyilila.
Mu barwa omwo aandika ali, “Ra Uria khu mbongi, abuundu niio khu khuupana khuli khutinyu, mala mwile enyuma mu mulekhe bamwire.”
Khwako nga Yoabu neerekekha khutiila lukoba, aruma Uria abuundu niio omusiku ali ne kamaani.
Banamae bo musiku barura enje we lukoba mala baapa banamae ba Yoabu. Balala khu bakholi ba Daudi berwa, akhaba Uria yesi.
Nio Yoabu aruma elomo khu Daudi aamuboolela nga liie ne lili.
Ne ekesia omurume ali, “Enyuma nomalile khuboolela omwami khuloondekhana ne liie,
mala obone ne aambwa lirima, lundi ne akhureeba ali, ‘Siina sikila ne mwacha khu khuupanila alukoba? Se mwamanya muli banyala bamulasila khu masiisi tawe?
Naanu owera Ebimeleki okhwa Yerubesieti? Se aba, omukhasi owamumwaatila lususi asi khukhwama khwisiisi mala amwiira nio afwila e Tebesi?’ Siina sikila ne mwacha siimbi ne lisiisi? Nio okhamukobosie oli, ‘Omukholi wowo Uria omuhiti yesi afwiile.’ ”
Nio omurumwa acha khu Daudi mala amuboolela koosi niko Yoabu amuboolela.
Omurumwa aboolela Daudi ali, “Basiku befwe baba ne kamaani khukhukhila efwe mala barura enje we lukoba khu khuupana nafwe asiangalaamwe. Ne kakhali khwabatimania khukhwola asilibwa sie lukoba.
Nio bakhulasa buembo khukhwamila khwisiisi. Ne balala khu bakholi bowo bafwiile, akhaba omukholi wowo Uria omuhiti yesi afwiile.”
Daudi aboolela omurumwa ali, “Boolela Yoabu oli ‘Kamakhuwa kano kakhakhunaania tawe. Sikila sonyala wamanya naanu onyala afwila mwiie tawe. Muboolele arakikhe liliibwaakala lie kamaani khu lukoba mala aluule.’ Muboolele kano mala omureemo kumwoyo.”
Nga Batisheba ne aulila ali omuseecha wewe afwiile, aamulila.
Nga biise bie kamasika ne biawa, Daudi arumania areerwe munju mwewe. Aaba omukhasi wewe mala amusaalila omwana owe sisoleeli. Ne kakhali Wele Omunyali Owa Bioosi se asangaalila niko Daudi akhola tawe.

Omuyiinda aba ne chikhaafu chingali ne bibiaayo.
Ne omutaambi aba ne limeeme lilala liong'ene nilio akula. Aliliinda, mala liakhulila mungo mwewe ne babaana bewe. Anyala abele aliliisia ne biakhulia biewe, linyweela mu sikoombe siewe, ne khulilela khu bikele biewe. Limeeme liaba nga omwana wewe owe siikhaana khu niye.
Endaalo ndala omukeni acha mungo mwo mundu omuiinda. Omuyiinda oyo se eenya khukhwira silala khu biaayo biewe khulwe khumukholela siakhulia tawe. Ne kakhali abukula limeeme lio mutaambi oyo mala eerera omukeni wewe”
Daudi aambila omuiinda oyo lirima likali mala aaloma ali, “Nga Wele Omunyali Owa Bioosi ne amenyile mindali, omundu owakhola lino akhoyela aafwa.
Khulwe khukhola sikholwa siibi nga esio, akhoyeele aruunge khukhwola khane sikila akhola lino ne akhali ne siisa tawe.”
Nasani aboolela Daudi ali, “Ewe niye omundu oyo. Wele Omunyali Owa Bioosi, Wele owe Baisiraeli aloma ali, ‘Nakhuchukhakho kamafura obe omwami owa Isiraeli mala nakhusikula khukhwama khu Saulo.
Nakhuelesia enju yewe ne bakhasi bewe. Nakhua enju eya Isiraeli ne Yuda. Abanga bino biaba bitiiti, nakhakhuelesie bibiindi khukhwola khabili.
Siina sikila ne olekelesia likhuwa lia Wele Omunyali Owa Bioosi ne okhola bumayaanu mumoni chewe? Werire Uria omuhiti khulwe khurumikhira Baamoni, mala wabukuule omukhasi wewe khuuba omukhasi wowo.
Khwako lifumo se lilirura munju yowo tawe, sikila se wandiire tawe lundi wabukuule mukha Uria omuhiti khuuba omukhasi wowo.
Nja khukhola mulala khu be lisaaye liowo liliene khu khureerera butinyu. Ocha khubona nga ne nja khubukula bakhasi bowo khukhwama khwiwe ne khubaelesia omundu okundi. Ne acha khukona nabo kumuusi para.
Ewe wakhola libi mu bwikisi, ne kakhali ese nja khukhola kano kekholekhe kumuusi para nio Baisiraeli boosi babone.’ ”
Daudi akobosia Nasani ali, “Nakholile bumayaanu khu Wele Omunyali Owa Bioosi.” Nasani amukobosia ali, “Wele Omunyali Owa Bioosi akhubeleele, se ocha khufwa tawe.
Ne sikila walekeleesie Wele Omunyali Owa Bioosi lukali mu khukhola kano, nono omwana wowo osaalwa acha khufwa.”
Nio Nasani aacha engo wewe.
Wele Omunyali Owa Bioosi akhola omwana niye Daudi asaala mu mukha Uria aba omulwale lukali.
Daudi asaba Wele ali omwana aone. Eyimana khulia buli siindu, ne buli siilo acha mu lusiro lwewe ne khukona asi.
Babemeelesi bewe bacha niio ali khumwinyosia ne kakhali aloba ne se aliaakho siakhulia siosi siosi ne nabo tawe.
Enyuma we chindaalo saba, omwana aafwa. Ne kakhali bakholi ba Daudi baria khumuboolela bali omwana afwiile. Baloma bali, “Omwana ne asiili omulamu khwalomalomenge khu Daudi ne kakhali se aakhukobosianga tawe. Khulamuboolela khurie khuli omwana afwiile? Akhola ario eumisia.”
Daudi nga ne abona bakholi nebalikho bamonyana, amanya busa ali omwana aafwiile. Nio aabareeba ali, “Omwana afwiile?” Bamukobosia bali, “Yee, afwiile.”
Daudi enyokha asi, esiinga mala eakha kamafura mala efwara chingubo chichiindi. Aacha asaaya munju eya Wele Omunyali Owa Bioosi. Nga akobola mu lukoba, asaba siakhulia bamuelesia mala aalia.
Bakholi bewe bamureeba bali, “Olakholanga siina sino? Omwana ne asiili omulamu, wamulila lundi weyimana khulia. Ne kakhali nga afwiile, ne winyokha olia.”
Daudi aakobosia ali, “Yee, neyimana khulia lundi namulila ne asiili omulamu. Nebaasia ndi Wele Omunyali Owa Bioosi anyala aakholela ese siisa alekha omwana akhafwa tawe.
Ne luno aafwiile, siina sikila neyimane khulia? Nyala namulamusia aaba omulamu lundi? Endaalo ndala ndicha niio ali, ne niye se anyala aakobola niio ese ndi tawe.”
Nio Daudi aoleelesia omukhasi wewe Batisheba. Aaba naye, mala basaala omwana omusoleeli, niye Daudi alaanga ali Solomoni. Wele Omunyali Owa Bioosi asiima omwana oyo,
mala aruma omung'oosi Nasani khutiuukha omwana lisina ali Yetita, sikila Wele Omunyali Owa Bioosi amusiima.
Yoabu abwenao achiililila khu khuupana ne lukoba lwa Raba, lwe Baamoni, mala aluaamba.
Yoabu aaruma barume khu Daudi ne aloma ali, “Napaane ne lukoba lwa Raba mala natiilile niio banyoolanga kameechi.
Nono buusia banamae bowo boosi, mala wibwaakale lukoba mala wamwene oluaambe. Ne busa kholandio naluaamba mala lwalaangilwa khwisina liase.”
Nio Daudi aabuusia banamae bewe boosi aacha e Raba, alwibwaakala ne khuluaamba.
Daudi aabukula ekuutwa yo mwami wabwe khukhwama khu murwe khwewe. Busiro bwe kutwa eye esahabu eyo bwaba chikilo kamakhumi kataru na chiraano, ne libaale lie bukusi bwe angaaki liaba mukari mwe kutwa eyo. Babukula mala bakifwara khumurwe kwa Daudi. Lundi aabukula bibiindu bikali bie bunuuli khukhwama mu lukoba olwo.
Ne ayingilila babaandu balwo khukhola kimilimo ne kimisumeno, chisuluulu ne chiaaywa che bichuuma. Abayingiilila khukhola bino bioosi ne khu khuupa kamatifari. Akhola ario akhaba khu baandu be chingoba chichiindi choosi cha Amoni. Nio Daudi ne babaandu bewe bakobola e Yerusalemu.

Abusolomu okhwa Daudi aba no mukooko wewe bali Tamari owe lukoondo lulayi. Enyuma we siise, Amunoni, mulala khu ba okhwa Daudi, amusiima.
Amusiima lukali khukhwola nga elwasia sikila Tamari. Tamari aba owe yabwana nono bwaba buandalafu khu Amunoni khuuba naye.
Amunoni aba no musaale wewe bali Yonatabu okhwa Simea, wandaaye owa Daudi. Yonatabu aba omundu omukesikesi.
Yonatabu aboolela Amunoni ali, “Ewe oli omwana wo mwami, ne buli mutikhinyi oli omusulunyu. Makhuwa siina?”
Aamukobosia ali, “Nasiimile Tamari, omukooko owa wandaayase Abusolomu.”
Yonatabu aamuboolela ali, “Yikhola nga olwaala mala okone khu sitanda. Raraao ne eecha khu khubona, muboolele oli, ‘Nosiima boolela omukooko wase Tamari eche ambe siakhulia ndie. Lekha aakholele siakhulia niio enyala namubona, mala omwene ambelesie mala ndie khukhwama mu makhono kewe.’ ”
Nio Amunoni ekholesia nga oolwaala mala aakona khu sitanda. Omwami Daudi aacha khumubona. Amunoni amuboolela ali, “Nosiima lekha Tamari omukooko wase eche akholele kimikaati mikeekhe kiri ne ndoleleele, mala ndie khukhwama khu makhono kewe.”
Khwako Daudi aruma likhuwa khu Tamari ne aloma ali: “Cha munju eya Amunoni mala omukholele siakhulia.”
Nio Tamari acha munju mwa wandaaye Amunoni nimwo aba nakonile. Abukula bufu, abung'oona, mala amukholela kimikaati ne aloleleele.
Aabukula sifuria aamuchukhululila kimikaati alie, ne kakhali se akilia tawe. Aloma ali, “Oona babaandu boosi bache bandureo,” mala boosi bamururao bacha.
Nio Amunoni aboolela Tamari ali, “Reera kimikaati abulili ano mala ndie khukhwama khu makhono kowo.” Tamari abukula kimikaati mala acha nakio niio wandaaye Amunoni aaba.
Nga amuyilila alie, Amunoni amutiila mala amuboolela ali, “Yiicha okone ne nase mwana wefwe.”
Tamari amukobosia ali, “Tawe mwana wefwe. Okhambiingilila khukhola sisiindu sie chisoni nga sino siri tawe. Sisiindu nga sino siri se siekholekhanga mu Isiraeli tawe.
Ese nja khuyila waena chisoni chase? Ne ewe olaba mulala khu be biyiingwa mu Isiraeli. Nono khusaba, nosiima, boolela omwami. Ne ndi na ng'ali ndi anyala ambaana ese khwiwe.”
Ne kakhali Amunoni se amurekeeresia tawe. Khubeela aba ne kamaani khumukhila, amuyingiilila mala amukwakho.
Nio Amunoni amubiila lukali, mala amubiila khukhila nga aaba ne amusiima ekhunyoa. Mala Amunoni amuboolela ali, “Yinyokha oche.”
Tamari aamukobosia ali, “Tawe mwana wefwe. Khu khumboona nje khuli khuubi lukali khukhila niko ukholeele.” Ne Amunoni se amurekeeresia tawe.
Amunoni alaanga omukholi wewe mala amuboolela ali, “Yinyosia omukhasi yuno mu moni chase! Mumwaate enje mala okhomekhe lulwiki.”
Omukholi aamwaata Tamari enje mala akhomekha lulwiki. Tamari aba efwaranga engubo endeeyi eye kamakhono kamaleeyi. Engubo yino niyo bakhaana beyabwaana bo mwami befwaranga mu ndaalo ng'enecho.
Tamari echukhakakho likokhe khumurwe, etabula engubo niyo aaba ne afwarire, mala acha ne alila lukali ne eambile kamakhono khumurwe.
Nga wandaaye Abusolomu ne amubona, amureeba ali, “Wandaayo Amunoni abele nawe? Nosiima mukooko wase, okhabeelela lukali tawe. Ali wandaayo niye, khwako okhaboolelakho yesi yesi tawe.” Tamari aamenya munju mwa Abusolomu, mu busulunyu ne khukhweumba.
Omwami Daudi nga ne aulila sisiekholeekhe, aambwa lirima likali.
Ne kakhali Abusolomu se alomalomakho likhuwa liosi liosi khu Amunoni tawe. Abiila Amunoni lukali nga ne afwolobia omukooko wewe Tamari.
Enyuma we kimiiko kibili, Abusolomu aba nende baabeka kamakheese kewe e Baali-Hasori, ambi ne lukoba lwa Efuraimu. Alaanga babaana basoleeli bo mwami Daudi boosi.
Abusolomu aacha khu mwami Daudi mala aamuboolela ali, omwami ndikho nja khubeka kamakheese kase, nono khusaaya wiche ne bakholi bowo.
Ne kakhali omwami aamukobosia ali, “Tawe, mwana wase. Bucha khuba busiro bukali khwiwe khwaaba ne khucha fweesi.” Abusolomu amuyingilila ne omwami se afukiilila tawe, ne kakhali abiita Abusolomu chikhabi.
Ne Abusolomu aloma ali, “Waaba nokhacha ne nafwe tawe, lekha wandaayase Amunoni eche ache ne nafwe?” Omwami aamureeba ali, “Siina sikila ache nanywe?”
Ne kakhali Abusolomu anialilisia Daudi khukhwola nga afukiilila Amunoni ne babaana bewe babaandi basoleeli bacha ne Abusolomu.
Nio Abusolomu alaka bakholi bewe ali: “Ba na ng'ali muli Amunoni anywele endali engali, mala mumwiire, mukharia tawe. Ba ne kamaani lundi banyindaafu.”
Mala bakholi ba Abusolomu bakhola Amunoni nga Abusolomu ne ababoolela. Ba okhwa Daudi ba barama boosi baniina khu nyumbu chabwe mala belukha.
Ne basiili khwola engo tawe, burume bwolela Daudi buli, “Abusolomu eerire babaana bowo basoleeli boosi mbao oramire tawe!”
Omwami eema etabulaka chingubo mu bubeeleli, mala akona asi. Bakholi ba babao boosi betabula chingubo chabwe.
Ne kakhali Yonatabu, okhwa Simea wandaaye owa Daudi, aamuboolela ali, “Omwami, se beerire babaana bowo be sisoleeli boosi tawe. Amunoni yeng'ene niye ofwiile. Abusolomu arekekha kano khukhwama mu biise nibio Amunoni akwila khu mukooko wewe Tamari.
Nono okhasuubila chimboolelwa oli babaana bowo be sisoleeli boosi bafwiile tawe. Amunoni yeng'ene owiriirwe.”
Mu biise bienebio Abusolomu elukha. Ne asiiloma, omunamae owaba khu milimo abona sipupu sikali sie babaandu khu sikulu khu muyila kukwama Horonaimu.
Yonatabu aboolela Daudi ali, “Babecha abo bali babaana bowo be sisoleeli, nga ndomile.”
Nga ne amala khuloma busa ari, basoleeli ba Daudi baulukha. Nga ne boola boosi ne barakikha khulila. Daudi ne bakholi bewe boosi barakikha khulila lukali.
Ne kakhali Abusolomu elukha, mala aacha wa Talimai okhwa Amihudi omwami owa Keshuri. Daudi achiililila khulila omwana wewe khu ndaalo chingali.
Abusolomu elukha aacha Keshuri mala amenyayo kimiiko kitaru.
Ne kakhali omwami ne malile khuola khu lifwa lia Amunoni, Daudi arakikha khukhwikoomba omwana wewe Abusolomu.

Yoabu okhwa Seruya amanya ali omwami Daudi enya omwana wewe Abusolomu lukali.
Nio Yoabu aalaanga omukhasi omukesi owamenya e Tekoa. Nga ola, amuboolela ali, “Yikhola nga oli mu masika, mala wifware chingubo chowo che kamasika. Ne okheakhakho kamafura tawe. Yikhola khuuba nga omukhasi omenyile mu masika khulwe siise sileeyi.
Nio oche khu mwami mala omuboolele kamakhuwa niko khuboolela kano.” Ne Yoabu amuboolela niko aloma.
Omukhasi owa Tekoa oyo nga oola wo mwami, amwinamila bubweeni bwewe bwetiila asi, khukhwekesia buriaani mala aaloma ali, “Omwami njeete!”
Omwami amureeba ali, “Butinyu bwowo buli siina?” Amukobosia ali, “Omwami, ese ndi namulekhwa. Omuseecha wase afwa.
Omwami, naba ne babaana base be siseecha babili. Endaalo ndala balomanila mundaa. Se abao yesi yesi owabakaya tawe, mala mulala apa owasie eera.
Ne luno, omwami, balebe base boosi bambiile. Baloma bali, ‘Reera omundu owerire wandaaye mala yesi eerwe nga niye ne eera wandaaye.’ Bacha khwonaka lilieyikina liase limaliilisi. Bacha khulekha omuseecha wase nakhali no mwana owe siseecha oliinda lisina liewe tawe.”
Nio omwami aboolela omukhasi oyo ali, “Kobola engo, nja khumanya butinyu bwowo.”
Nio omukhasi owa Tekoa oyo aloma ali, “Omwami, Bumayaanu bukhoya bwaaba khu samwene ne khu be nju eya paapa wase. Ne kakhali omwami, ewe ne bubwami bwowo mukhoya mwaba balekhuule khukhwama khu bumayaanu.”
Omwami aamuboolela ali, “Omundu yesi yesi nakhunaania mureere khwise, ne se acha khukhunaania lundi tawe.”
Omukhasi oyo aaloma ali, “Omwami, nosiima saba Wele Omunyali Owa Bioosi, Wele wowo. Nio omulebe wase ooli ne bunyali bwe khukhwiyacha akhera omwana wase okundi oyo tawe.” Daudi amukobosia ali, “Ng'ali nga Wele Omunyali Owa Bioosi ne amenyile mindali, sisiindu siosi siosi se sicha khwekholekhakho khu mwana wowo tawe.”
Omukhasi oyo aloma ali, “Nosiima omwami, lekha ndomekho likhuwa lilala liong'ene.” Aamukobosia ali, “Loma.”
Omukhasi oyo aamuboolela ali, “Siina sikila ne okholela babaandu ba Wele kamabi? Se wafukiilila omwana wowo omwene khukobola khukhwama mu mbaambe tawe! Khwako wekhalakiile kumusaango wamwene khuloondekhana nende niko wama khulomaloma.
Fweesi khuli bekhufwa. Khuli nga kameechi kachichukha asi, kakhabuusibwa lundi tawe. Aakhaba Wele se aukhanianga babaandu tawe. Ne kakhali ayiima chingila che khukobosia omundu khukhwama mu mbaambe.
Nono omwami, sifuno sikilile ne nicha khulomaloma ne nawe sili sino. Babaandu bandikhirisia mala nebaasia ndi nolomaloma ne nawe wakana ukholela nilio khureeba.
Nibaasiisie ndi onyala wandekeeresia mala wambonia khukhwama khuyo owenya khukhwira omwana wase ne nase mala akhurusie efwe khu sibala nisio Wele aelesia babaandu bewe.
Ne ndomile ndi endakaano yowo omwami, echa khuniinda ese. Sikila ewe, omwami oli nga malaika owa Wele, lundi onyala waukhasia bulayi ne bubi. Wele Omunyali Owa Bioosi, Wele wowo abe nawe!”
Omwami aboolela omukhasi oyo ali, “Ndikho enja khu khureeba lireeba, mala okhoyele umboolele bung'ali bwoosi.” Nio omukhasi oyo aloma ali, “Omwami, ndeebe siosi siosi.”
Omwami aamureeba ali, “Yoabu niye okhuboolele kano?” Amukobosia ali, “Omwami wase, nga nomenya, ng'ali mbao engila yosi yosi ekhiingilila khukobosia lireeba liowo tawe. Ng'ali omukholi wowo Yoabu niye owamboolela niko khola nende niko ndomaloma.
Ne akhola ario khulwe khukaluukhasia kaliio. Ne kakhali omwami ewe oli omukesi nga malaika owa Wele lundi omanyile buli siindu siili khu sibala.”
Enyuma wa kano, omwami aboolela Yoabu ali, “Nakhalake khukhola nilio wenya. Cha oreere omusoleeli Abusolomu.”
Yoabu enama asi ebweeni wa Daudi bubweeni bwetiila asi khukhwekesia buriaani mala aloma ali, “Luno namanyile ndi nakhusiimiisie, sikila wafukiiliile lireeba liase.”
Nio Yoabu enyokha acha e Keshuri mala akobosia Abusolomu e Yerusalemu.
Abwenao omwami arusia kamalaka ali Abusolomu se akhoyeele amenya mu lukoba tawe. Omwami aloma ali, “Se nenya mubonekho tawe,” khwako Abusolomu amenya munju yewe omwene mala se abonekhakho ebweeni wo mwami tawe.
Lundi se abao omundu mu Isiraeli owamanyikhana mu lukoondo lulayi nga Abusolomu tawe. Khukhwama khu siikhandakilo khukhwola khu murwe se abakho ne libi liosi liosi tawe.
Lichuune liewe liaba likali mala alibekanga lulala khu mwiiko ne lileyile lundi ne libeele liisiro. Ne alibekile liaba liola busiro bukhila chikiilo chibili khuloondekhana ne sikelo sie bubwami.
Abusolomu aba ne babaana basoleeli bataru no mukhaana mulala owalaangwa bali Tamari. Tamari aba ne lukoondo lulayi.
Abusolomu amenya mu Yerusalemu kimiiko kibili ne akhabonekhakho ebweeni wo mwami tawe.
Nio alaanga Yoabu amuyile wo mwami. Ne kakhali Yoabu se eecha tawe. Abusolomu aamulaanga lundi ne kakhali lundi Yoabu aloba khukhwicha.
Abusolomu aboolela bakholi bewe ali, “Lola, kumukuunda kwa Yoabu kuloondekhana ne kukwase mala kulimo eshayiri. Cha mukwosie.” Khwako bakholi bacha mala boosia kumukuunda.
Yoabu acha owa Abusolomu mala amureeba ali, “Siina sikila bakholi bowo ne boosiisie kumukuunda kwase?”
Abusolomu amukobosia ali, “Sikila se wecha nga nakhulaanga tawe. Nenya oche wo mwami mala omuboolele oli Abusolomu areeba ali, ‘Siina sikila ne nalekha Keshuri mala necha ano? Liakhabeele lilayi ese khuchilila khumenya ebweeneyo.’ Nono ese nenya unjeete mbone omwami. Ne naba ne ndi ne bubi, lekha anjire.”
Khwako Yoabu aacha wo mwami mala amuboolela niko Abusolomu aloma. Omwami alaanga Abusolomu, mala Abusolomu aacha niio ali, enama bubweeni bwewe bwetiila asi mu buriaani, omwami ekwayila Abusolomu.

Enyuma wako, Abusolomu aanyoola likaari ne chifarasi, ne babaandu nibo akeenda nabo kamakhumi karaano.
Abusolomu aba anyala enyokha makhelebeende aacha eema khu ngila a silibwa sie lukoba. Ne yesi yesi owechanga ne ali ne kumusaango ne eenya omwami amuyeete, Abusolomu yaba amulaangaanga mala amureeba niio ama ne kholo yewe. Omundu oyo yaba ne akobosia ali, “Naama mu kholo ndalakho eya Isiraeli,”
Abusolomu aba anyala aloma ali, “Lola, khukhwiloocha khwowo khuli khulayi khwa ng'ali. Ne kakhali, omwami se ali no mundu okhurekeeresia tawe.”
Abusolomu abeele anyala atasakho ali, “Nakhabeele omukhalaki mu sibala, omundu yesi yesi ooli ne kumusaango namwe khukhwiloocha akhechilenge khwise ne ese nakhamukholeele bung'ali bwewe.”
Yaba omundu ne eecha khukhwinamila Abusolomu, Abusolomu yaba anyala amutilakho kumukhono kwewe, ne khumwikwayila.
Abusolomu akholela ario buli Muisiraeli owechanga khu mwami khulwe bukhalaki. Lino liakila babaandu bamusiima.
Enyuma we kimiiko kine Abusolomu aboolela omwami Daudi ali, “Omwami, lekha nje e Heburoni khole niko ne chubila khu Wele Omunyali Owa Bioosi.
Nga namenyanga Keshuri mu Shamu, nasuubisia Wele Omunyali Owa Bioosi ndi, ‘Waaba ne ungobosia e Yerusalemu, khakhusaayile e Heburoni.’ ”
Omwami aamuboolela ali, “Cha ne kumuleembe.” Ne Abusolomu acha e Heburoni.
Ne Abusolomu aruma barume bewe mu bwikisi khu kholo choosi cha Isiraeli ne aloma ali, “Ne muulila chikhoombi, loma muli, ‘Abusolomu ali omwami mu Heburoni!’ ”
Abusolomu acha ne babaandu chimia chibili nibo alaanga khukhwama e Yerusalemu. Se bamanyakho nisio bachiilakho tawe.
Nga aba ne aana chimbosio, Abusolomu lundi arumania khulaanga Aitiofeli Omukiloni khukhwama mu lukoba lwa Kilo. Aitiofeli aba mulala khu bakeleki ba Daudi. Buchongani bwa Abusolomu khu Daudi bwanyoola kamaani, mala baloondi ba Abusolomu batasa khuuba bakali.
Omurume eecha aboolela Daudi ali, “Kimiooyo kie Baisiraeli kioosi kili khu Abusolomu.”
Nio Daudi aaboolela bakholi bewe boosi ba baaba mu Yerusalemu ali, “Lekha khwilukhe khangu. Ne busa khukhola khurio khwakhilwa khukhwilukha khukhwama khu Abusolomu! Khuche ne busa akhola ario oola ano khangu mala akhuula ne khukhwira buli mundu mu lukoba luno mala aakhukholela efwe kamabi!”
Bakholi bo mwami bamukobosia bali, “Yee, omwami. Khwerekeekhe khukhola buli nilio oloma.”
Khwako omwami aarura, alala nende be nju yewe boosi ne bakholi bewe. Ne kakhali aalekha bakhasi likhumi nibo aamenyia busa nga basaale, abalekha enyuma khuliinda enju.
Omwami ne babaandu bewe boosi barura mu lukoba, mala baolela khunju emaliilisi.
Bakholi bewe boosi baba ebweeni wewe, alala Bakeretaite, Bapeletite, ne ba Kitife chimia sita babamuloondakho khukhwama Katihi.
Nio omwami Daudi aboolela Itai, Omukiti ali, “Siina sikila ne olikho nocha nafwe fwesi? Kobolayo mala omenye no mwami Abusolomu. Ewe oli omukwa lundi omuaambe, khukhwama mu sibala siowo.
Wechile busa likoloba lino, siina sikila khukhole ewe oyiiyayiiye nafwe? Ne lundi se manya niio ndikho nja tawe. Kobolayo mala obukule babaana benywe mala Wele Omunyali Owa Bioosi akhoya akhukholela siisa ne bubweyikinwa.”
Ne kakhali Itai akobosia omwami ali, “Nga Wele Omunyali Owa Bioosi, ne amenyile mindali ne lundi nga wesi omenya, khamenye nawe khukhwola khufwa.”
Daudi aakobosia Itai ali, “Bulayi, khuche!” Khwako Itai aambukha alala ne babaandu bewe boosi ne babaana babwe boosi.
Babaandu boosi balila lukali nga baloondi ba Daudi ne barekukha. Omwami aambukha luluuchi lwa Kitironi alala ne, babaandu bewe mala baacha boola mu sichiimi.
Abiatari achayo nende omusaayi Satoki, alala ne Balawi boosi babasuta Lisanduku lie Ndakaano eya Wele. Balira asi mala se balisuta lundi tawe khukhwola nga babaandu boosi ne barura mu lukoba.
Nio omwami Daudi aboolela Satoki ali, “Kobosia mu lukoba Lisanduku lie Ndakaano. Wele Omunyali Owa Bioosi aba ne asiima, alingobosia ndibone mala mbone ne abuundu niio Wele Omunyali Owa Bioosi amenya.
Ne kakhali Wele Omunyali Owa Bioosi aaba ne aloma ali, se namusiimisia tawe, lekha omwene aakholele nilio asiima.”
Ne omwami Daudi aboolela Satoki omusaayi ali, “Bukula omwana wowo Aimaasi ne Yonasani okhwa Abiatari mala mukobole mu lukoba ne kumuleembe.
Ese nja khuliindila niio luluuchi lukhalisilia mu sichiimi khukhwola nga nyoola elomo khukhwama khwinywe.”
Khwako Satoki ne Abiatari basuta Lisanduku lie Ndakaano bakobosia e Yerusalemu mala barama ebweeneyo.
Daudi aaniina khu sikulu sia miseituni ne alila. Aba busa mu bikele lundi yaba ebiimbilile kumurwe kwewe mu bubeeleli. Boosi babamuloondakho bebimbiilila kimirwe kiabwe boosi ne balikho ne balila.
Nga ne baboolela Daudi bali Aitiofeli yesi aambaanile ne Abusolomu mu buchongani, Daudi aasaba ali, “Wele Omunyali Owa Bioosi, nosiima, kaluukhasia enganakani eya Aitiofeli khuuba eye busilu busa!”
Nga Daudi ne oola khu ngaaki khwe sikulu, abuundu niio basaayilanga Wele, omusaale wewe Hushai Omuakiti aamwakaanila ne ali mu ngubo chindabukhake ne liloba khu murwe kwewe.
Daudi aamuboolela ali, “Waaba nocha nase ocha khuba busiro khwise.
Ne kakhali, onyala wanjeeta khulwe khukobola mu lukoba ne khuboolela Abusolomu oli luno ocha khumukholela mu bwiyikinwa nga ne wakholelanga raraawe. Ne khaka nga nilwo onyala khuloba enganakani yosi niyo Aitiofeli aana.
Omusaayi Satoki ne Abiatari bali ebweeneyo. Baboolele siosi siosi nisio oulila khuloondekhana nenju yo mwami.
Bali ne babaana babwe basoleeli, Aimaasi okhwa Satoki nende Yonasani okhwa Abiatari, onyala wabaruma khwise ne lomo yosi yosi niyo onyoolile.”
Khwako Hushai, omusaale owa Daudi, aakobola mu lukoba Abusolomu ne alikho oola.

Omwami aamureeba ali, “Oreerire bino biasina?” Siiba aamukobosia ali, “Chipunda chili che babaandu be nju yo mwami khukeendelakho. Kimikaati ne kamatuunda ke siimiyu bili bie baele khulia, ne endali eli eyabo baluwa ne bali mu sichiimi banywe.”
Omwami Daudi amureeba ali, “Mefibosheti ali waena?” Siiba amukobosia ali, “Ali mu Yerusalemu. Sikila ali nang'ali ali luno Baisiraeli bacha khumukoboselia bubwami bwa kukaawe Saulo.”
Omwami aboolela Siiba ali, “Buli siindu sisiaba sia Mefibosheti luno sili sisiowo.” Siiba aamukobosia ali, “Ese khuria ewe. Njalaale omwami wase.”
Nga Daudi ne oola e Baurimu, mulala khu balebe ba Saulo, Simei okhwa Kera, arura aamwakaanila, mala achiililila khumulaama ne alikho eecha.
Simei aarakikha khuchukucha Daudi kamabaale ne babaandu bewe boosi. Ne Daudi aba akariirwe ne babaandu bewe bamuliinda.
Simei amulaama ne aloma ali, “Rekukha oche! Rekukha oche! Omwiiri! Owe sipoli!
Wele Omunyali Owa Bioosi alikho akhuukuuma ewe khulwe sifuki sienju eya Saulo, niye wabukula bubwami. Wele Omunyali Owa Bioosi aeleesie bubwami omwana wowo Abusolomu, ne ewe luno wabunile sikila oli omwiiri.”
Abisai okhwa Seruya, aboolela omwami Daudi ali, “Omwami, siina sikila ne olekha embwa efu yino ne ekhulaama? Ndekhe enje ebweeneyo mala murusiekho kumurwe kwewe!”
Ne kakhali omwami akobosia Abisai ali, “Ndi na siina nanywe, baana ba Seruya? Aaba ne andaama sikila Wele Omunyali Owa Bioosi amuboleele khukhola ario, naanu ooli ne bunyali bwe khureeba sikila ne alikho akhola ario?”
Mala Daudi aboolela Abisai ne bakholi bewe boosi ali, “Kaaba bali omwana wase omwene eenya khu khunjira, aba Omubenjamini yuno se alakhola ario khukhilakhoo? Wele Omunyali Owa Bioosi amuboleele khu khundaama, khwako mulekhe akhole niko akhola.
Wakana Wele Omunyali Owa Bioosi alabona butinyu bwase mala anduunge bulayi khulwe silaamo nisio ndikho nyoola luno.”
Khwako Daudi ne babaandu bewe bachiililila ne lukeendo lwabwe. Simei aroonga nabo, ne akeendela khu ndulo khwe sikulu. Abalaama ne abachukucha kamabaale ne khubataamusilia lipukhuulu ne akeenda.
Omwami ne babaandu bewe boosi boola e Yoritani ne baluile, mala baolela ebweeneyo.
Abusolomu ne Baisiraeli boosi bengila mu Yerusalemu, ne Aitiofeli yesi aba nabo.
Nga Hushai omuakiti, omusaale owa Daudi ne akaanana ne Abusolomu, aloma ali, “Omwami oyindile! Omwami oyindile!”
Abusolomu amureeba ali, “Buno nibwo buriaani bwowo khu musaale wowo Daudi? Siina sikila ne okhachiile ne naye?”
Hushai akobosia Abusolomu ali, “Ese ndi lubeka lwoyo owaroborwa ne Wele Omunyali Owa Bioosi, ne Baisiraeli boosi. Omwenoyo niye ndaba naye lundi niye ndamenya naye.
Ne lundi, ndakholela naanu, ne akhali omwana owo mwami wase? Nga ne nakholela raraao, nio nja khu khukholela ewe.”
Nio Abusolomu aaboolela Aitiofeli ali, “Ewe khukelekele, khukhola siina?”
Aitiofeli amukobosia ali, “Cha okone ne bakhasi ba raraao nibo aamenyia busa nga basaale, nibo alekha khuliinda lichipi lio mwami. Nio buli Omuisiraeli acha khumanya ali ewe wabeele omusiku owa raraao. Ne baloondi bowo bacha khuba ne kamaani.”
Nio bombakhila Abusolomu liiema khu ngaaki khwenju, niio buli mundu abona mala Abusolomu engilamo ne khukona ne bakhasi nibo raraawe aamenyia busa nga basaale.
Buli likeleka nilio Aitiofeli aboolanga mu ndaalo echo liafukiililwangwa nga elomo eya Wele, Daudi ne Abusolomu boombi baloondangakho.

Khutasa khwako, Aitiofeli aboolela Abusolomu ali, “Lekha ndobore babaandu chielefu likhumi na chibili mala siilo sino ndaloonda khu Daudi.
Ndamwibwaakala naluile lundi nafwiile kumwoyo. Nja khumuriikhirisia, mala babaandu bewe boosi bacha khwilukha. Nja khwiira omwami Daudi yeng'ene.
Ne ndakhukoboselia babaandu boosi, nga omwea ne acha engo wo museecha wewe. Yiima khukhwira omundu mulala yeng'ene, ne babaandu boosi bacha khuba ne kumuleembe.”
Likaambila lino liasiimisia Abusolomu ne basaakhulu ba Isiraeli boosi.
Abusolomu aaloma ali, “Nono laanga Hushai omuariki khuulile nilio aloma.”
Nga Hushai ne eecha khu Abusolomu, Abusolomu aamuboolela niko Aitiofeli amuboolela. Nio areeba Hushai ali, “Khunyala khwaliloonda? Ne khukhanyala tawe, khuboolele nilio khukhola.”
Hushai akobosia Abusolomu ali, “Likaambila nilio Aitiofeli amukambiile mu siise sino se lili lilayi tawe.
Khutasa khwako omanyile oli raraao ne babaandu bewe bali bakhupani be kamaani lundi be lirima nga lie ling'u likhasi nilio banuulile babaana balio. Raraao ali omanyile liie bulayi ne se anyala afukiilila banamae bewe bakona siilo tawe.
Siise sino ekisile mwibina namwe abuundu aandi. Nga Daudi ne alanyoa khukhwibwaakala babaandu bowo, yesi yesi olaulila alaloma ali ‘Babaandu ba Abusolomu beriirwe.’
Nio akhaba omundu ooli omunyindaafu, yesi yesi ooli ne kumwoyo nga kwe talang'i, acha khuria. Buli mundu mu Isiraeli amanyile ali raraao ali omukhupani owe kamaani lundi banamae bewe bali banyindaafu.
Likaambila liase lili liri, ‘Buusia Baisiraeli boosi alala khukhwama khu Dani khukhwola Beerisheba, bakali nga kumuyekhe. Nio wamwene oche mwiie.
Khulanyoola Daudi osi osi niio ali, mala khumwibwaakale nga kamame ne kakwa khwiloba. Mbao omundu akhaba mulala oocha khuona tawe, akhaba Daudi omwene.
Kaaba bali elukhila mu lukoba, Baisiraeli boosi bacha khureera kimikoye mala bakhwese lukoba luweele mumaayo. Mbao khabaale khacha khuramao tawe.’ ”
Abusolomu ne Baisiraeli boosi baloma bali, “Likaambila lia Hushai omuakiti lili lilayi khukhila lia Aitiofeli.” Wele Omunyali Owa Bioosi aba aabisiisie ali likaambila lilayi lia Aitiofeli lilekhe khufukiililwa tawe, nio Wele Omunyali Owa Bioosi areerere Abusolomu butinyu.
Nio Hushai aboolela basaayi Satoki ne Abiatari likaambila nilio aboolela Abusolomu ne basaakhulu Baisiraeli, lundi ne likaambila nilio Aitiofeli abaelesia.
Hushai atasakho ali, “Nono, rumania khangu burume khu Daudi mumuboolele akhakona siilo sia luno alifubukho niio bambukhilanga luluuchi mu sichiimi tawe. Aambukhe nio niye ne babaandu bewe balekhe khutiilwa ne khukhwirwa tawe.”
Nono Yonasani okhwa Abiatari ne Aimaasi okhwa Satoki baba balindiliile a kheechi kha Enirokeli. Omukholi owe siikhasi abayililanga burume ne bacha khuboolela Daudi, sikila se benyekha babonekhane ne bengila mu lukoba tawe.
Ne kakhali omusoleeli mulala ababona, mala aboolela Abusolomu. Nga babona bario, belukha khangu bekisa munju eyo mundu okundi mu Baurimu. Omundu oyo aba ne sebele mungo mwewe Yonasani ne Aimaasi bengilamo.
Omukhasi wo mundu oyo abukula sifuunikho aasira khu ngaaki khwe sebele mala asalanisiakho bumiicho, mala omundu yesi yesi se amanyakho tawe.
Bakholi ba Abusolomu nga becha munju, bareeba omukhasi oyo bali, “Aimaasi ne Yonasani bali waena?”
Omukhasi oyo aabakobosia ali, “Bambukhe luluuchi.” Ne nga babaandu abo babayima mala khubanyoola tawe, bakobola Yerusalemu.
Oli bamala khurekukha, Aimaasi ne Yonasani barura mu sebele mala bacha baboolela omwami Daudi bali, “Khola khangu wambukhe luluuchi.” Bamuboolela niko Aitiofeli aba ne alomile.
Khwako Daudi ne babaandu bewe boosi barakikha khukhwambukha Yoritani. Nga bwasia boosi baba bamalile khukhwambukha luluuchi lwa Yoritani.
Aitiofeli nga abona ali Baisiraeli se baloondile likaambila liewe tawe, aniina epunda yewe mala aakobola mu lukoba lwewe. Enyuma we khuaana kamalaka kewe kamamaliilisi khu be nju yewe, esuunga mala afwa. Asiikhwa mu ng'ani eya raraawe.
Siise nisio Daudi olela mu lukoba lwa Mahanaimu Abusolomu ne Baisiraeli boosi baba bambukhe luluuchi lwa Yoritani.
Nono Abusolomu aba ara Amasa khu milimo kie khukhwimeelela banamae mu bweyaangu bwa Yoabu. Amasa aba okhwa Yitira Omuishimaeli, Yitira aba no mukhasi bali Abikali, omukhaana owa Nahasi. Abikali omukooko owa Seruya maawe owa Yoabu.
Abusolomu ne Baisiraeli baapa ekambi mu sibala sia Kileati.
Daudi nga ne oola e Mahanaimu, akaanilwa ne Siobi okhwa Nahasi, khukhwama mu lukoba lwa Raba lwe Baamoni. Lundi akaanana ne Makiri okhwa Amieli khukhwama Lotebari, ne Barisilai omukileati khukhwama Rokelimu.
Babaandu bataru bano bareera bitaanda, bibuumba ne chinyuungu. Lundi bareera engaanu, eshayiri, bufu, biakhulia bibioosie, kamakaanda ne chibalaayo.
Lundi bareera bubuukhi, esiaki, liboonda ne kamakheese. Bamanya bali Daudi ne babaandu bewe baba ne njala ne bulesia, lundi baluwa ne bali mu sichiimi. Nio babareerera biakhulia balie.

Omwami Daudi abuusia alala babaandu bewe, mala abakaba mu bipupu bie emia ndala ne bie eelefu, mala abaelesia babemeelesi babwe.
Nio Daudi abaruma mu bipupu bie banamae bitaru: Sipupu silala asi owa Yoabu, sisiindi asi owa Abisai okhwa Seruya wandaaye owa Yoabu ne sisiindi asi owa Itai omukiti. Omwami Daudi aboolela babaandu bewe ali, “Ese samwene ndacha ne nanywe.”
Bamukobosia bali, “Ewe sokhoyeele wacha ne nafwe tawe. Kaaba bali efwe khwilukha mbao olakhweendekhelela efwe tawe. Akhaba babaandu enusu mwifwe khwakherwa, mbao okhweendekhelela tawe. Ne kakhali ewe oli ne bukhala khukhila efwe eelefu ndala. Bwakhabeele bulayi abanga wikhala mu lukoba muno mala okhurumire buyeeti.”
Omwami aabakobosia ali, “Nja khukhola liosi liosi nilio mwibaasia muli lili lilayi.” Nio omwami eema andulo we silibwa banamae bewe ne barura ne bali mu bipupu bie elefu ndala ne chimia.
Omwami Daudi aana kamalaka khu Yoabu, Abisai ne Itai ali: “Khulwase, mukhaumisiakho omusoleeli Abusolomu tawe.” Mala babaandu boosi baulila Daudi ne arusia lilaka lino khu bemeelesi be kamae bewe boosi khuloondekhana ne Abusolomu.
Nio banamae ba Daudi barura bacha bapana ne banamae Baisiraeli mu musiru kwa Efuraimu.
Banamae Baisiraeli baulilwa ebweeneyo ne banamae ba Daudi. Endaalo eyo babaandu berwa baboola chielefu kamakhumi kabili.
Khu khuupana khwamalatana khu sibala sioosi, mala babaandu bakali bafwila mu musiru khukhila babeererwa mwiie.
Abusolomu aatundubikhana ne babaandu ba Daudi. Abusolomu aba alikho atimia enyumbu, ne nga ne yabirira asi we kumurongooro kumuboofu kwe kumukhoonge, kumurwe kwa Abusolomu kwaambwa mu sakia. Enyumbu yatima mala Abusolomu arama ne alikho asungwacha mu sakia.
Mulala khu baandu ba Daudi aamubona mala aboolela Yoabu ali, “Omwami, mboone Abusolomu ne alikho asungwachila khu mukhoonge!”
Yoabu amukobosia ali, “Waaba nomuboone, siina sikila nokhamwirireo? Ese nakhasangaalile ne khukhuelesia chirupia likhumi ne kumusiipi kwo omunamae.”
Ne omundu oyo amukobosia ali, “Wakhamba abele chirupia elefu ndala, abele se nyala nasuta akhaba lulwala lwase lwong'ene naara khu mwana wo mwami tawe. Fweesi khwaulila nga omwami ne akhulaka ewe ne Abisai ne Itai ali, ‘Khulwase mukhaumisiakho omusoleeli Abusolomu tawe.’
Ne abanga se nariire omwami tawe mala neera Abusolomu, mala omwami aulile koosi, ewe se wakhanyalile khu khungaya tawe.”
Yoabu aloma ali, “Se nja khumala biise bikali ne nawe tawe.” Aabukula kamafumo kataru mala aunakila Abusolomu mu sifuba ne asiili omulamu, khu mukhoonge.
Nio banamae ekhumi babasutilanga Yoabu bulwaani babotookhelela Abusolomu bamupa mala bamwiira.
Yoabu aapa ekhoombi khukaania banamae balekhe khutimania Baisiraeli.
Babukula kumubili kwa Abusolomu bakumwaata mwiloo lileeyi mu sichiimi, mala bakuraakho kamabaale kamakali. Baisiraeli boosi belukha, buli mundu acha engo wewe.
Abusolomu ne asiili omulamu aba asimikha enjeko mwitooma mwo mwami, sikila se aba no mwana omusoleeli olangilwa khu lisina liewe tawe. Khwako elaangila khu mwene. Khukhwola endaalo yino, emanyikhaane nga Enjeko eya Abusolomu.
Nio Aimaasi okhwa Satoki aboolela Yoabu ali, “Lekha ese ndime nje mboolele omwami elomo endayi ndi Wele Omunyali Owa Bioosi amuonisie khukhwama khu maani ke basiku bewe.”
Yoabu amukobosia ali, “Okhayila elomo endayi luno tawe. Onyala wakhola orio mu ndaalo ekiindi. Ne kakhali luno omwana wo mwami afwiile.”
Nio Yoabu aboolela omukushi ali, “Cha oboolele omwami niko oboone.” Omukushi enama ebweeni wa Yoabu mu buriaani mala atima acha.
Aimaasi okhwa Satoki lundi aboolela Yoabu ali, “Kakhaba karie ndekhe sesi nonde khu mu Kushi.” Yoabu amureeba ali, “Sikila siina ne wenya khukhola orio, mwana wase? Socha khunyoolakho kumuruuru khu kano tawe.”
Aimaasi amukobosia ali, “Kakhaba karie, ndatima.” Yoabu amukobosia ali, “Nono tima.” Nio Aimaasi atima ekha khu muyila abirira mwitooma lia Yoritani, mala abira omukushi.
Daudi aba ekhaale akari we bilibwa bie lukoba. Omuliindi aniinila khwisiisi mala eema khungaaki khwe silibwa. Alola mala abona omundu alikho atima yeng'ene.
Omuliindi alanga mala aboolela omwami. Omwami aloma ali, “Aaba nali yeng'ene aba alikho areera elomo endayi.” Ne omundu oyo achiililila khukhwimbiya lukoba.
Lundi omuliindi abona omundu okundi alikho atima yeng'ene, alanga omuliindi owe silibwa mala amuboolela ali, “Lola! Omundu okundi alikho atima yeng'ene!”
Omwami amukobosia ali, “Yuno yesi alikho areera elomo endayi.”
Omuliindi aloma ali, “Nibaasia ndi omundu oli ebweeni atima nga Aimaasi okhwa Satoki.” Omwami akobosia ali, “Aimaasi ali omundu omulayi, lundi alikho areera elomo endayi.”
Aimaasi aboolela omwami ali, “Buli siindu sili silayi busa.” Enama ebweeni wa Wele Omunyali Owa Bioosi bubweeni bwetiila asi mu buriaani mala aloma ali, “Wele Omunyali Owa Bioosi, Wele wowo afume, akhuuliile babaandu babakhukaluukhanakho, omwami.”
Omwami amureeba ali, “Omusoleeli Abusolomu omulamu?” Aimaasi akobosia ali, “Omwami, nga omukholi wowo Yoabu ne anduma, naulila luyoka lukali, ne kakhali se namanya lwaba siina tawe.”
Omwami amuboolela ali, “Cha wime ao,” mala acha emao.
Nio omurumwa omukushi ola mala aboolela omwami ali, “Omwami ndi ne lomo endayi khwiwe! Luno Wele Omunyali Owa Bioosi akhuuliile abo ba baaba ne bakhwaukhakho boosi!”
Omwami areeba Omukushi ali, “Omusoleeli Abusolomu omulamu?”
Omukushi amukobosia ali, “Omwami, basiku bowo boosi ne babaandu bakhwaukhakho boosi bakhoya babe nga omusoleeli oyo.”
Omwami esiindukha. Acha mu lusiro lubeka lwe silibwa mala alila. Acha ne alila ali, “Mwana wase! Mwana wase Abusolomu! Abusolomu mwana wase! Ese owakhafwiile mu bweyaangu bwowo, mwana wase! Abusolomu, mwana wase! Mwana wase!”

Yoabu aboolelwa ali omwami Daudi alikho alila ne khusooma sikila Abusolomu.
Ne khwako busangaafu bwe khuula bwekela kamasika khu baandu boosi endaalo ng'eneyo. Sikila babaandu baulila bali, Omwami abeleele sikila lifwa lio mwana wewe.
Babaandu bakobola mu lukoba ne basilile busa endaalo eyo nga banamae baali ne chisoni ne belukha liie.
Omwami efuuma kamakhono kewe mumoni mala alila lukali ne aloma ali, “Mwana wase! Mwana wase Abusolomu! Abusolomu, mwana wase!”
Yoabu aacha munju yo mwami mala aamuboolela ali, “Endaalo yino wamalile khuaambia bakholi bowo boosi chisoni. Waambiisie chisoni babaandu baoniisie bulamu bwowo ne bulamu bwe babaana bowo, basoleeli ne bakhaana nende bwe bakhasi bowo ne bakhasi bowo nibo wamenyia busa nga basaale.
Wabiile abo ba bakhusiima mala wasiimile abo ba bakhubiila! Wekesie busa abuwaanga luno oli banamae ne bakholi bowo se bali sisiindu khwiwe tawe. Nibaasia ndi wakhasangaalile abanga Abusolomu ali omulamu luno ne efwe fweesi bafu.
Khwako yinyokha orure oche luno mala olomalome khu bakholi bowo bulayi. Nichuba mu lisina lia Wele Omunyali Owa Bioosi ndi waaba ne olekha, mbao akhaba mulala ocha khurama nawe siilo sia luno tawe. Ne obwo bulaba bubi bukali khwiwe khukhila bubi bwoosi bubwakhwichakho khukhwama khale khukhwola luno.”
Nio Omwami enyokha, mala acha ekhala asilibwa sie lukoba. Babaandu boosi baulila bali ali ebweeneyo, mala boosi bacha niio aba. Baisiraeli boosi baba beluukhe bachiile buli mundu engo wewe.
Baisiraeli barakikha khuyiingana babeene khu beene mu sibala sioosi bali, “omwami Daudi aakhuonia khukhwama khu basiku befwe. Aakhuonia khukhwama khu Bafilisiti, ne luno elukhe khukhwama mu sibala sikila Abusolomu.
Khwachukha kamafura khu Abusolomu khuuba omwami wefwe, ne kakhali luno bamwirire mwiie. Khwako siina sikila ne mukhalolakho khukobosia omwami Daudi?”
Daudi aaruma basaayi Satoki ne Abiatari khureeba babemeelesi ba Yuda ali, “Siina sikila enywe ne muba bamaliilisi mu khuyeeta khukobosia omwami mu lukoba kaaba bali niko Baisiraeli balomile koosi koleele omwami?
Enywe muli balebe base babene lundi kamafuki malala, siina sikila ne muba bamaliilisi khu khungobosia?”
Lundi Daudi aboolela Amasa ali, “Ewe oli omulebe wase lundi kamafuki malala, khukhwama luno nakhukholile ewe khuuba komanda owe banamae mu bweyaangu bwa Yoabu. Wele akhoya ambe kumunaanio naaba ne khakhola ndio tawe!”
Chilomo cha Daudi chasiimisia babaandu ba Yuda boosi baaba siindu silala. Nio baruma elomo khu mwami bali akoboleyo ne bakholi bewe boosi.
Nio omwami aakobola khukhwola khu luuchi lwa Yoritani. Bayaudi becha e Kilikali khu mwakaanila ne khumwambusia luluuchi lwa Yoritani.
Abwenao Simei okhwa Kera Omubenjamini khukhwama Baurimu akeendelesia khangu ne Bayaudi oola khu luuchi lwa Yoritani khukhwakaanila omwami Daudi.
Aba ne babaandu eelefu ndala khukhwama mu kholo eya Benjamini. Ne Siiba, omukholi owe enju eya Saulo, yesi eecha ne babaana bewe basoleeli ekhumi na baraano ne bakholi bewe kamakhumi kabili. Bakeendelesia boola e Yoritani ebweeni wo mwami.
Baroongia babaandu bo mwami babaambusia luluuchi ne khukhola nilio omwami eenya.
Omwami nga aba siimbi khukhwambukha, Simei aasikama ebweeni wewe mu buriaani.
Mala aaloma ali, “Omwami nosiima, mbeele bubi nibwo nakhola endaalo niyo warurira e Yerusalemu. Okhasinyikhila namwe okhanjibaasiliakho kamabi lundi tawe.
Omwami, manyile ndi nakhola bubwoni. Lino nilio likila ne mba owe khunyoa khukhwama mu kholo eya Yosefu khukhwicha khukhwakaanila luno omwami.”
Abisai okhwa Seruya aloma ali: “Simei akhoya eerwa sikila alaama niye Wele Omunyali Owa Bioosi achukhakho kamafura khuba omwami.”
Ne Daudi aboolela Abisai ne wandaaye Yoabu ali, “Baana ba Seruya, ndi nasiina nanywe? Siina sikila ne muba basiku base? Luno ese niye omwami owa Isiraeli, ne mbao luno Omuisiraeli ocha khwirwa tawe.”
Nio omwami echubila Simei ali, “Se ocha khwirwa tawe.” Nio omwami echubila Simei ali se ocha khwirwa tawe.
Mefibosheti nga ne oola e Yerusalemu khukhwakaanila omwami, omwami aamureeba ali, “Siina sikila, ne okhacha nase tawe?”
Amukobosia ali, “Omwami, omanyile oli ese ndi omuleme. Naboolela omukholi wase Siiba andekekhere epunda yase nio njiile alala ne nawe, ne kakhali ambea.
Aalomaloma bubeeyi khuloondekhana nase khwiwe omwami wase, ne kakhali ewe oli nga malaika owa Wele, khwako khola nilio olola oli lili lilayi khwiwe.
Lisaaye lia paapa liosi liakhoyela khukhwirwa nawe omwami. Ne kakhali ewe wambelesia bunyali bwe khulia khu sialwa ne nawe. Se ndikho ne bung'ali khukhwenya buyeeti bubuundi khukhwama khwiwe tawe mwami.”
Omwami aamukobosia ali, “Se okhoyele waloma kamakali tawe. Nafukiiliile ndi ewe ne Siiba mucha khukabana kamaloba.”
Mefibosheti aboolela omwami ali, “Lekha Siiba abukule bioosi. Ese nanyalikhe nga omwami nokobole engo bulayi.”
Barisilai aba omusaakhulu lukali. Aba owe bukhulu bwe kimiiko kamakhumi munaane. Aba omuiinda lukali lundi niye owarumiranga omwami biakhulia nasimenya e Mahanaimu.
Omwami aboolela Barisilai ali, “Khuche fwembi e Yerusalemu, mala nja khu khuliinda.”
Ne Barisilai akobosia omwami ali, “Se ndamenya kimiiko kimikali tawe, siina sikila enje ne nawe e Yerusalemu omwami?
Ese nosiisie bukhulu bwe kimiiko kamakhumi munaane. Se naukhasia siibi ne silayi tawe. Se nyala nachanjama ne khukhwaukhasia nisio ndia namwe enywa tawe. Lundi se nyala naulila kimienya kie babeembi tawe. Nja khuba busa butinyu khwiwe omwami.
Ese se khoyelwa kumuruuru kumukali nga kumwene okwo tawe. Khwako ndambukhakho busa nawe Yoritani.
Lekha engobole engo mala fwiile mu lukoba lwase, a siliindwa sia paapa ne maayi. Omwana wase omusoleeli Kimuhamu ali ano. Cha ne naye omwami mala mukholele likhusiimisia.”
Omwami aamukobosia ali, “Ese ndamubukula mala mukholele nilio wenya. Ne ese ndakhukholela siosi siosi nisio wekoomba.”
Nio Daudi ne babaandu bewe boosi bambukha Yoritani. Ekwayila Barisilai ne khumubiita chikhabi, mala Barisilai aakobola engo.
Nga omwami ne amala khukhwambukha, arongesebwa ne babaandu ba Yuda boosi ne balala khu baandu ba Isiraeli, aacha e Kilikali, mala bacha ne Kimuhamu.
Nio Baisiraeli boosi bacha khu mwami mala bamureeba bali, “Omwami, siina sikila bawandaayefwe babaandu ba Yuda, ne bakhwibile ewe alala nende be nju yowo ne babaandu bowo mala bamwambusia Yoritani?”
Babaandu ba Yuda bakobosia bali, “Efwe khwakhola khurio sikila Omwami ali owe kamafuki kefwe. Nono siina sikila lino ne limuchuunia enywe kimiooyo? Omwami se akhukuliilekho biakhulia namwe aakhuelesiakho sisiindu siosi siosi tawe.”
Baisiraeli bakobosia ba Yuda bali, “Efwe khuli ne bung'ali khukhwola likhumi bwe khukhwenya omwami, akhaba mu Daudi khuli ne bung'ali khumukhilakho enywe, akhaba ne ali owenywe. Siina sikila ne mukhulekeelesia? Mukhebilila muli niifwe khukhwanyoa khulomaloma khu likhuwa lie khukobosia Omwami tawe.”
Ne kakhali babaandu ba Yuda baba barafu mu likobosia liabwe khukhila babaandu ba Isiraeli.

Khwako Baisiraeli balekha Daudi mala bacha ne Sheba okhwa Bakiri. Ne babaandu ba Yuda nabo baloonda khu mwami wabwe Daudi mu busuubilifu khukhwama Yoritani khukhwola e Yerusalemu.
Omwami aboolela Amasa ali, “Laanga babaandu ba Yuda boosi beche mu ndaalo chitaru, mala wesi okobole nabo.”
Amasa acha khulaanga babaandu ba Yuda, ne se akobola mu siise nisio omwami amulakilamo tawe.
Daudi aboolela Abisai ali, “Sheba okhwa Bikiri acha khukhuelesia butinyu bukali khukhila Abusolomu. Bukula babaandu base mala omuloondekho. Akhola ario engila mu ngoba chisire mala aakhureerera butinyu.”
Khwako babaandu ba Yoabu, ne Kereti, ne Bapeleti, alala ne banamae babaandi be kamaani barura e Yerusalemu ne batima ne baloonda khu Sheba okhwa Bikiri.
Nga ne boola khu libaale liboofu lie Kibeoni, Amasa eecha khubakaanila. Yoabu aba efwarire chingubo che liie. Aba areere embalu mu sibaabi siayo aakichwisiilie khu musiipi kwe mu sibuno. Nga ne aba ne alikho acha, embalu yakwa asi.
Yoabu aboolela Amasa ali, “Oriena, wandaayase?” Mala atiila bunwanwa bwa Amasa ne kumukhono kumuseecha nio amwikwayila.
Amasa se abonakho embalu niyo Yoabu aba ne atiilile mu mukhono kwewe kukuundi tawe. Ne Yoabu amuuna enda mala bie munda biachichukha asi. Amasa afwilao, ne Yoabu se amuuna lundi tawe. Nio Yoabu ne wandaaye Abisai baloonda khu Sheba.
Mulala khu baandu ba Yoabu eema amubili kwa Amasa mala aloma ali, “Buli yesi yesi ooli owa Yoabu ne Daudi aloonde Yoabu.”
Kumubili kwa Amasa kwakona mu mafuki akari we kumuyila. Ne buli mundu owolangao nabona kumubili okwo eemanga. Khwako mulala khu baandu ba Yoabu oyo akukhuruura akurusia khu muyila akuyila mu ndaa mala akubiimbakho engubo.
Enyuma we khurusia kumubili khu muyila, buli mundu acha ne Yoabu mu khuloonda khu Sheba okhwa Bikiri.
Sheba abirira mu kholo cha Isiraeli choosi ne oola khu lukoba lwa Abeli-beti-maaka. Mala babaandu boosi be kholo eya Bikiri babusiana mala bamuloondakho khukhwola mu lukoba.
Babaandu ba baba ne Yoabu bacha mala babotookhelesia lukoba lwa Betimaka. Bombakha liita lie liloba enje we lisiisi mala bayaba lisiisi asi khulikhola likwe.
Abayo omukhasi omukesi mu lukoba owalangila khwisiisi ali, “Rekeeresia, Rekeeresia! Boolela Yoabu eeche ano, nenya ndomalome naye.”
Yoabu acha mala omukhasi oyo aamureeba ali, “Ewe niwe Yoabu?”
Yoabu amukobosia ali, “Yee, niise.” Aamuboolela ali, “Rekeeresia elomo eyo mukholi wowo” Yoabu akobosia ali, “Narekereesie.”
Omukhasi oyo aloma ali, “Khale balomanga bali, ‘Cha onyoole bukeleki mu lukoba lwa Abeli’ mala bakholanga bario khumala butinyu bwabwe.
Ese ndi mulala khu be kumuleembe ne basuubilwa mu Isiraeli. Siina sikila ewe ne wenya khulwonaka? Ewe wenya khubunia kumukabwa kwa Wele Omunyali Owa Bioosi?”
Yoabu aamukobosia ali, “Se kali kario tawe! Ese se ndibunia namwe nonake lukoba lwenywe tawe.
Obwo se buli bung'ali tawe. Ne kakhali omundu mulala olaangwa Sheba okhwa Bikiri, khukhwama mu sibala sie bikulu sia Efuraimu, akalukhaane khu mwami Daudi. Aana omundu yuno yeng'ene ne ese ninyokha mu lukoba.” Omukhasi oyo aamukobosia ali, “khucha khumumwaatila kumurwe kwewe khu ngaaki khwe lisiisi.”
Nio omukhasi oyo acha ne nganakani eye bukesi niio babaandu be mu lukoba bali. Bakhalaka kumurwe kwa Sheba okhwa Bikiri bakumwaatila Yoabu khwisiisi khu ngaaki. Aapa ekhoombi emanyisia babaandu bewe barure mu lukoba, mala bacha engo. Ne Yoabu akobola e Yerusalemu wo mwami.
Yoabu aba omwimeelesi owe kamae ka Isiraeli koosi. Benaya okhwa Yeoyata aba omwimeelesi owe Bakereti ne Bapeleti.
Adoramu aba omwimeelesi owe kimilimo kie buyingiilifu, Yehoshafati okhwa Ahiludi, aba omuandiki.
Shefa aba omuandiki we koti, Satoki ne Abiatari baba basaayi.
Ne Ira khukhwama mu lukoba lwa Yairi yesi aba mulala khu basaayi ba Daudi.

Mu bwami bwa Daudi enjala yabao engali khulwe kimiiko kitaru. Khwako Daudi aasaba Wele Omunyali Owa Bioosi. Nio Wele Omunyali Owa Bioosi aloma ali, “Saulo ne lisaaye liewe bali ne sifuki. Beera babaandu ba Kibeoni.”
Omwami alaanga Bakibeoni (Babaandu ba Kibeoni se baba Baisiraeli tawe, baba Baamori ba barama. Akhaba Baisiraeli ne bechuba khubaliinda Saulo ayiima khubabunia, sikila aba ne sinani sie khuyeeta Baisiraeli ne babaandu Ba Yuda.)
Khwako Daudi alaanga babaandu ba Kibeoni mala abareeba ali, “Mbakholela siina? Nduunga ndie kamabi niko mwakholelwa, nio mubiite chikhabi babaandu ba Wele Omunyali Owa Bioosi?”
Bakibeoni bakobosia bali, “Se khwenya Saulo ne lisaaye liewe bakhuelesie efwesa namwe esahabu tawe. Ne se khuli ne bunyali bwe khukhwira omundu yesi yesi mu Isiraeli tawe.” Daudi abareeba ali, “Nono siina nisio mwibaasia muli nyala namukholela?”
Bakobosia omwami bali, “Saulo enya khu khubunia efwe lundi se eenya khulekhakho mulala khwifwe amenye osi osi mu Isiraeli tawe.
Khuelesie babaana bewe saba khu baana bewe basoleeli mala khubasuunge ebweeni wa Wele Omunyali Owa Bioosi e Kibeoni khu sikulu sia Wele Omunyali Owa Bioosi.” Omwami Daudi abakobosia ali, “Ese nja khumuelesia.”
Ne kakhali omwami, abukula Arumoni ne Mefibosheti, babaana basoleeli babili nibo Risipa omukhaana owa Aya asaala khu Saulo. Lundi abukula babaana baraano basoleeli ba Merabu omukhaana owa Saulo, nibo asaala khu Aturieli, okhwa Barisilai, khukhwama Meholati.
Daudi abaana khu Bakibeoni. Babasuungila khu sikulu ebweeni wa Wele Omunyali Owa Bioosi mala boosi nga ne baba saba bafwila khulala. Beerwa mu ndaalo che khunyoa che likesa lie shayiri.
Nio Risipa, omukhaana owa Aya, efwara likunia mala aaba khu lwanda niio bafu baba. Amenyakho khukhwama nga likesa ne liarakikha khukhwola nga efula ne yakwa. Kumuusi aonanga chinyuni khu bafu, siilo akhiingililanga chisaang'i ne chisolo che mundaa.
Daudi aulila niko Risipa omwana owa Aya akhola. (Aya aaba mulala khu bakhasi nibo Saulo aamenyia nga basaale.)
Nio Daudi acha abukula kamakuumba ka Saulo no mwana wewe Yonasani khukhwama khu baandu ba Yabesi-Kileati. (Bafilisiti beerera Saulo ne Yonasani khu sikulu sia Kiliboa mala basuunga kimibili kiabwe abuwaanga mu Betisani. Enyuma we khusuunga babaandu ba Yabesi-Kileati baba beeba kimibili ekio.)
Daudi abukula kamakuumba ka Saulo nende ko mwana wewe Yonasani mala lundi abuusia kamakuumba ke babaana basoleeli saba ba Saulo ba basuungwa.
Nio basiikha kamakuumba ka Saulo ne Yonasani mu ng'ani eya Kishi raraawe owa Saulo, mu Sela mu sibala sia Benjamini, ne khukhola koosi niko omwami alaka. Ne enyuma wako, Wele akobosia lisaba liabwe khulwe sibala.
Liie liliindi liabao akari we Bafilisiti ne Isiraeli. Ne Daudi acha ne babaandu bewe mala bapana ne Bafilisiti mala Daudi alua.
Ne omufilisiti mulala omuboofu bali Isi-benobu, aba ne lifumo lie kumukasa lilioola busiro bwe chikiilo chitaru ne nusu. Lundi aba ne mbalu embia. Ebaasia ali anyala eera Daudi.
Ne kakhali Abisai okhwa Seruya acha ayeeta Daudi, mala Abisai akwira. Nio babaandu ba Daudi bamuboolela bali se bacha ne naye lundi mwiie tawe. Baloma bali “Ewe niye lilieyikina lia Isiraeli, mala se khwenya khwakhutibia tawe.”
Enyuma wa kano liie liliindi liabao ne Bafilisiti e Kobu, nilio Sibekayi khukhwama Husiati niio eerera Safu.
Liie liliindi liabayo ne Bafilisiti e Kobu. Ne Elihanani okhwa Yairi khukhwama e Betelehemu eera Koliati khukhwama Katihi. Lifumo liewe liaba ne lubango lutilingifu nga kumutalachi kwe khunaba buusi.
Nio liie liliindi liabao e Katihi, omundu mulala omuboofu okundi owaba ne kamasaasabi khu makhono koombi ne khu bikele bioombi.
Aafwochola Baisiraeli, ne kakhali Yonasani, okhwa Simei wandaaye owa Daudi, amwiira.
Bane bano baba be lisaaye lie babaandu baboofu be Katihi, mala berwa ne Daudi ne babaandu bewe.

Wele Omunyali Owa Bioosi nga ne aonia Daudi khukhwama khu Saulo ne basiku bewe boosi, Daudi embela Wele Omunyali Owa Bioosi kumwenya kuno:
Wele Omunyali Owa Bioosi niye omuliindi wase,
niye bubwilukhilo, lundi niye omusikuli wase.
Wele wase, buliindi bwase, niye nilukhilangakho,
engabo yase, ne kamaani ke buonia bwase,
kamaani kase, ne bubwilukhilo bwase,
omuonia wase, oumbonianga khukhwama khu basiku base.
Nanga Wele Omunyali Owa Bioosi, okhoyela efuma,
mala mbonisibwa khukhwama khu basiku base.
Bibuli bie lifwa biambotookhelela,
mala bibuli bie bubi biafuuma.
Butinyu bwe lifwa bwambotookhelela,
kumureko kwe lifwa kwema ebweeni wase.
Nalaanga Wele Omunyali Owa Bioosi mu butinyu bwase,
ne ali mu Lukaangu lwewe aulila kumumilo kwase,
aulila khulila khwase.
Nio sibala siareenga mala siesisiikha,
likulu liapapaalukha ne khureenga sikila Wele aba aakhalaale!
Liliisi lietuukha khukhwama mu moolu mwewe,
kumulilo kumurafu kwaama mukhanwa mwewe.
Kamaanda kakesing'eng'a kaama mu niye.
Abayuula likulu mala eekha asi,
sisiilima sikali siaba asi we bikele biewe.
Apurukhila khangu khu kerubi yewe eye mwikulu,
akeendela khu ndaa che mbeo.
Akhola sisiilima siamubotookhelela,
kamafuumbi kamasiro, kakechuule kameechi kaba nga liiema khu niye.
Kamaanda ke kumulilo kaburukhila angaaki,
khukhwama mu buwaanga bubwaba ebweeni wewe.
Wele Owe Bunyali Bwoosi akukumila mwikulu nga efula,
mala kumumilo kwoyo owe Angaaki Lukali kwauliilikhana.
Aalasa buembo mala asalanisia basiku bewe,
abatimania ne lueni.
Chingila che nyanja chabonekha,
kumusiingi kwe sibala siosi kwabonekha,
mu khurafua khwa Wele Omunyali Owa Bioosi,
nga aakhokhela basiku bewe mu lirima.
Wele Omunyali Owa Bioosi eekha asi khukhwama angaaki mala andiila,
aakhweesa aandusia mu lusiba lwe kameechi.
Aasikula khukhwama khu musiku wase owe kamaani,
ne khukhwama khwaabo babambiila,
sikila baba ne kamaani kamakali khu khukhila ese.
Ne naba mu butinyu, banjibwaakala,
ne kakhali Wele Omunyali Owa Bioosi aniinda.
Anda abuwaanga,
asikula sikila asiimisibwa ne nase.
Wele Omunyali Owa Bioosi amba kumuruuru sikila buluungi bwase,
anduunga sikila se naba ne bubi tawe.
Ese naria lilaka lia Wele Omunyali Owa Bioosi,
ese khalekhakho Wele wase nacha mu bumayaanu tawe.
Ese naria kamalaka kewe koosi,
ne ese khalekhakho kamalaka kewe tawe.
Se ndikho nende liibi lie khukhwikiichibwa ebweeni wewe tawe,
neliinda khukhwama khu bumayaanu.
Ne khwako Wele Omunyali Owa Bioosi amba kumuruuru sikila buluungi bwase,
sikila amanyile ali ese se ndi ne bubi tawe.
Khwaabo basuubilwa wesi oli omusuubilifu khu nibo,
Oli omukwalaafu khwaabo baali bakwalaafu,
ne oli omurafu khwaabo baali bamayaanu
Khu bamiliiu, wekesia bumiliiu,
ne oli omurafu khwaabo baali babi.
Oonianga abo babeboombia,
mala wisia asi abo babeniinia.
Wele Omunyali Owa Bioosi, ewe oli etaa yase,
okaluukhasianga si siilima siase siba buwaanga.
Ne nawe nyala naula basiku base,
nendi ne Wele nyala nakhila bikhiingililo biabwe.
Bikholwa bia Wele bili bilayi,
lisuubisia lia Wele Omunyali Owa Bioosi libechanga lia ng'ali,
ali engabo khwaabo bosi bayiima buliindi bwewe.
Wele Omunyali Owa Bioosi yeng'ene niye Wele
Wele yeng'ene niye buliindi bwefwe.
Wele niye bubwilukhilo bwase,
akhola engila yase etambakho busiku.
aniinda bulayi mu bikulu.
Anjekesianga khu khuupana liie,
nio nyale khurumikhira buyiingo bwe kumukasa bulume.
Wambelesie engabo eye buonia bwowo,
buyeeti bwowo bwaniniisie.
Wakholile lukeendo lwase lwabeele lulwangu,
ne se miukhilekho tawe.
Natimania basiku base nabaula,
se nakobola tawe khukhwola nga ne nababunia.
Nababunia ne khubaula, nio se banyala khukhwinyokha, lundi tawe,
bakhilwa ebweeni wase.
Ewe wambelesia kamaani ke khu khuupana liie,
lundi wanjeta naula basiku base.
Wakhola basiku base banjilukha,
nabunia abo ba baba ne bambiila.
Bayiima buyeeti, ne kakhali bataamba obaonia,
balilila Wele Omunyali Owa Bioosi, ne kakhali se abakobosia tawe.
Nabachungaka baaba nga lipukhuulu,
nabaswalakilila ne khubeemakho nga kamatosi ke khu ngila che mu chingoba.
Wambonia khukhwama mu bulomani ne babaandu,
wakhola ese khuuba omwimeelesi owe chikholo choosi,
babaandu nibo ese khamanya tawe bakholela.
Baakwa banjinamila,
nga ne bambulilakho busa bari, bandia.
Baakwa bawa kamaani, mala becha ne bareenga,
khukhwama mu bwikisi bwabwe.
Wele Omunyali Owa Bioosi aliio! Omuliindi wase afume,
ne Wele wase afume, omuliindi owe buonia bwase!
Wele ambelesia bukhili,
lundi aakhola namiia chikholo.
Aandusia mu basiku,
aaniinia angaaki we basiku base,
mala aambonia khukhwama khu baandu be sisiayuumba.
ne khu khwimbila kimienya kie fuma.
Wele aelesia omwami wewe bukhili bukali,
lundi ekesia busiime bukhawa tawe khu muchukhwekho kamafura wewe,
khu Daudi ne lisaaye liewe khulwa mindali.

Nono kano kali kamakhuwa ka Daudi kamamaliilisi:
Buno nibwo burume bwa Daudi okhwa Chesi.
Burume bwo mundu niye Wele aniinia,
niye Wele owa Yakobo achukhakho kamafura khuuba omwami,
niye owaba omwiimbi omulayi owe kimienya kia Isiraeli:
Roho owa Wele Omunyali Owa Bioosi alomalomela mwise,
elomo yewe eli khu lulimi lwase.
Wele owa Isiraeli alomaloome,
omuliindi owa Isiraeli aamboolela ali:
“Omundu ne aamiia babaandu mu bung'ali,
ne amiia mu khuria Wele,
ali nga buwaanga bwe nyanga erura,
enyanga ekhola bunyaasi bwamela efula ne ekwile.”
Lisaaye liase lili lirio ebweeni wa Wele.
Sikila aakhola Endakaano eya mindali na mindali ne nase,
eli eya ng'ali lundi esuubilwa bulayi.
Akhanjeete ne khukhwichusia liliekoomba liase.
Ne babaandu bakhali ne Wele bali nga kamawa kamwaatwa,
se kangalibwa ne kamakhono busa tawe.
Omundu okaangala akhoya arumikhira sichuuma,
namwe ebwooki we lifumo,
ne kosebwanga elala mu mulilo abwene ne abwene.
Kano niko kamasina ke banamae ba Daudi omwimeelesi owe khunyoa aba Yosiebu Basiebeti khukhwama Takimoni, owaba omwimeelesi owa “Bataru.” Aapanila lifumo liewe mala era babaandu be siseecha chimia munaane bosi mwiie lilala.
Oloondakho owamanyikhana khu bataru aba Eliesa okhwa Dodo, omwana owa Ahohi. Aba ne Daudi nga bebwaakala Bafilisiti. Baba ne bebuusiisie khulwe liie. Baisiraeli belukha.
Niye eema busa, mala apania Bafilisiti khukhwola kumukhono kwewe kwaluilila. Ne kumukhono kwewe se kwalekhakho embalu yewe tawe. Wele Omunyali Owa Bioosi abaa bukhili bukali endaalo ng'eneyo. Enyuma we liie, Baisiraeli bakobola niio Eliesa aba mala babukula bulwaani khukhwama khu bafu.
Oloondakho khu bataru aba Shama okhwa Akee, khukhwama Harari. Bafilisiti yaba babuusiaane e Lehi, niio kumukuunda kwe siikhubi kwaba. Baisiraeli belukha Bafilisiti.
Ne Shama eema mu mukuunda, akuliinda, mala eera Bafilisiti. Wele Omunyali Owa Bioosi areera bukhili bukali endaalo ng'eneyo.
Mu biise bie likesa babemeelesi bataru be babemeelesi be banamae Kamakhumi kataru bacha niio Daudi aba mwibina lia Atulamu. Sipupu sie Bafilisiti siaba siamenyile mwitooma lie Barefaimu.
Mu biise bienebio yaba Daudi ali mu lukoba lusire ne baliindi be Bafilisiti baba mu Betelehemu.
Daudi aba ne bulesia mala aloma ali, “Khola ndiena omundu yesi yesi andeererakho kameechi ke khunywa khukhwama mu sebele eye mu silibwa sia Betelehemu!”
Banamae bataru bakhulu babira ne kamaani mu kambi eye Bafilisiti. Bataa kameechi khukhwama mu sebele, mala bakareerera Daudi. Ne se aakanywa tawe, ne kakhali akachukha enje nga siianwa khu Wele Omunyali Owa Bioosi.
Ne aloma ali, “Wele Omunyali Owa Bioosi ambeele khanywa kameechi kano tawe! Ne nganywa aba ndi nga onywa kamafuki ke babaandu batibiisie bulamu bwabwe!” Khwako aloba khu kanywa. Ebio biaba bikholwa bie bunyindaafu bie banamae bataru bakhulu.
Abisai wandaaye owa Yoabu ba okhwa Seruya niye owaba omwimeelesi owe babaandu ba bamanyikhana kamakhumi kataru. Aapanila lifumo liewe mala eera babaandu chimia chitaru mala amanyikhana nga babaasie bataru.
Niye owamanyikhana lukali mu boosi kamakhumi kataru abo, aba komanda wabwe, ne kakhali se amanyikhaane nga bataru abo tawe.
Benaya okhwa Yeoyata, khukhwama Kabuseeli, aba omunamae omunyindaafu, akhola bibiindu bikali bie liiukia. Eera banamae babili ba Arieli owe Moabu be liiuka. Lulala eekha mwiloo khu ndaalo eye barafu mala eera etalang'i.
Lundi eera Omumisiri owaba omundu owe lukoondo lulayi. Omumisiri aba ne lifumo mukhono. Benaya aamuseera. Benaya aba ne eruungu mala ebwaakala Omumisiri, amunuula lifumo mala amwirira lifumo liewe liliene.
Ebio nibio bibiaba bikholwa bie bunyindaafu bwa Benaya, owaba mulala khu Banamae babemeelesi bataru.
Aba amanyikhana mu banamae kamakhumi kataru ne se amanyikhana lukali nga bataru tawe. Daudi amukhola khuuba omuliindi wewe.
Mu makhumi kataru abo, abamo Asaeli wandaaye owa Yoabu. Eliamani okhwa Dodo owe Betelehemu, Shama nende
Elika khukhwama Haroti, Helesi khukhwama Paliti.
Ira okhwa Ikesi khukhwama Tekoa.
Abiaseri khukhwama Anatoti, Mebunai khukhwama Husia.
Salimoni khukhwama Ahohi, Maharai khukhwama Netofa.
Helebu okhwa Baana khukhwama Netofa, Itai okhwa Rabai khukhwama Kibea mu Benjamini.
Benaya khukhwama Piratoni, Hitai khukhwama mu matooma ambi ne Kaasi.
Abieliboni khukhwama Araba Asimaweti khukhwama Baurimu
Eliaba khukhwama Siaaliboni, babaana ba Yasieni ne Yonasani,
ne Shama khukhwama Harari, Aiamu okhwa Siarari khukhwama Harari.
Elifeleti okhwa Ahasibai, khukhwama Maaka. Eliamu okhwa Aitiofeli khukhwama Kilo.
Hesiro khukhwama Karineli, Paarai khukhwama Arabu.
Ikali okhwa Nasani khukhwama Soba, Bani khukhwama Kati.
Seleki khukhwama Amoni, Naarai okhwa Seruya khukhwama Beeroti, Omusuti we bulwaani bwa Yoabu.
Ira ne Karebu khukhwama Itiri.
Ne Uria Omuhiti. Banamae ba bamanyikhana boosi alala baba kamakhumi kataru na saba.

Wele Omunyali Owa Bioosi lundi aambila Baisiraeli lirima, Wele Omunyali Owa Bioosi akhola Daudi khubareerera butinyu, ne amuboolela ali, “Cha obale babaandu ba Isiraeli ne Yuda.”
Nio Daudi aaboolela Yoabu ne bakomanda be kamae kewe ali, “Cha ne bakholi bowo obire mu kholo choosi cha Isiraeli khukhwama Dani khukhwola Beerisheba, mala obale babaandu. Nenya emanye baliyo benga.”
Ne kakhali Yoabu akobosia omwami ali, “Omwami, lekha Wele Omunyali Owa Bioosi, Wele wowo atase babaandu ba Isiraeli khukhwola emia babe bakali khukhila luno ewe nosiili omulamu. Siina sikila omwami ne wenya khukhola ori?”
Ne kakhali omwami ayingilila Yoabu ne bakholi bewe bakhola nga ne enya. Yoabu ne babemeelesi be banamae barekukha bacha babala babaandu ba Isiraeli.
Bambukha Yoritani mala baapa ekambi e Aroeri, lukoba luuli akari we litooma, mu sibala sia Kati. Khukhwama eyo bacha ebunaswa owa Yaseri,
mala bacha e Kileati nende e Kadeshi, mu maloba ke Bahiti. Nio bacha e Dani mala babotookha bacha Sidoni.
Nio bacha mu lukoba lusire lwa Tiro, ne mu chingoba choosi che Bahiti ne Bakanaani. Mala ekhumaliilikha bacha e Beerisheba nende ebunafubo owa Yuda.
Khwako ne bamalile khukeenda mu maloba koosi bakobola e Yerusalemu enyuma we kimieesi tisa ne chindaalo kamakhumi kabili.
Yoabu aaboolela omwami bukali bwe babaandu ba baaba ne babaliilwe. Mu Isiraeli baba banamae chielefu chimia munaane, ne mu Yuda chielefu chimia chiraano.
Ne nga Daudi na amala khubala babaandu, omwene aarakikha khukhwebiiya. Aaboolela Wele Omunyali Owa Bioosi ali, “Naboone bubwoni bukali mu niko kholile. Nosiima Wele Omunyali Owa Bioosi mbeele ese omukholi wowo kholeele mu busilu.”
Nga Daudi ne enyokha makhelebeende, Wele Omunyali Owa Bioosi aaboolela elomo yewe Kati omung'oosi owa Daudi ali,
“Cha mala oboolele Daudi oli ndikho muelesia bibiindu bitaru aroboorekho silala. Nja khukhola siosi siosi nisio aroboore.”
Kati aacha niio Daudi ali amuboolela niko Wele Omunyali Owa Bioosi amuboleele. Areeba ali, “Siina nisio wenya siekholekhe? Enjala khuuba mu sibala siowo khu miiko kitaru, namwe kimieesi kitaru kie khukhwilukha basiku bowo, namwe chindaalo chitaru che lufu luubi mu sibala siowo? Luno yibaasia mala umboolele nilio ngoboseliayo oundumire.”
Daudi aakobosia Kati ali, “Ese ndi mu butinyu! Ne se nenya ngwe mu bunyali bwe babaandu tawe. Lekha ngwe mu bunyali bwa Wele Omunyali Owa Bioosi, sikila niye ali owe siisa sikali.”
Khwako Wele Omunyali Owa Bioosi aaruma lufu luubi mu Isiraeli. Khukhwama kumutikhinyi okwo khukhwola mu siise nisio aroboreramo. Khukhwama Dani khukhwola Beerisheba babaandu chielefu kamakhumi saba bafwa.
Nga Malaika owa Wele Omunyali Owa Bioosi aba ne ali ambi khunaaya kumukhono khukhwonaka Yerusalemu, Wele Omunyali Owa Bioosi ebiiya khu siiukuumo siewe sie khubunia babaandu. Aaboolela malaika owaba ne alikho abeera ali, “Wanyaliile ao!” Malaika aba abuundu e khuulila biakhulia owa Arauna, Omuyebusi.
Daudi nga ne abona malaika owaba ne alikho eera babaandu, aboolela Wele Omunyali Owa Bioosi ali, “Ese niise omumayaanu. Ese niye owakholile kamabi kano. Ne kamakheese kano kakholile siina? Okhoyeele umbunie samwene ne lisaaye liase.”
Endaalo ng'eneyo Kati aacha khu Daudi mala aamuboolela ali, “Cha abuundu e khuulila biakhulia wa Arauna omuyebusi mala wombakhileo Wele Omunyali Owa Bioosi alutare.”
Daudi aria lilaka lia Wele Omunyali Owa Bioosi mala acha aakhola nga Kati ne amuboolela.
Arauna aabona omwami ne bakholi bewe balikho becha niio ali. Arauna aacha ebweeni aasikamila omwami Daudi bubweeni bwewe bwetiila asi mu buriaani.
Arauna amureeba ali, “Omwami siina sikila ne wichile owo mukholi wowo?”
Daudi aamukobosia ali, “Nechile khukula abuundu wowo e khuula biakhulia mala nombakhileo Wele Omunyali Owa Bioosi alutare, nio lufu luubi luno luwe khu baandu.”
Arauna aaloma ali “Mwami wase, bukula, siosi nisio wenya. Chieeyi chili ano khulwe siianwa sie khukhwosia khu alutare. Bibiindu bie khuula biakhulia ne kamachooki ke chikhaafu kabe chiikhu.”
Arauna abielesia bioosi khu mwami mala aamuboolela ali, “Khuelesia bino bioosi. Wele Omunyali Owa Bioosi, Wele wowo akhoya asiimisibwa ne nawe.”
Ne kakhali omwami Daudi aakobosia Arauna ali, “Tawe, enja khu khukulakho. Sikila se nja khuaanila Wele Omunyali Owa Bioosi, Wele wase biianwa bie khukhwosia nibio khakulile siosi siosi tawe.” Nio Daudi aakula abuundu e khuulila biakhulia ne chikhaafu khulwe chirupia kamakhumi karaano.
Nio ombakhila Wele Omunyali Owa Bioosi alutare ne khumuaanila biianwa bie khukhwosia nende biianwa bie kumuleembe. Nio Wele Omunyali Owa Bioosi aakobosia lireeba lia Daudi mala lufu luubi lwawa mu Isiraeli.

Nono omwami Daudi aaba omusaakhulu lukali. Ne akhaba ne bamubiimba kamaruungeti, se anyoolanga luluuya tawe.
Nio bakholi bewe bamuboolela bali, “omwami, lekha khukhuyimile omukhaana owe yabwana amenye nawe akhuliinde, abe omulesi wowo. Lekha akhweumbekho nio onyoole luluuya.”
Bayimilisia mu Isiraeli mwoosi omukhaana owe lukoondo lulayi. Banyoola Abisiagi omukhaana Mushunemi mala bamureera khu mwami.
Abishaki aba owe lukoondo lulayi lukali, mala alela omwami ne khumuliinda. Ne kakhali omwami se abaakho ne naye nga omuseecha no mukhasi tawe.
Raraawe Daudi abeele akharafwirakho omwana wewe akhaba lulala lwong'ene khumureeba ali, “Siina sikila ne okholile kano?” Tawe. Atonicha yesi aaba omundu owe lukoondo lulayi. Niye oloondela Abusolomu mu khusaalwa.
Aalomaloma ne Yoabu, okhwa Seruya ne Abiatari omusaayi. Nio baloonda khu Atonicha mala bamuyeeta.
Ne Satoki omusaayi, Benaya okhwa Yehoyata, Nasani omung'oosi, Shimei, Rei, ne banamae be kamaani ba Daudi se baaba lubeka lwa Atonicha tawe.
Atonicha aana embosio eye kamakheese, chiuunwa ne chimoosi chinefu a lwanda lwe ndemu luuli siimbi e Enirokeli. Alaanga bawandaaye boosi, basoleeli bo mwami Daudi ne bakhulu be banamae boosi khukhwama mu Buyuda.
Ne kakhali se aalaanga Nasani omung'oosi namwe Benaya namwe banamae be kamaani namwe Solomoni wandaaye tawe.
Nono yiicha ekhukaambile mala oonie bulamu bwowo ne bulamu bwo mwana wowo Solomoni.
Cha khangu khu mwami Daudi mala omureebe oli, ‘omwami se wanjechubila oli omwana wase Solomoni aliila khu bwami enyuma wowo mala ekhalile endebe eye bubwami? Ne siina sikila Atonicha ne ali omwami?’ ”
Nasani atasakho ali, “Nga ne olaba ne osilomaloma no mwami Daudi, ese sesi ndakhuloondakho mala mbandalasie kamakhuwa kowo.”
Nio Batisheba acha khubona omwami e lusiro lwewe. Nono Daudi aaba omusaakhulu lukali, ne Abishaki, omukhaana Mushunemi aaba ne amuliinda.
Batisheba enama, asikama ebweeni wo mwami mala omwami amureeba ali, “Wenya siina?”
Amukobosia ali, “omwami, ewe wanjechubila mu lisina lia Wele Omunyali Owa Bioosi, Wele wowo, oli omwana wase Solomoni aliaamiia enyuma wowo ne alikhalila endebe eye bubwami.
Ne luno Atonicha ali omwami mala ewe se wamanyilekho sisiindu siosi siosi khu lienelio tawe.
Aanile embosio eye chiuunwa, chimoosi ne kamakheese kamakali, ne alaangile basoleeli bowo boosi, Abiatari omusaayi, ne Yoabu komanda owe banamae. Ne kakhali se alaangilekho omwana wowo Solomoni tawe.
Nono omwami, Baisiraeli boosi bakhuloleleele ewewe obaboolele naanu olekhala khu ndebe eye bubwami bwowo enyuma wowo.
Ne busa nga ewe ne olirurao, ese ne omwana wase Solomoni khulibalikha nga baabi.”
Nga aba ne asilomaloma, Nasani omung'oosi engilamo.
Omwami aboolelwa ali omung'oosi Nasani echile. Nasani nga engila, enama ebweeni wo mwami bubweeni bwewe bwetiila asi.
Nio areeba ali, “omwami, ewe walomile oli Atonicha alaamiia enyuma wowo, mala ekhale khu ndebe eye bubwami?
Sikila endaalo yino ekhile mala aanile embosio eye chiuunwa, kamakheese ne chimoosi mu bukali. Alaangile basoleeli bowo boosi, Yoabu, komanda owe banamae bowo
Ne ese omukholi wowo, ne Satoki omusaayi, ne Benaya okhwa Yehoyata no mukholi wowo Solomoni se akhulaangilekho tawe.
Omwami ewe ofukiilile kano koosi? Ne khaba khuboolelakho bakholi bowo, naanu olekhalila endebe eye bubwami enyuma wowo tawe?”
Nio omwami Daudi akobosia ali, “Ndangile Batisheba.” Batisheba engila mukari mala eema ebweeni wo mwami.
Nio omwami echuba ne aloma ali, “Nga Wele Omunyali Owa Bioosi ne amenyile mindali, owasikula ese khukhwama mu busiku bwoosi,
ndakhola luno niko nakhwichubila mu lisina lia Wele Omunyali Owa Bioosi, Wele owa Isiraeli. Ndakhola nga nakhwichubila ndi: Omwana wowo Solomoni aliamiia enyuma wase mala ekhale khu ndebe eye bubwami mu bweyaangu bwase.”
Nio Batisheba enama asikamila omwami mala aloma ali, “omwami wase Daudi akhoya ayindile!”
Nio omwami Daudi arumania bamulaangile Satoki omusaayi, Nasani Omung'oosi ne Benaya okhwa Yehoyata. Becha ebweeni wo mwami.
Omwami ababoolela ali, “Bukula bakholi base mala muniinie omwana wase Solomoni khu nyumbu yase, mala mumuroongie mumwikhisie e Kihoni.
Satoki omusaayi, ne Nasani omung'oosi bamuchukhekho kamafura ebweeneyo, bamwamiie abe omwami owa Isiraeli. Nio mupe ekhoombi mulome muli, ‘Oyindile omwami Solomoni.’
Mulamuloondakho mukobole naye ano eche ekhalile endebe yase eye bubwami. Niye olakobola mu bweyaangu bwase abe omwami. Namuroboore abe omwami owa Isiraeli ne Yuda.”
Benaya okhwa Yehoyata akobosia omwami ali, “Kabe kario, Wele Omunyali Owa Bioosi wo mwami wase akhoya arakho kumukhono.
Nga Wele Omunyali Owa Bioosi ne abeele no mwami wase, akhoya lundi abe ne Solomoni, mala akhole bubwami bwewe bube bukali lukali khukhila bwo mwami wase Daudi.”
Nio Satoki omusaayi, Nasani omung'oosi, Benaya okhwa Yehoyata ne Bakereti ne Bapeleti bekha ne Solomoni. Bamuniinia khu nyumbu eyo mwami Daudi, mala bamuroongia bamuyila e Kihoni.
Satoki abukula lulwiika lwe kamafura khukhwama mu liiema mala achukha khu Solomoni kamafura abe omwami. Nio baapa ekhoombi, mala babaandu boosi baloma bali, “omwami Solomoni, yindila!”
Nio babaandu boosi baniina bamuloondakho bakobola ne naye ne balikho baapa kimilele ne bekhoya ne busangaafu bukali. Liloba lioosi liaterema sikila luyoka lwabwe.
Atonicha ne bakeni boosi ba baaba naye baulila luyoka nga baba ne bamaliilisia naikara. Ne nga Yoabu ne aulila ekhoombi ne yipwa, areeba ali, “Luyoka luuli mu lukoba luno luli ne sifuno siina?”
Nga aaba ne asiiloma, Yonasani, omusoleeli owo musaayi Abiatari echa. Atonicha amuboolela ali, “Yingila mukari. Ewe oli omundu owe bukhala mala olikho oreera kamakhuwa kamalayi.”
Yonasani akobosia Atonicha ali, “Tawe, omwami wefwe Daudi akholile Solomoni khuba omwami.
Omwami Daudi arumire Satoki omusaayi, Nasani omung'oosi, Benaya okhwa Yehoyata ne Bakereti ne Bapeleti khumuroongia. Bamuniinisie khu nyumbu eyo mwami.
Ne Satoki omusaayi ne Nasani omung'oosi bamuchukhilekho kamafura abe omwami e Kihoni. Ne khukhwama abwenao, bachile ne bekhoya, nio liakila lukoba ne lwichuule luyoka. Luli luyoka olwo nilwo ouuliile.
Solomoni luno ali omwami.
Khutasa khwako bakholi be lichipi bechile khusiima omwami wefwe Daudi, ne baloma bali, ‘Wele wowo akhoya akhole lisina lia Solomoni lifume lukali khukhilakho liliowo. Ne bubwami bwa Solomoni bukhoya bwaba bukali khukhila bubwowo.’ Nio omwami Daudi enama khu sitaanda asaaya Wele.
Aloma ali, ‘Wele Omunyali Owa Bioosi afume, Wele owa Isiraeli, ofukiilile mulala khu lisaaye liase ekhalile endebe eye bubwami endaalo eya luno samwene ne mbona ne chimoni chase!’ ”
Nio bakeni boosi ba Atonicha baterema, mala benyokha barekukha. Buli sia mulala achiila khu ngila yewe omwene.
Atonicha aria Solomoni, enyokha acha mala akhamara chinjika cha alutare.
Nio baboolela Solomoni bali, “Atonicha akhuriire, sikila akhamaare chinjika cha alutare.” Alikho aloma ali, “Lekha omwami Solomoni anyoe anjechubile ali se acha khunjira tawe.”
Solomoni aloma ali, “Ekesia ali ali omundu owolaana, mbaao akhaba lichuune liewe lilala lilakwa asi tawe, ne bumayaanu bwanyoolekhana mu niye, alafwa.”
Nio omwami Solomoni arumania barusia Atonicha khukhwama khu alutare. Atonicha acha khu mwami mala asikama ebweeni wo mwami Solomoni, mala omwami amuboolela ali, “Khoche engo wowo.”

Nga Daudi ne aaba ne ali embi khufwa, alaka omwana wewe Solomoni ne aloma ali,
“Siise siase sie khufwa siolile nga bibuumbe bioosi ne bifwichanga. Ba owe kamaani, lundi omunyindaafu.
Khola niko Wele Omunyali Owa Bioosi, Wele wowo akhulaka khukhola. Keenda mu ngila chewe ne khuria kamalaka kewe, ne kamakaambilo, nga ne kaandikwa mu Lilaka lia Musa. Wakhola orio, ocha khuindiaala mu niko okhola koosi, ne oosi oosi niio olicha.
Nio Wele Omunyali Owa Bioosi akhole niko aasuubisia khuloondekhana ne nase nga ne aamboolela ali, ‘Kaaba bali be lisaaye liase bacha khutiila kamalaka kewe ne khumukholela niye mu busuubilwa lundi ne kumwoyo kwoosi, se akhatambemo owamiia Isiraeli mu biise bioosi tawe.’
Mukholele khuloondekhana ne bukesi bwowo. Ne kakhali okhamulekha afwa ne kumuleembe tawe.
Nono okhamubukula nga okhali ne bubi tawe. Ewe oli omundu omukesi, olimanya nisio olimukhola. Ne okhoya wabona oli eriirwe, akhaba ne ali omusaakhulu owe chimbuchi.”
Nio Daudi afwa mala asiikhwa mu lukoba lwewe.
Daudi amiia Isiraeli khu miiko kamakhumi kane. Amiia khukhwama mu Heburoni kimiiko saba ne khukhwama mu Yerusalemu kimiiko kamakhumi kataru na kitaru.
Nio Solomoni ekhala khu ndebe eye bubwami bwa raraawe Daudi, mala bubwami bwewe bwaba ne kamaani.
Nio Atonicha, omwana owa Hakiti echa khu Batisheba maayi owa Solomoni. Batisheba amureeba ali, “Wechile ne kumuleembe?”
Amukobosia ali, “Yee, nechile ne kumuleembe.”
Nio atasakho ali, “Ese ndi ne sisiindu nisio nenya khu khuboolela.”
Amukobosia ali, “Mboolele.”
Atonicha aloma ali, “Ewe omanyile oli bubwami bwaba bubwase. Baisiraeli boosi baaniindanga ese namiie. Ne kakhali bubwami bwakalukhaane mala bwabeele bwa wandaayase. Bwaba bubwewe khukhwama khu Wele Omunyali Owa Bioosi.
Ne luno ndi ne lireeba lilala. Nosiima okhaloba khu khuukholela tawe.” Batisheba aloma ali, “Reeba.”
Batisheba amukobosia ali, “Bulayi, ndakhulomela khu mwami.”
Nio Batisheba acha khu mwami khulomaloma ne naye kamakhuwa ka Atonicha. Omwami enyokha khukhwakaanila maayi wewe mala amwinamila. Nio Solomoni ekhala khu ndebe yewe eye bubwami, mala arumania bareera endebe mu kari mala Batisheba amwikhala amukhono kumuseecha.
Batisheba aloma ali, “Ese ndikho khureeba unjeete sisiindu sikeekhe siri, nosiima okhaloba khu khuukholela tawe.” Omwami amukobosia ali, “Loma nisio wenya maayi. Se ndaloba khu khukholela tawe.”
Batisheba aloma ali, “Lekha Abishaki, Omushunemi, aebwe khu wandaayo Atonicha abe omukhasi wewe.”
Omwami Solomoni areeba maawe ali, “Sikila siina ne undeeba emuelesie Abishaki. Murebere ne bubwami bwosi. Sikila ali wandaayase omukhulu, ne Abiatari omusaayi ne Yoabu, okhwa Seruya bali lubeka lwewe!”
Nio omwami Solomoni echuba mu lisina lia Wele Omuyali Owa Bioosi ali, “Wele akhoya amba kumunaanio ne ekhakhola Atonicha aruunga ne bulamu bwewe khulwe khureeba lino tawe!
Nono nga Wele Omunyali Owa Bioosi ne amenyile mindali, ambandalasie ese ne khu khunjikhasia khu ndebe eye bubwami eya paapa wase Daudi, nende be enju yase nga aalaka, Atonicha aleerwa endaalo eya luno.”
Nio omwami Solomoni aruma Benaya okhwa Yehoyata mala Benaya acha eera Atonicha.
Nio Solomoni aoona Abiatari mu khuba omusaayi owa Wele Omunyali Owa Bioosi. Khwako akhola kaba ng'ali niko Wele Omunyali Owa Bioosi aaloma mu Shilo khuloondekhana khu musaayi Eli ne nju yewe.
Nga Yoabu ne aaulila kakaba ne kekholeekhe, aria. Aaba ayeetile Atonicha ne se ayeeta Abusolomu tawe. Nio elukha acha akhamara chinjika cha alutare.
Omwami Solomoni aulila bali Yoabu elukhiile mu Liiema lia Wele Omunyali Owa Bioosi mala ali a alutare. Solomoni aruma Benaya okhwa Yehoyata khu Yoabu ache amwire.
Benaya acha e Liiema lia Wele Omunyali Owa Bioosi mala aboolela Yoabu ali, “omwami alaka ali, rura khubweene okhwo.” Yoabu amukobosia ali, “Tawe ese ndafwila ano.” Benaya akobola khu mwami mala amuboolela niko Yoabu aaba ne alomile.
Solomoni amukobosia ali, “Khola niko Yoabu alikho aloma. Mwire mala omusiikhe. Nio ese namwe okundi yesi yesi khu be lisaaye lia Daudi khurusibwekho sifuki sie babaandu bakhali ne kumusaango tawe nibo Yoabu eera.
Wele Omunyali Owa Bioosi acha khuruunga Yoabu khulwe sifuki nisio aachukha, paapa wase Daudi ne akhamanya tawe. Sikila Yoabu eera babaandu babili baluungi lundi balayi khumukhila niye. Baba Abuneri okhwa Neri komanda owe banamae ba Isiraeli, ne Amasa okhwa Yeteri, komanda owe banamae ba Yuda.
Nono sifuki siabwe siliba khu Yoabu ne khu lisaaye liewe mindali na mindali. Ne kumuleembe kulibao khu Daudi nende be lisaaye liewe, ne enju yewe ne khu bwami bwewe, kumuleembe kulibao khukhwama khu Wele Omunyali Owa Bioosi mindali.”
Nio Benaya okhwa Yehoyata acha eera Yoabu. Yoabu asiikhwa mungo mwewe mu sichiimi.
Omwami akhola Benaya okhwa Yehoyata aaba omukhulu owe banamae mu bweyaangu bwa Yoabu, ne ara Satoki omusaayi mu bweyaangu bwa Abiatari.
Nio omwami arumania alaanga Shimei mala amuboolela ali, “Yombakha enju yowo mu Yerusalemu. Omenyemo ne okharura mu lukoba wachaakho abuundu osi osi tawe.
Sikila endaalo niyo olirurira, mala wambukhe khakheechi kha Kiduroni manya ng'ali oli ocha khufwa.”
Shimei amukobosia ali, “Nilio oloma lilayi, omwami wase nga ne olomile nja khukhola ndio.” Nio Shimei amenya mu Yerusalemu khulwe siise sileeyi.
Ne kakhali, enyuma we kimiiko kitaru, nasioobi babili khu nasioobi ba Shimei belukha bacha owa Akishi okhwa Maaka omwami owe Katihi. Nga Shimei ne aaulila ali bakholi bewe bali mu Katihi,
aniina khu punda yewe mala acha Katihi khu Akishi khuyiima nasioobi bewe. Abanyoola mala abakobosia engo.
Solomoni aulila ali Shimei achiile khukhwama
Yerusalemu khukhwola Katihi ne khukobola. Arumania amulaanga mala amureeba ali, “Ese se nakhukhola wechuba mu lisina lia Wele Omunyali Owa Bioosi lundi nakhukaania burafu ndi okharurakho mu Yerusalemu tawe? Nakhuboolela ndi ng'ali waaba ne orura wacha abuundu osi osi okhafwe. Ewe wamboolela oli, ‘Nilio oloma lilayi, nariire.’
Siina sikila ewe nono ne okhaliindile sisiechubo sioosi khu Wele Omunyali Owa Bioosi ne lilaka nilio ese nakhuelesia?”
Omwami lundi aboolela Shimei ali, “Ewe omanyile bulayi bwene kamamayaanu koosi niko wakholela paapa wase Daudi. Nono Wele Omunyali Owa Bioosi alakhukobosela bumayaanu bwowo wamwene.
Ne kakhali alabiita chikhabi omwami Solomoni, ne bubwami bwa Daudi bucha khuluma ebweeni wa Wele Omunyali Owa Bioosi mindali.”
Nio omwami alaka Benaya okhwa Yehoyata, mala acha eera Shimei. Nio bubwami bwemisibwa mu bunyali bwa Solomoni.

Solomoni aakhola liiambaana lie khukhwaana no mwami Farao owe Misiri. Abukula omukhaana owa Farao amenya naye mu Lukoba lwa Daudi Yerusalemu, khukhwola nga ne amala khukhwombakha lichipi liewe, ne enju eya Wele Omunyali Owa Bioosi, ne lisiisi liliabotookhelela Yerusalemu.
Babaandu baananga chimbosio abuundu aesuta sikila enju se yaba yombakhwa khulwe lisina lia Wele Omunyali Owa Bioosi tawe.
Solomoni asiima Wele Omunyali Owa Bioosi mala aloonda kamalaka ka raraawe Daudi, ne kakhali eera chimbosio ne khukhwosiela bibiindu biiunya bulayi abuundu aesuta.
Solomoni acha e Kibeoni khuaana chimbosio sikila ebweneeyo niyo alutare eyamanyikhana lukali yaba. Solomoni aanilangayo biianwa bie khukhwosia eelefu ndala.
E Kibeoni Wele Omunyali Owa Bioosi abonekhela Solomoni mu marooro siilo mala aloma ali, “Saba nisio wenya ekhue.”
Solomoni amukobosia ali, “Ewe wekesia busiime bukali khu paapa wase Daudi omukholi wowo. Wakhola orio sikila akeenda ebweeni wowo mu bwiyikinwa, mu buluungi ne mu bukololofu bwe kumwoyo khwiwe. Ne wachiililiile khumwekesia busiime bwowo bukali lundi buchiililila, khulwe khumua omusoleeli wewe olikho wikhalila endebe eye bubwami luno mu bweyaangu bwewe.
Nono Wele Omunyali Owa Bioosi, Wele wase, ewe wakholile ese omukholi wowo khuba omwami mu bweyaangu bwa paapa wase Daudi, nakhaba ne siili omwana omukeekhe. Se manyile khukhwamiia tawe.
Ndi akari we babaandu bowo nibo warobora, babaandu bakali lukali bakhabalikha tawe.
Nono elesia omukholi wowo chinganakani che limanya khukhwamiia babaandu bowo nio manye khukhwaukhasia akari we bulayi ne bumayaanu. Ne busa, naanu onyala khukhwamiia babaandu bowo bakali bano?”
Wele Omunyali Owa Bioosi asangaala sikila Solomoni aaba asabile lino.
Wele aloma ali, “Sikila wasabile lino, ne se wesabiile wamwene limenya lileeyi namwe buiinda namwe basiku bowo bafwe tawe ne kakhali wasabile limanya,
ndakhola nilio osabile. Ndakhua chinganakani che bukesi ne limanya khumanya bulayi ne bumayaanu. Omundu yesi yesi akhabakhoo owe limanya ne bukesi khukhila nibwo ndikho khuelesia tawe, ne okundi se akhabekhoo nga ewe, enyuma wowo tawe.
Lundi ndikho khua nibio abeele okhasabile tawe: buiinda ne lukoosi, nio mu bulamu bwowo bwosi mbao omwami yesi yesi ocha khukhwekelaaniakho tawe.
Ne waaba ne okeenda mu ngila chase ne oria kamalaka kaase nga paapa wowo Daudi ne akhola, ndakhutasa bulamu.”
Solomoni asisimukha mala khane kaba kamarooro. Nio, acha e Yerusalemu eema ebweeni we Lisanduku lie ndakaano eya Wele Omunyali Owa Bioosi mala aana biianwa bie khukhwosia nende bie kumuleembe. Akhola naikara khu bakholi bewe boosi.
Nio baeeyi babili becha khu mwami Solomoni mala bema ebweeni wewe.
Mulala khu nibo aloma ali, “omwami wase, omukhasi yuno ne nase khumenyile munju ndala. Mala ese nasaalile omwana niye ne aliio.
Khu ndaalo ekhola khataru ne malile khusaala, yesi asaala omwana. Khwaba munju fwembi fweng'ene ne se abamo omundu okundi tawe.
Nio omwana owo mukhasi yuno afwa musilo, sikila amukonela.
Enyokha mu silo akari abukula omwana wase alubeka lwase, ese ne endi mwilo. Amuyila khu bulili bwewe mala ara omwana ofwiile yuno khu bulili bwase.
Mbeele oli siisimukha kumutikhinyi khunuunia omwana, nabona afwiile. Nga namuloleelela bulayi nabona ndi se ali niye nasaala tawe.”
Ne omukhasi okundi naye aloma ali, “Khaba ta! Omwana omulamu yuno owase niye. Ne ofwiile yuno niye owowo!” Omukhasi owe khunyoa akobosia ali, “Khaba, ta! Omwana ofwiile ali wowo ne omulamu yuno ali owase.” Nono bayinganila ebweeni wo mwami.
Nio omwami Solomoni aloma ali, “Buli mulala khwinywe aloma ali omwana omulamu niye wewe. Ne omufu ali owo kundi.”
Omwami arumania embalu mala bamureerera.
Aloma ali, “Khala omwana oli omulamu yuno mu bitonyi bibili mala oeleesie buli mukhasi sitonyi.”
Nio omukhasi owo omwana owaba omulamu aboolela omwami ali, “nosiima omwami, mue niye omwana omulamu, okhamwiira tawe.” Aloma ario sikila aaba ne siisa sikali mu mwoyo kwewe khu mwana wewe. Ne kakhali omukhasi okundi oyo aloma ali, “Se alaba owase namwe owowo tawe, mukhalemo.”
Nio omwami aloma ali, “Elesia omukhasi owe khunyoa omwana ooli omulamu, ne mukhamwiira tawe. Omukhasi yuno ali maayi owo omwana.”
Baisiraeli boosi nga baulila khukhalaka nikhwo omwami Solomoni akhalaake, bamuria, sikila bamanya bali bukesi khukhwama khu Wele bwamubaakho khukhalaka kimisaango mu bung'ali.

Solomoni aba omwami owa Isiraeli yoosi.
Ne bano nibo ba baaba babemeelesi bewe be angaaki: Omusaayi aba Asaria okhwa Satoki.
Baandiki baaba Elihorefu ne Ahiya, bakhwa Shisha. Omubiikhi owe kamaandiko ako aaba Yehoshafati okhwa Ahiludi.
Omukhulu owe banamae aaba Benaya okhwa Yehoyata. Basaayi baaba Satoki ne Abiatari.
Omukhulu owe babemeelesi aaba Asaria okhwa Nasani. Sabuti okhwa Nasani aaba omusaayi lundi omusaale owo Mwami.
Omukhulu owe bakholi be mu lichipi aaba Ahishari, ne omukhulu owemeelela kimilimo kie khuyingilila aaba Atoniramu okhwa Abuta.
Solomoni aba ne babemeelesi ekhumi na babili khu Isiraeli yoosi babarereranga omwami nende be nju yewe biakhulia. Buli mulala areeranga biakhulia kumwesi mulala mu mwiiko.
Kano niko kamasina kabwe: Benihuri: owe Sibala sie lukulu sia Efuraimu,
Bendekeri owe e Makasi, Shalibimu, Beti-shemesi, ne Elani-beti-hanani.
Beniheseti owe Aruboti ne Soko ne sibala sioosi sia Heferi.
Beni-abinatabu owe Nafati (areera omukhaana owa Solomoni bali Tafati)
Baana okhwa Ahiludi owe Taanachi, Mekido ne Beti-sheani eli embi Saretani emwaalo owa Yesireeli, ne khukhwama Beti-sheani khukhwola Abeli-mehola khucha khukhwola Yokimeamu.
Bangeberi owe Ramoti-kileati, aba ne birekere bia Yairi, okhwa Manase biili mu Kileati lundi aaba ne lukoongo lwa Arikobu mu Bashani. Chabamo chingoba kamakhumi sita chimboofu chisire ne bilibwa bie kumukasa.
Ahinatabu okhwa Ito owe Mahanaimu.
Ahimaasi, owe Nafutali (areera Basemati omukhaana owa Solomoni)
Baana okhwa Hushai owa Asheri ne Bealoti.
Yehoshafati okhwa Parua owa Isakari,
Shimei okhwa Ela owe e Benjamini.
Keberi okhwa Uri owe lukoongo lwa Kileati nilwo omwami Sihoni owe Baamori no mwami Oku owe Bashani bamiia.
Ne abao omuruki mulala mu sibala sia Yuda.
Babaandu be Buyuda baba bakali nga kumuyekhe. Balia ne banywa mala ne basangaala.
Solomoni amiia khu bwami bwoosi khukhwama khu luuchi lwa Efurati khukhwola khu sibala sie Bafilisiti ne lulwaakha lwa Misiri. Bibala bino biareraanga kumuruungo nikwo Solomoni enyanga mala biakholela Solomoni mu limenya liewe lioosi.
Biakhulia nibio Solomoni enyanga khu ndaalo ndala biaba, chindubi emia ndala ne kamakhumi karaano che bufu, siakhulia chindubi chimia chitaru,
chikhaafu chinefu ekhumi chichalisibwa biakhulia mungo ne chikhaafu kamakhumi kabili che mumayilwe enje, kamakheese emia, ne khutasakho chikhulo, bikicheu, chimboongo ne chingokho.
Solomoni amiia khu bibala bioosi mumbo mwe luluuchi lwa Efurati khukhwama Tifusa khukhwola Kasa. Aba ne kumuleembe chimbeka choosi chichabotookhelela sibala siewe.
Mu bulamu bwa Solomoni bwoosi, babaandu be Buyuda bamenya mu muleembe khukhwama Dani khukhwola Beerisheba. Buli mundu aaba ne kimisabibu ne kimituli kiewe.
Babemeelesi be khureera biakhulia bie lichipi lio mwami Solomoni, buli mulala khu mwesi kwewe, bareera buli sisienyekhana.
Bareeranga akhaba eshayiri ne bunyaasi bwe chifarasi ne bibiaayo bie kimilimo, niio bienyekhana. Buli mundu areeranga khuloondekhana nga enyekhana.
Wele aelesia Solomoni bukesi ne limanya likali. Bukesi bwewe bwaba bukali, bukhanyala bwakelwa tawe nga kumuyekhe.
Nio bukesi bwa Solomoni bwakhila bukesi bwe babaandu boosi be ebukwe ne bukesi bwoosi bwe Misiri.
Aba omukesi khukhila babaandu babaandi boosi. Aba omukesi khukhila Etani omuesra ne Hemani, Kalikoli, ne Darida bakhwa Maholi. Amanyikhana mu bibala bioosi bibiabotookhelela bubwami bwewe.
Omwami Solomoni aboola chisimo chielefu chitaru. Chinyimbo chewe chaba eelefu ndala ne chiraano.
Ekesia khu bimelwa bioosi khukhwama khu mirongooro kimitarakwa kimiboofu kia Lebanoni khukhwola khu nyoonyi ekhulaanga mu masiisi. Ekesia lundi khu saang'i, chinyuni, bimoola ne ching'eeni.
Babaandu bamaanga mu bibala bioosi khurekeeresia ke bukesi bwa Solomoni. Babaami boosi be khu liloba ba baaba ne baulila bukesi bwa Solomoni barumaanga babaandu khu niye.

Nono omwami Hiramu owe Tiro aruma bakholi bewe khu Solomoni, nga ne aulila ali baakhile Solomoni kamafura abe omwami mu bweyaangu bwa raraawe. Hiramu yaba buli lwosi asiima Daudi.
Solomoni akobosia burume bwewe khu Hiramu ali,
“Ewe omanyile oli paapa wase Daudi se aanyala khukhwombakhila Wele Omunyali Owa Bioosi Wele wewe enju tawe, sikila liie nilio apana ne basiku bewe babamubotookhelela. Apana khukhwola nga Wele Omunyali Owa Bioosi ne ara basiku bewe asi wewe.
Ne kakhali luno Wele Omunyali Owa Bioosi, Wele wase ambeele kumuleembe khu mbeka choosi che bubwami bwase. Luno sendi ne basiku tawe. Ne mbao busiku khu baandu base tawe.
Nono nenya khukhwombakhila Wele Omunyali Owa Bioosi, Wele wase enju eye khusaayilamo nga Wele Omunyali Owa Bioosi ne aaboolela paapa wase Daudi. Amuboolela ali, ‘Omwana wowo, niye ekhekhasie khu ndebe yowo eye bubwami mu bweyaangu bwowo, niye okhanjombakhile ese enju.’
Nono rumania bandemere kimirongooro kimitarakwa kie e Lebanoni. Bakholi base bakhakhole kimilimo ne bakholi bowo. Ekharuunge bakholi bowo siosi siosi nisio kane ewe okhalake. Nga nilwo omanyile babaandu base se bamanyile khurema kimirongooro bulayi nga Basidoni tawe.”
Hiramu nga aulila kamakhuwa ka Solomoni, ekhoya lukali mala aloma ali, “Wele Omunyali Owa Bioosi afume endaalo eya luno, oeleesie Daudi omwana omukesi amiie sibala siboofu esio.”
Nio Hiramu arumania khu Solomoni ne aloma ali, “Ese nanyoolile burume bwowo mala nerekeekhe khukhola niko wenya. Ndakhua kimitarakwa, ne Saipurasi.
Bakholi base bacha khwikhisia kimirongooro khukhwama e Lebanoni khukhwola khu nyanja eya Mediterenia. Mala ekhakiboe alala mu bituuli kikelakele kiikhe kiole abuundu niio ewe orobora. Abwenao bakholi base bakhakiasakileo mala okinyoole. Ne ese nenya ewe oeleesie be enju yase siakhulia nga kumuruungo.”
Nio Hiramu aelesia Solomoni kimirongooro kimitarakwa ne Saipurasi kioosi nikio enya.
Mala Solomoni aelesia Hiramu engaanu chindubi chielefu kamakhumi kabili nga siakhulia sie enju yewe, ne kamafura ke kimiseituni chinyuungu chielefu kamakhumi kabili. Solomoni aaelesia Hiramu bibiindu bino buli mwiiko.
Wele Omunyali Owa Bioosi aaelesia Solomoni bukesi nga nilwo aba ne amulaka. Kumuleembe kwaba akari wa Hiramu ne Solomoni mala boombi bakhola endakaano.
Omwami Solomoni ayiima babaandu chielefu kamakhumi kataru, khukhwama mu Isiraeli yoosi bakhola kimilimo kie khuyingiililwa.
Mala abaruma e Lebanoni. Abakaba mu bipupu bitaru bie babaandu chielefu ekhumi. Buli sipupu siamenya mu Lebanoni kumwesi mulala, ne bakobola ne bamenya engo kimieesi kibili. Adoniramu aba omwimeelesi wabwe.
Solomoni aaba lundi ne babaandu chielefu kamakhumi munane mu sibala sie lukulu babeechi be kamabaale ne babaandu chielefu kamakhumi saba babakasuta.
Khutasa khwabo, babao babemeelesi babaandu chielefu chitaru ne chimia chitaru khukhwimeelela kimilimo nikio bakholaanga.
Omwami Solomoni abalaka khubeecha kamabaale kamaboofu ke bukusi bwe angaaki kabe kumusiingi kwe Lukaangu.
Nio babombakhi ba Solomoni ne Hiramu, ne babaandu ba Kebali babeecha kamabaale ne khukhola kimirongooro kie khukhwombakhila Lukaangu.

Solomoni arakikha khukhwombakha Lukaangu lwa Wele Omunyali Owa Bioosi kimiiko chimia chine ne kamakhumi munane enyuma we Baisiraeli khurura mu Misiri. Okwo kwaba kumwiiko kwe khaane kwe bubwami bwa Solomoni khu Isiraeli. Kwaba kumwesi kwe khabili kulaangwa Sifu.
Enju niyo Solomoni ombakhila Wele Omunyali Owa Bioosi yaba bikele kamakhumi sita buleeyi, bukhiikha bikele kamakhumi kabili ne buniina bifuba kamakhumi kataru.
Ne lusiro lwe khukhwingilila mukari lwaba bikele kamakhumi kabili buleeyi. Lwalekhaana ne bukhiikha bwe enju. Khucha asi yaba bikele ekhumi ebweeni we enju.
Lukaangu lwaba ne kamatirisia kakekulwaangwa ne khukhwikalwa.
Lundi ombakha enju yetiila khu lisiisi chimbeka ne enyuma we Lukaangu. Enju yino yaba chikorofa chitaru.
Chisiro che asi chaba bikele biraano bubalaayi, ne che ekorofa eye akari chaba bikele sita bubalaayi. Ekorofa ekhola khataru yaba ne chisiro che bubalaayi bikele saba. Lisiisi lie Lukaangu liliakhola buli khu bwelu liaba linyelele khukhilakho lie lisiisi lie lusiro lwe asi khu nilio. Chisiro chino chaseendwa khwisiisi lie Lukaangu ne kakhali bisiindi biacho se biombakhwa mwisiisi lino tawe ne kakhali bietilakho.
Enju yombakhwa ne kamabaale kakabechelwa elala niio kaama. Nio luyoka lwe nyundo, namwe eyaywa namwe sisiindu siosi siosi sie sichuuma se lwauliilikhanakho mu Lukaangu nga lwaba ne lwombakhwa tawe.
Silibwa sie khukhwingila mu korofa eye asi
Nono omwami Solomoni amala khukhwombakha Lukaangu. Aruramo sisekese sisiakholwa ne bisiindi ne chimbao che kimitarakwa.
Solomoni ombakha chisiro khu nju yoosi. Buli lusiro
Nono elomo eya Wele Omunyali Owa Bioosi yecha khu Solomoni eli,
“Waaba ne oria kamalaka kase koosi, ndikhukholela niko nalaka paapa wowo Daudi.
Nja khumenya akari we babaandu base Baisiraeli. Ne se nja khubalekha tawe.”
Nono Solomoni amala khukhwombakha Lukaangu.
Kamasiisi ke mukari kafuunikhwa ne chimbao che kumutarakwa, khukhwama a mukhe khukhwola mu sisekese sie enju. Ne amukhe afuunikhwa ne chimbao cha Saipurasi.
Lusiro lwe mukari, lulaangwa bali Abuundu Atakatifu Lukali. Alukhala enyuma mukari mwe Lukaangu. Lwaba buleeyi bikele kamakhumi kabili mala lwakhalwamo lusiro lwe chimbao che kumutarakwa khukhwama amukhe chola khu lisiisi.
Lusiro lwe ebweeni we Abuundu Atakatifu Lukali, lwaba buleeyi bwe bikele kamakhumi kane.
Bipichu bie chimbao che kimitarakwa kie mukari mwe enju biabeechwa mu sifwaani sie chimuka ne bimuli. Mukari mwoosi mwafuunikhwa ne chimbao che kumutarakwa. Ne libaale liosi liosi se liabonekhakho tawe.
Lusiro lwe mukari alukhala enyuma mu Lukaangu, khuraayo Lisanduku lie Ndakaano eya Wele Omunyali Owa Bioosi.
Lusiro lwe mukari luno lwaba buleeyi bikele kamakhumi kabili, bukhiikha bikele kamakhumi kabili ne buniina bifuba kamakhumi kabili. Lusiro luno alufuunikha ne esahabu endayi. Lundi akhola alutare eye kumutarakwa.
Solomoni afuunikha mukari mwe Lukaangu ne esahabu. Ara kiminyololo kie esahabu bukhiikha a muliango kwe lusiro lwe Abuundu Atakatifu Lukali. Lusiro lwoosi alufuunikha ne esahabu.
Afuunikha mukari mwe Lukaangu lwoosi ne esahabu, bulayi bwene nende Abuundu Atakatifu Lukali.
Buli lutaa lwe ekerubi lwaba bikele biraano buleeyi. Ne buleeyi bwe khukhwama emusia we lutaa lulala khukhwola emusia we lutaa luluundi, bwaba bikele ekhumi.
Chikerubi chibili echo chaba chalekhaana, lundi chafwaanana.
Buli ebira yaba bifuba, ekhumi, buniina.
Chikerubi echo chabiikhwa mu lukaangu mukari lukali. Lutaa lwe ekerubi ndala lwetiila khwisiisi lubeka lulala ne lwe ekerubi ekiindi lwetiila khu lisiisi liliindi. Chindaa chacho chichiindi chetilanakho akari we enju.
Solomoni afuunikha chikerubi echo ne esahabu.
Abeecha khu masiisi ke Lukaangu ne bifwaani bie chikerubi ne chikheendu ne bimuli mu siro che mukari ne enje.
Asi we enju afuunikha ne esahabu mu siro che mukari ne enje.
Akhola chinjiki che kimiliango kicha Abuundu Atakatifu Lukali khukhwama khu museituni. Chinjiki chino chaba ne bisiindi bibiaba ne chimbeka chiraano.
Abeecha khu miliango kibili kie chikheendu ekio bifwaani bie chikerubi, chikheendu ne bimuli. Abifuunikha bioosi khungaaki ne esahabu.
Kumuliango kwe lusiro luboofu, Solomoni akukholela kimitalaachi kikiama khu lupao lwe kumuseituni.
Chinjiki chabamo chibili chimbambaane che khufuumba chichakhomwa khukhwama khu lupao lwa Saipurasi.
Khu njiki echo abeecha bifwaani bie chikerubi ne chikheendu ne bimuli. Afuunikha bioosi ne esahabu alekhaasia.
Ombakha lisiisi lie luuya lwe mukari ne kamabaale, ne kimitarakwa khu buli chilaini chitaru che kamabaale arao elaini ndala eye lupao lwe kumutarakwa.
Mu mwiiko kukhola khane kwe mu bwami bwa Solomoni kumusiingi kwe enju eya Wele Omunyali Owa Bioosi kwombakhwa. Kwaba kumwesi kwa Sifu.
Ne mu mwesi kwa munane, kulaangwa kwa Buli, mu mwiiko kukhola ekhumi na mulala kwe mu bwami bwa Solomoni, kimilimo kie khukhwombakha lukaangu kiawela elala. Lwombakhwa khuloondekhana nga lwenyekhana. Lwabukula Solomoni kimiiko saba khulwombakha.

Solomoni ombakha lichipi liewe, khu miiko ekhumi ne kitaru.
Ombakha enju elaangwa eli enju eye kumusiru kwa Lebanoni. Buleeyi bwe enju bwaba bikele emia ndala. Ne bukhiikha bwaba bikele kamakhumi karaano ne buniina bwaba bifuba kamakhumi kataru. Mukari mwe enju eye kumusiru kwa Lebanoni
Ne sisekese siaba sie chimbao che kumutarakwa. Chimbao chichaba mu sisekese chaba kamakhumi kane ne chiraano. Buli e laini yaba ne chimbao ekhumi ne chiraano.
Kamatirisia kakholwa khu laini chitaru mala chaloleelelana.
Kimiliango kioosi ne chinuma
Solomoni akhola lusiro luboofu lulaangwa lwe Bisiindi. Buleeyi bwalwo bwaba bikele kamakhumi karaano. Ne bukhiikha bwalwo bwaba bikele kamakhumi kataru. Sisekese sisiaba ebweeni we enju siafuunikhwa. Siemisibwa khu bisiindi.
Lundi akhola lusiro luboofu lwe Endebe eye Bubwami lulwalaangwa lundi luli lusiro luboofu lwe Bukhalaki. Ao niio Solomoni akhalakilanga kimisaango. Lwaba lwafuunikhwa ne chimbao che kimitarakwa khukhwama asi khukhwola mu sisekese.
Chinju chino choosi chombakhwa ne kamabaale ke bukusi bwe angaaki khukhwama khu musiingi khukhwola khu sisekese. Kamabaale kano kabeechwa bulayi. Kamiusibwa chimbeka chombi ne kumusiameno. Lundi akhola ario khukhwama khu luuya lwe enju eya Wele Omunyali Owa Bioosi khukhwola khu luuya luboofu.
Kumusiingi kwaba kwe kamabaale kamaboofu kakaba ke bukusi bwe angaaki. Kaba ke bubalaayi bwe bikele munane ne bikele ekhumi.
Khungaaki khwe kumusiingi kabakho kamabaale kakaandi kakabeechwa khuloondekhana ne bipiimo, ne chimbao che kimitarakwa.
Lisiisi lie luuya luboofu lwe lichipi, liombakhwa ne kamabaale ne chimbao. Khu buli chilaini chitaru che kamabaale ombakhakho elaini ndala eye chimbao che kimitarakwa. Akhaba lusiro lwe luuya lwe enju eya Wele Omunyali Owa Bioosi ne kumuliango kucha mu nju eya Wele Omunyali Owa Bioosi bioosi biombakhwa birio.
Omwami Solomoni arumania bareere omundu bali Huramu khukhwama e Tiro.
Aba omwana owa namulekhwa owe ekholo eya Nafutali. Raraawe aaba Omutiro, omubasi owe kimikasa. Huramu aaba omukesi lundi owe limanya, omusicha mu mulimo kwe bubasi bwe kimikasa. Nio Huramu echa khu mwami Solomoni mala amukholela kimilimo kiewe kioosi kie kimikasa.
Huramu akhola bisiindi bibili bie kumukasa. Buli silala siaba buniina bwe chimita munane. Ne nofuusia biaba ne bubalaayi bwe chimita chiraano ne chisendimita salasini.
Lundi akhola bitumi bibili bie kumukasa. Buli silala buleeyi bwe bikele biraano. Ne abira khu ngaaki khwe bisiindi.
Nio akhola kiminyololo kikiaboraana khu buli situumi. Kiminyololo kino kiafuunikha bitumi khungaaki khwe bisiindi.
Lundi akhola bifwaani bie kamatuunda niko balaanga bali kamakomanga chilaini chibili. Bifwaani bino biafunikha bitumi bibiaba khu bisiindi.
Bitumi bibiaba khungaaki khwe bisiindi biaba bie kumukasa mala biakhengwa nga bimuli. Biaba ne buleeyi bwe bikele bine.
Bitumi biaba khungaaki khwe bisiindi bibili ne aembi ne kiminyololo kikiaboraana. Abuundu bwene ao, biabaao bifwaani bie kamatuunda kamakomanga chimia chibili khu laini chibili. Biabotookhelela bitumi.
Huramu asimikha bisiindi bie kumukasa bibili bino ebweeni we silibwa sie enju eya Wele Omunyali Owa Bioosi. Siteechi sie lubeka lwe ebunafubo asitiuukha ali Yakini
Ne khungaaki khwe bisiindi bibiaba bie kumukasa biakhengwa nga bimuli.
Nono kumulimo kwe bisiindi kwawa.
Hiramu aang'oona litangi lie kumukasa lie buleeyi bwe chimita embi chibili ne nusu khucha mungaaki. Abele lusia lwe chimita likhumi na chiraano lunyala lwalibotookhelela. Khukhwama khu lusike khukhwola khu lundi liaba embi chimita chiraano. Liabukula chinyuungu che kameechi chielefu chibili.
Asi walio biabao bifwaani bie chimuka bibiabotookhelela litangi. Bifwaani bie chimuka ebio biaba bikele kamakhumi kataru khubotookhelela litangi, mala biaba mu laini chibili. Abikhola bioosi khulala ne litangi.
Litangi liarengekhwa khu mikoongo kie bifwaani bie chiuunwa ekhumi ne chibili che kumukasa. Chitaru chaloleelela ebunaswa, chitaru chaloleelela mumbo, chitaru chaloleelela ebunafubo, ne chitaru chaloleelela ebukwe.
Litangi liaba ne butilingifu bwe khu ndulo bubwaba lulwaala lulala bubalaayi. Lusike lwalio lwaba nga lusike lwe eseesi. Lwalolekhana nga simuli simulikha. Litangi elio liaba lichamo kameechi chilita kamakhumi kane.
Huramu lundi akhola kamakaari ekhumi ke kumukasa. Buli likaari liaba buleeyi bwe bikele bine ne bukhiikha bwe bikele bine, ne buniina bwe bifuba bitaru.
Kamakaari kaba ne kamabati kakaba mu mitalaachi.
Khu mabati biabaakho bifwaani bie chitalang'i, ne chiuunwa ne chikerubi. Mwitalaachi, angaaki ne asi we chitalang'i ne chiuunwa, chabao chinjooro che chindekwe ne bimuli, chichakhomwa mu mukasa.
Buli likaari liaba ne kimikuu kine kie kumukasa ne biaambaania bie kumukasa bine. Buli mu lusokho siabamo siyeeta enjikha. Biyeeta biaba ne bifwaani bie bimuli.
Khungaaki khwe enjikha khwabaakho liloo. Chisike che liloo chaniina sikele silala. Liloo lino liaba embi bikele bibili. Chisike che liloo chichaniina charonwa. Se liaba liabotookhelela tawe liaba lie bulekhaane embi bikele bibili. Emunwa we kumuliango, bachorakho bifwaani. Bibaanga biaba ne bubalaayi ne bukhiikha bulekhaana ne se biaba bibiabotookhelela tawe.
Kimikuu kiaba asi we bibaanga. Bibia bibiabotookhelela bie kimikuu biaba bifwaanane ne kamakaari. Ne buleeyi bwe kumukuu mulala bwaba embi bikele bibili.
Kimikuu kiakholwa nga kimikuu kie likaari lie liie. Biaamba likaari, ne chingarangarani, chiwaya ne akari we kumukuu biaba biakholwa ne kumukasa.
Biabaao biyeeta bine mu ndulo mwa buli likaari. Biyeeta biakholwa siindu silala biaba busa nga kamakaari.
Ne khungaaki khwa buli likaari khwaba khwabotookhelesibwa ne kumukhandaala kukwaba buniina sitonyi sie sifuba silala. Ne khungaaki khwe likaari ne biyeeta likaari ne bibaanga bialio biaba busa nga siindu silala.
Khungaaki khwe biyeeta likaari ne khu bibaanga khwaronwa ne bifwaani bie chikerubi, chitalang'i ne kimikheendu, khuloondekhana ne bubweyaangu bwabio ne bimuli biabotookhelela.
Mu ngila yino, Huramu akhola kamakaari ekhumi. Koosi kakholwa ne kumukasa. Kafwaanana, ne khulekhaana.
Ara kamakaari karaano lubeka lwe ebunafubo lwe Lukaangu, ne karaano kaba lubeka lwe ebunaswa. Mala ara litangi lubeka akari we ebunafubo ne ebukwe we nju.
Huramu lundi akhola chinyuungu, chimbako ne bibuumba. Nio Huramu amalila elala kumulimo kwewe kwoosi nikwo akholela omwami Solomoni mu Lukaangu lwa Wele Omunyali Owa Bioosi.
Bino nibio akhola: bisiindi bibili, bibuumba bibili bie khu ngaaki khwe bisiindi, bunabi bubili bwe lutimba lulwanabwa lwafwaana nga kumunyololo khu ngaaki khwa buli sibuumba,
bifwaani bie kamatuunda kamakomanga ke kumukasa chimia chine karekekhwa mu lutimba lwe kumunyololo kabotookhelesia sifwaani khu ngaaki khwe sibuumba,
kamakaari ekhumi ne chinjikha ekhumi khu ngaaki khwe kamakaari.
Akhola litangi ne chiuunwa ekhumi ne chibili asi we litangi.
Huramu lundi akhola chinyuungu, chimbako ne bibuumba bie khuura mu Lukaangu lwa Wele Omunyali Owa Bioosi. Bino bioosi biaronwa ne kumukasa.
Omwami Solomoni abichukha bino bioosi mu bibuumba bie liloba bibiakholwa mu mweyeeywe kwa Yoritani akari wa Sukoti ne Saretani.
Solomoni se akela bibiindu bie kumukasa bino tawe, sikila biaba bikali lukali ne khwako busiro bwabio se bwamanyikha tawe.
biteetwe ekhumi bie esahabu, biraano ebunafubo ne biraano ebunaswa we Abuundu Atakatifu Lukali, bimuli, chitaa ne chimbani che esahabu,
chiseesi, kamakaasi kakhala chindaambi, bibuumba, bipwakuli bie khurakho bimuli biiunya kumuuya kumulayi, ne chinjo chisuta kamanda ke kumulilo. Biakholwa khukhwama khu sahabu. Akhola bupata bwe kimiliango kie Abuundu Atakatifu Lukali nende bwe kimiliango kie Lukaangu.

Babaandu boosi bebuusia alala khu Solomoni mu siise sia Naikara eye Bisali. Kwaba kumwesi kwa saba, kulaangwa kwa Etanimu.
Nga basaakhulu boosi ne bebuusia alala, basaayi basuta Lisanduku lie Ndakaano eya Wele Omunyali Owa Bioosi.
Bareera Lisanduku lie Ndakaano eya Wele Omunyali Owa Bioosi ne liiema lie kumuse ne bibiindu bitakatifu bioosi bibiaba mu liiema, mu Lukaangu. Basaayi ne Balawi babireera.
Omwami Solomoni ne babaandu boosi ba Isiraeli bebuusia alala ebweeni we Lisanduku lie Ndakaano eya Wele Omunyali Owa Bioosi mala baana chimbosio che kamakheese kamakali ne chikhaafu chingali, biikhabalikha tawe.
Nio basaayi bayila Lisanduku lie Ndakaano eya Wele Omunyali Owa Bioosi mu Lukaangu mala balira Abuundu Atakatifu Lukali, asi we chindaa che chikerubi.
Bifwaani bie chikerubi biabalaaya chindaa chabio chabiimba Lisanduku lie Ndakaano ne bisiindi bie khu lisuta.
Ne bisiindi biabonekha khukhwama Abuundu Atakatifu, mu Lukaangu mukari. Ne kakhali se biabonekha khukhwama enje tawe. Bisiindi ebio bisiliio khukhwola luno.
Sisiindu se siaba mu Lisanduku lie Ndakaano tawe, ne kakhali kamabaale kabili niko Musa aramo, ne ali e Horebu. A Horebu ao niio Wele Omunyali Owa Bioosi akhola endakaano ne Baisiraeli nga baba ne bama e Misiri.
Basaayi se banyala khukhola kimilimo kiabwe sikila luyali lwa Wele Omunyali Owa Bioosi lwechusia enju yewe.
Nio Solomoni aloma ali,
“Wele Omunyali Owa Bioosi areere enyanga khwikulu,
ne kakhali alomile ali acha khumenya mu siilima sikali.
Nakhwombakhiile Lukaangu lulayi
abuundu niio ewe omenya mindali na mindali.”
Nga babaandu ne baba ne bemile ao, omwami Solomoni ayuukha abalola mala ababiita chikhabi.
Aaloma ali, “Wele Omunyali Owa Bioosi afume, Wele owa Isiraeli. Akholile niko alaka Paapa wase Daudi. Aaloma ali,
‘Khukhwama endaalo niio narusiliamo babaandu base Isiraeli mu Misiri, se naroborakho lukoba lwosi lwosi mu kholo cha Isiraeli choosi nimwo Lukaangu lunyala lwombakhwa tawe, lundi se naroborakho niio lisina liase linyala liamanyikhana tawe. Ne kakhali narobora Daudi amiie babaandu base Isiraeli.’
Nono paapa wase Daudi enya khukhwombakhila Wele Omunyali Owa Bioosi, Wele owa Isiraeli enju.
Ne kakhali Wele Omunyali Owa Bioosi aboolela paapa wase Daudi ali, ‘Bwaba bulayi ewe khukhwibaasia khukhunjombakhila enju.
Ne kakhali se ocha khukhwombakha tawe. Omusoleeli wowo niye olisaala niye oliinjombakhila enju.’
“Ne luno Wele Omunyali Owa Bioosi amalile khukhwichusia endakaano niyo akhola. Ese nelileo mu bweyaangu bwa paapa wase Daudi. Nekhaliile endebe eye bubwami eya Isiraeli, nga Wele Omunyali Owa Bioosi ne alaka ne nombakhiile Wele Omunyali Owa Bioosi, Wele owa Isiraeli enju.
Mu Lukaangu omwo nakholile abuundu we khura Lisanduku lie endakaano lilimo endakaano niyo Wele Omunyali Owa Bioosi akhola ne bakuuka befwe nga ne abarusia mu Misiri.”
Nio Solomoni eema ebweeni owa alutare eya Wele Omunyali Owa Bioosi, Baisiraeli boosi ne baloleleele. Asuta kamakhono kewe mungaaki
mala asaba ali, “Ee, Wele Omunyali Owa Bioosi, Wele owa Isiraeli, mbao Wele nga ewe mwikulu mungaaki namwe asi khu liloba tawe. Ewe oliinda endakaano yowo ne babaandu bowo mala wekesianga busiime bwowo buchiililila busa khu bakholi bowo bakeenda ebweeni wowo ne kimiooyo kiabwe kioosi.
Waliindile endakaano niyo walaka paapa wase Daudi. Endaalo eya luno buli likhuwa liamalile khukhwichusibwa.
Nono luno, ee Wele Omunyali Owa Bioosi, Wele owa Isiraeli, liinda endakaano niyo walaka paapa wase. Waloma oli buli lwosi acha khubao omundu mulala khu be lisaaye liewe oliamiia Baisiraeli, yaaba bali lisaaye lino likhuria ewe nga paapa wase ne akhuria ewe.
Nono, Ee Wele owa Isiraeli, lekha likhuwa liowo nilio walaka paapa wase Daudi, omukholi wowo, libe lia ng'ali.
Ne kakhali ulila lisaba ne lilienya liase. Ee Wele Omunyali Owa Bioosi, Wele wase ulila liilila ne lisaba lio mukholi wowo nilio asaba ebweeni wowo luno.
Liinda Lukaangu luno siilo ne kumuusi, abuundu niio ewe warobora khusaayilao. Ulila lisaba nilio esaba abuundu ano.
Ne ulila lilienya lio mukholi wowo nende lie babaandu bowo Isiraeli ne basaba ne baloleelela ano. Ne basaba, ulila khukhwama mwikulu niio omenyile mala ne oulila khubeele.
“Kaaba bali omundu akholeele owasie kamabi, alireerwa a alutare mu Lukaangu muno. Aaba ne echuba ali se ali ne kumusaango tawe,
ulila khukhwama mwikulu, mala okhalake kumusaango oaane kumunaanio khu mundu okholile kamabi. Ne olekhuule okhakholile kamabi tawe.
“Babaandu bowo Isiraeli ne bakhukholela kamamayaanu baliuulwa ne basiku baabwe. Ne kakhali baaba ne bakhukobolela mala bafukiilila lisina liowo mala basaba ne baboola lilienya liabwe mu Lukaangu luno,
nio baulile khukhwama mwikulu. Beela babaandu bowo Baisiraeli kamamayaanu mala obakalusie mu sibala nisio waelesia bakuuka baabwe.
“Ne bakhukholela kamamayaanu, olikhiingilila efula khukwa khu maloba kabwe. Ne baaba ne bakhusaba ne baloleleele abuundu ano, ne bafukiilila lisina liowo mala ne balekha kamamayaanu kabwe,
ulila khukhwama mwikulu mala obabeele bumayaanu bwabwe. Bekesie engila endayi niyo bakhoya khuloonda. Nio aana efula khu maloba kano, niko waelesia babaandu bowo nga kumukabwa kwabwe.
“Biise bilala enjala eliba mu sibala, namwe lufu, namwe siimiyu, namwe ebarafu, namwe bipupu bie chisike, namwe basiku balibebwaakala, namwe baliba ne bulwaale.
Lisaba liosi liosi namwe lilienya lisabwa no mundu yesi yesi namwe ne babaandu bowo boosi ba Isiraeli, buli mulala mu bubeeleli bwewe, ne asuta kamakhono kewe mu lisaba khulosia khu Lukaangu luno,
ulila lisaba liewe khukhwama mwikulu abuundu niio omenyile. Mubeele mala omuyeete nga nilwo omanyile kumwoyo kwewe ne chingila chewe choosi. Ewe weng'ene omanyile kamebaasio ke kumwoyo kwa buli mundu.
Bakholele orio nio babaandu bowo boole khukhuria siise sioosi nisio bamenya mu maloba niko waelesia bakuuka befwe.
“Ne lundi omureende, ne aliama mu sibala sie aleeyi, sikila efuma yowo,
(Sikila baliulila ke lisina liowo lili likali ne kamaani kowo) aliicha khusaba mu Lukaangu luno.
Ne alisaba, rekeeresia lisaba liewe khukhwama mwikulu, niio omenyile. Khola koosi khuloondekhana nga omureende oyo ne akhusabile. Ne okhola orio babaandu boosi be khu liloba balamanya lisina liowo mala bakhurie. Balikhuria nga babaandu bowo Baisiraeli mala bamanye bali enju yino niyo nombaakhe elaangwa khwisina liowo.
“Nga babaandu bowo bacha mwiie khu khuupana ne basiku babwe, lubeka lwosi lwosi nilwo obaruma, mala ne basaba Wele Omunyali Owa Bioosi ne baloleleele lukoba nilwo ewe warobora, ne Lukaangu luno nilwo ekhwombakhiile,
rekeeresia lisaba ne lilienya liabwe. Baulile mala obae bukhili.
“Ne balikhukholela kamamayaanu, sikila se aliio omundu akhaba mulala okhakhola kamamayaanu tawe, mu lirima liowo olilekha basiku baabwe babakhile mala babaambe babayile mu sibala sisiindi, siili aleeyi.
Ne kakhali babaandu bowo ne balisaba khwiwe mu sibala sie embaambe esio bekanile ne bebiiya, ne baloma bali ‘Khwakholile bubwoni, khwekhiikhile khwakholile bumayaanu’
Balibiiya ne kumwoyo kwoosi mu sibala sie basiku baabwe bababaamba embaambe. Balisaba khwiwe ne baloleleele sibala siabwe nisio ewe waelesia bakuuka baabwe. Baliloleleela lukoba nilwo warobora ne Lukaangu nilwo ese khwombakhiile.
Ne bakhola bario, ulila lisaba ne lilienya liabwe khukhwama mwikulu nimwo omenyile mala obayeete.
Beela babaandu bowo bakholile bumayaanu. Khola basiku baabwe ba babaamba mu mambe, babakholele siisa.
(Bakholele orio sikila bano bali babaandu bowo lundi kumukabwa kwowo, nibo warusia mu Misiri, mu siooso sie bichuuma.)
“Bona lilienya lio mukholi wowo ne lilienya lie babaandu bowo Isiraeli. Barekereesie buli lwosi ne bakhusaba.
Ewe wabarobora khukhwama mu baandu boosi be khu liloba, babe kumukabwa kwowo, nga ne waloma khubirira khu mukholi wowo Musa, nga ne warusia bakuuka befwe e Misiri ee Omwami WELE.”
Solomoni ne amalile khusaba khu Wele Omunyali Owa Bioosi, eema ebweeni wa alutare niio aaba ne asikaame ne khusuta kamakhono mungaaki.
Eema mala abiita libuusiana lie Baisiraeli lioosi chikhabi ne kumumilo kwe angaaki. Aloma ali,
“Wele Omunyali Owa Bioosi afume oele babaandu bewe Isiraeli kumuleembe, khuloondekhana nende koosi niko aalaka. Mbaao liosi liosi khu makhuwa kamalayi koosi niko alaka khubirira khu mukholi wewe Musa, likhekholekha tawe.
Wele Omunyali Owa Bioosi, Wele wefwe abe ne nafwe nga ne aaba ne bakuuka befwe. Se akhoya akhulekha namwe akhumwaata tawe,
nio akhole kimiooyo kiefwe kimurie, khukeenda mungila chewe mala khurie kamalaka kewe niko aalaka bakuuka befwe.
Wele Omunyali Owa Bioosi, Wele wefwe ulila lisaba liase silo ne kumuusi. Okhoya wanjeeta ese ne babaandu bowo Isiraeli, buli endaalo.
Nio chikholo choosi che liloba chimanye chili Wele Omunyali Owa Bioosi ali Wele ne se aliio okundi tawe.
Mukhoya mwaba ba ng'ali elala khu Wele Omunyali Owa Bioosi, Wele wefwe, ne mukeenda mu ngila chewe ne muria kamalaka kewe nga ne mulikho mukhola luno.”
Nio omwami Solomoni ne Isiraeli yoosi, baana chimbosio khu Wele Omunyali Owa Bioosi.
Solomoni aana chikhaafu chielefu shurina mbili ne kamakheese chielefu mia mocha shurini nga biianwa bie kumuleembe khu Wele Omunyali Owa Bioosi. Nio, omwami ne babaandu boosi ba Isiraeli bara Lukaangu mu wakifu khu Wele Omunyali Owa Bioosi.
Endaalo ng'ene eyo, omwami aara mu wakifu akari we luuya ebweeni we nju eyo Mwami Wele, sikila ao niio aanilanga biianwa bie khukhwosia ne biianwa bie biakhulia bie likesa ne kiminaawa kie biianwa bie kumuleembe. Akhola ario sikila alutare eye kumukasa, eyaba ebweeni wa Wele Omunyali Owa Bioosi yaba engeekhe lukali. Yaba se enyala khubukula biianwa bino bioosi tawe.
Nio Solomoni akhola naikara eye bisali mu siise esio ne Baisiraeli boosi. Baaba libuusiana likali khukhwama asilibwa sia Hamati khukhwola a kheechi kha Misiri. Naikara yino yakholwa khu ndaalo saba
Khu ndaalo ekhola munane, Solomoni alekha babaandu bacha chingo chabwe. Babaandu boosi babiita omwami Solomoni chikhabi mala bakobola engo ne bekhoya ne khusangaalila bulayi nibwo Wele Omunyali Owa Bioosi ekesia Daudi, omukholi wewe, ne babaandu bewe Isiraeli.

Omwami Solomoni amala khukhwombakha Lukaangu ne lichipi nende buli siindu nisio enya khukhwombakha.
Enyuma wako, Wele Omunyali Owa Bioosi amubonekhela lukhola khabili nga nilwo amubonekhela e Kibeoni.
Wele Omunyali Owa Bioosi amuboolela ali, “Nauliile lisaba liowo ne lilienya liowo nga ne osabile ebweeni wase. Nakholile Lukaangu nilwo wombaakhe luno khuba lutakatifu lundi nga abuundu niio ese ndiba. Ndaluloleelela ne khululiinda khulwe biise bioosi.
Ne ewe keenda nga paapa wowo Daudi. Daudi aaba ne kumwoyo kumulayi lundi owa ng'ali khola koosi niko akhulakile. Ria endakaano yase.
Wakhola orio, nja khulumia bubwami bwowo khu Isiraeli khulwa mindali nga nalaka paapa wowo Daudi. Nalaka Daudi ndi, ‘Buli lwosi omundu se alitambao khukhwama khu luuya lwowo oliikhala khu ndebe eye bubwami khuruka Isiraeli tawe.’
Ne kaaba bali ewe namwe lisaaye liowo mungalukhanakho ne khulekha khuria kamalaka kaase niko ekhuele mala wesaaya bawele babaandi,
aba ndauuya babaandu base Isiraeli khukhwama mu sibala nisio mbaeele. Lundi nja khwanjukha Lukaangu luno nilwo nauule nga Abuundu Atakatifu. Ne Baisiraeli bacha khuba lusimo ne silolelo mu kholo choosi.
Ne Lukaangu luno lulaba situuta sie bubwonaki
Nio babaandu balikobosia bali, ‘Sikila barura khu Wele Omunyali Owa Bioosi, Wele wabwe owarusia bakuuka baabwe mu Misiri. Besaaya bawele babaandi, mala babesaaya ne khubakholela. Esino nisio sikila Wele Omunyali Owa Bioosi ne areera butinyu buno khu nibo.’ ”
Solomoni ombakha Lukaangu lwu Wele Omunyali Owa Bioosi ne lichipi liewe khu miiko kamakhumi kabili.
Omwami Hiramu owe Tiro amua kimirongooro kie kimitarakwa, Saipurasi ne esahabu bioosi nga nilwo enya khulwe kumulimo kuno. Nga kumuruungo, omwami Solomoni aelesia Hiramu chingoba kamakhumi kabili che mu sibala sia Kalilaya.
Ne kakhali Hiramu acha khukhwama e Tiro khulola chingoba nicho Solomoni aba ne amueele. Ne se chamusiimisia tawe.
Nio areeba Solomoni ali, “Wandaayase, ngoba siina nicho umbeele chino?” Nio chingoba echo chalaangwa bali Kabuli
Hiramu aba arumira Solomoni esahabu chikiilo chielefu chine.
Oluno luli lukano lwe kimilimo kie khuyingilila nikio Solomoni akhola ne arakho babaandu khukhwombakha Lukaangu ne lichipi liewe. Ombakha lundi kimiliinda ne kamasiisi ke chingoba cha Yerusalemu, Hasori, Magido ne Keseri.
(Omwami Farao owa Misiri aba aamba lukoba lwa Keseri mala alwosia. Era Bakanaani, babamenyamo. Nio aluaana nga kumuruungo kwe bukhwe khu mukhaana wewe, mukha Solomoni.
Nio Solomoni alwombakha lundi.) Lundi Solomoni ombakha lukoba lwe e mwalo Beti-horoni,
Baalati, Tamari, mu sichiimi sie Yuda,
ne chingoba che kamabiikhilo ne chingoba che kamakaari ke kamae ne chingoba che banamae be chifarasi nende buli sisiindu nisio enya khukhwombakha mu Yerusalemu, mu Lebanoni ne osi osi mu bwami bwewe.
Babamo mu sibala babaandu babaandi bakhaaba Baisiraeli tawe. Abano baba Baamori, Bahiti, Baperisi, Bahibi ne Bayebusi.
Baaba lisaaye lie babaandu nibo Baisiraeli bakheera tawe. Solomoni abayingiilila bamukholele kimilimo nga nasioobi. Basiikhola khukhwola luno.
Ne kakhali Solomoni se akhola Baisiraeli baba banasioobi tawe. Abakhola khuba nga Banamae, bakholi, babemeelesi be liie, banamae bewe, babemeelesi be kamakaari ke kamae, ne batimia chifarasi.
Babao babemeelesi bakhulu chimia chiraano ne kamakhumi karaano nibo Solomoni aelesia kumulimo kwe khukhwimeelela babaandu babakholaanga kimilimo.
Ne mukha Solomoni omukhaana owa Farao, auuya mu Lukoba lwa Daudi mala acha engisia lichipi liewe nilio Solomoni amwombakhila. Nio Solomoni ombakha kimiliinda.
Omwami Solomoni ombakha lituuli lie chimeeli e Esioni-geberi, embi ne Eloti khu sikiingi sie Nyanja eya Shamu, mu sibala sie Edomu.
Ne omwami Hiramu aruma bakholi bewe, babaandereba be chimeeli, bamanyile kimilimo kie khu nyanja bache alala ne bakholi ba Solomoni.
Bacha bola e Ofiri, bareerayo esahabu chikiilo chielefu ekhumi na chine.

Echa ne sipupu siboofu sie babaandu, ne chingamia chichasuta bing'ayilisia bulayi, esahabu engali ne kamabaale ke bukusi bwe angaaki. Nga omukhasi oyo ne ola khu Solomoni amuboolela koosi kakaba mu mebaasio kewe.
Ne Solomoni akobosia kamareeba kewe koosi. Se siabao sisiindu siosi siosi sisiekisa khu Solomoni siamukhaya khumwinoosiela tawe.
Kwini owa Sheba abona bukesi bwa Solomoni, ne lichipi nilio aba ne ombaakhe,
biakhulia bie khu sialwa sia Solomoni, bubwikhalo bwe bakholi bewe bakhulu, kimilimo kie bakholi bewe chingubo nicho bafwara, bakholi babasutanga eseesi eyo omwami, ne chimbosio che khukhwosia nicho aanila mu Lukaangu khu Wele Omunyali Owa Bioosi. Bino bioosi biakhola omwami owa Sheba arangararwa.
Aboolela omwami Solomoni ali, “Niko naulila mu sibala siase khu makhuwa kowo
Ne kakhali se nafukiilila niko naulila tawe khukhwola nga ne nichile mala samwene nakabona. Ne khane se naulilakho akhaba sitonyi tawe. Bukesi bwowo, ne buiinda bwowo buli bukali khukhila niko naulila.
Bakhasi bowo
Wele Omunyali Owa Bioosi, Wele wowo afume osiimisiibwe ne nawe ne khukhura ewe khu ndebe eye bubwami mu Isiraeli. Sikila Wele Omunyali Owa Bioosi asiima Isiraeli khulwa mindali, akhukhola ewe omwami nio okhole ka ng'ali ne buluungi.”
Nio Kwini oyo aelesia omwami Solomoni esahabu chikiilo chielefu chine, ne bing'ayilisia bulayi bikali, ne kamabaale ke bukusi bwe angaaki. Solomoni se anyoolakho lundi bing'ayilisia bulayi bikali nga nibio Kwini owa Sheba amuelesia tawe.
(Khutasa khwako chimeeli cha Hiramu chareera esahabu khukhwama e Ofiri, lundi chareera khukhwama ebweeneyo kimirongooro kimikali kie kumusandali ne kamabaale ke bukusi bwe angaaki.
Solomoni arumikhira bisiindi ebio khukhola bisiindi bie Lukaangu ne lichipi, ne lundi khukhola biilili ne kamatuungu ke babeembi be kimienya. Kimisandali kikiindi se kiareerwakho namwe kiabonekhakho mu Isiraeli, khukhwola luno tawe.)
Omwami Solomoni aelesia Kwini owa Sheba buli sisiindu nisio enya khutasa khu biianwa nibio aaba ne amuelesie. Nio Kwini oyo ne bakholi bewe bakobola mu sibala sia Sheba.
Nono omwami Solomoni anyoola buli mwiiko esahabu embi chikiilo chielefu shurini na chitaru.
Esahabu yino yatuba khu eyo eyamaanga khu baboofuli ne bakeendakeenda, bukhala ne busuuru nibwo babaami be sibala sia Arebia baruunga ne babemeelesi be sibala.
Solomoni akhola chingabo chimbalaayi chimia chibili khukhwama khu sahabu. Buli engabo yakholwa khukhwama khu sahabu embi chikiilo saba.
Lundi akhola chingabo chichiindi chimia chitaru che esahabu mala buli ndala yakholwa khukhwama khu sahabu embi chikiilo chibili. Solomoni ara bibiindu ebio mwichipi lie mu musiru kwe e Lebanoni.
Omwami lundi akhola endebe emboofu eye bubwami eye kumusaanga mala akifuumakho esahabu enosie nukhu.
Endebe eye bubwami yaba ne bituumi sita bie khuniinilakho. Ne enyuma wayo siabao sifwaani sie kumurwe kwe euunwa. Buli lubeka lwe endebe lwabakho kamakhono kabili ke khuolelakho. Ne bifwaani bie chitalang'i bibili biema a makhono chana ako.
Bifwaani bie chitalang'i ekhumi ne bibili biema, buli bibili lubeka ne lubeka ekhutabusia khwe situumi, khu bituumi sita. Endebe nga yino eri se yakholwakho mu bwami bwosi bwosi tawe.
Chiseesi cha Solomoni choosi che khunywelamo chaba che esahabu. Ne bibiindu bioosi bie mu lichipi lie kumusiru kwa Lebanoni biaba bie esahabu tikinyi: Mbao sisiaba sie efwesa tawe, sikila efwesa se yabalwa khuba eye bukhala bwosi bwosi mu ndaalo cha Solomoni tawe.
Omwami aba ne kamatuuli ke chimeeli khu nyanja ne kamatuuli ke chimeeli cha Hiramu. Buli enyuma we kimiiko kitaru, kamatuuli ke chimeeli chewe kareeranga esahabu, efwesa, kimisaanga, wambumuli ne chinguke.
Nono omwami Solomoni aba omuiinda lundi omukesi khukhila omwami okundi yesi yesi owe khu liloba.
Ne babaandu be liloba lioosi benyanga khukhwicha mala barekeeresie bukesi nibwo Wele amua.
Buli mulala owecha amureerera siianwa, bibiindu bie efwesa ne esahabu, chingubo, biiunya bulayi, bing'ayilisianga bulayi, chifarasi ne chinyumbu. Bino biechanga buli mwiiko.
Nio omwami akhola efwesa yaba esala busa buli abuundu mu Yerusalemu nga kamabaale. Ne chimbao che kumutarakwa chaba chingali busa nga kimikhuyu kie Shefela.
Solomoni akulaanga chifarasi khukhwama e Misiri
Likaari lie liie liakulibwaanga khukhwama e Misiri khu bukusi bwe efwesa chikiilo embi saba, ne efarasi yakulibwaanga efwesa chikiilo chibili. Nio khubirira khu boofuli bo mwami, kamakaari ke liie ne chifarasi biakusibwa khu baami be Bahiti ne Bashamu boosi.

Niye abakhwa, akhaba Wele Omunyali Owa Bioosi ne akaania Baisiraeli ali, “Mukhakhwana tawe, sikila ng'ali bacha khumuyuusia enywe muloonde bawele baabwe.” Solomoni naye abasiima lukali.
Solomoni akhwa bakhasi chimia saba khukhwama mu chinju che bubwami lundi aba ne bakhasi babaandi chimia chitaru nibo aamenyia busa nga basaale. Ne bakhasi bewe bamwausia khukhwama khu Wele.
Ne nga asaakhuluwa, bakhasi bewe bamukhola esaaya bawele be chikholo chichiindi. Kumwoyo kwewe se kwaba kwa ng'ali elala khu Wele Omunyali Owa Bioosi, Wele wewe, nga raraawe Daudi ne aaba tawe.
Esaaya Ashitoreti, wele owe Basidoni ne Milikomu, wele osinyisia lukali owe Baamoni.
Nono Solomoni akhola bumayaanu khu Wele Omunyali Owa Bioosi ne se aloonda Wele Omunyali Owa Bioosi elala nga raraawe Daudi ne aba tawe.
Nio ombakha abuundu aesuta khulwe khukhwisaayila Komeshi, wele osinyisia lukali owe Bamoabu ne abuundu we khukhwisaaya Moleki, wele osinyisia lukali owe Baamoni khu sikulu ebukwe owa Yerusalemu.
Ombakhila bakhasi bewe boosi bakhaaba Baisiraeli tawe abuundu e khukhwisaayila niio banyala khukhwosielia bibiindu biiunya bulayi ne khuanilao chimbosio khu bawele babwe.
Ne Wele Omunyali Owa Bioosi akhalalila Solomoni sikila kumwoyo kwewe kwaba kwaukhe khu Wele Omunyali Owa Bioosi, Wele owa Isiraeli, owaba ne amubonekheele khukhwola khabili.
Wele aba amulaka khu likhuwa lino ne liliene ali okhaloonda bawele babaandi tawe. Ne se aria nilio Wele Omunyali Owa Bioosi amulaka tawe.
Nono Wele Omunyali Owa Bioosi amuboolela ali, “Sikila lino liabeele munganakani mwowo ne se wakholile nga endakaano yase ne yenyekhana nga nakhulaka tawe, ng'ali nja khukhubukula bubwami mala mbuelesie khu mukholi wowo.
Ne kakhaba kario, sikila paapa wowo Daudi, se endakhola lino ne osiili omulamu tawe. Ne kakhali ndakhola ndio mu siise sie bubwami bwo mwana wowo owe sisoleeli.
Kakhaba kario, se endabukula bubwami bwoosi tawe. Ne kakhali ndalekhela omwana wowo ekholo ndala sikila omukholi wase Daudi ne khulwe lukoba lwa Yerusalemu nilwo narobora.”
Nio Wele Omunyali Owa Bioosi akhola Hadadi Omuedomu owe enju eye bubwami eya Edomu khuba omusiku owa Solomoni.
Khaale kano ne kakhabao tawe, Daudi aula Edomu. Yoabu komanda owe banamae bewe aba achiileyo khusiikha bafu. Yoabu eera buli mundu owe siseecha oli mu Edomu.
(Yoabu ne Isiraeli boosi bamenya Edomu khu miesi sita, mala beera buli mundu owe siseecha mu Edomu).
Ne kakhali Hadadi ne bakholi balala ba raraawe, Baedomu belukhila e Misiri. Mu siise esio Hadadi aba asiili omwana omukeekhe.
Barekukha khukhwama e Midiani mala bacha e Parani. E Parani babukulayo babaandu babaandi bacha ne nabo e Misiri khu Farao omwami owe Misiri. Farao aelesia Hadadi enju ne siakhulia ne amua kamaloba.
Hadadi asiimisia Farao, mala Farao amuakhila mulamue, owaba wandaaye owa Tahipanihesi, (Tahipanihesi aba mukha Farao.)
Wandaaye owa Tahipanihesi asaalila Hadadi omwana owe sisoleeli bali Kenubati. Tahipanihesi mukho omwami amukhusilia mwichipi lia Farao. Kenubati akhulila mwichipi lia Farao alala ne babaana ba Farao.
Hadadi aulila ali Daudi afwa. Lundi aulila ali Yoabu, komanda owe banamae yesi afwa. Hadadi aboolela Farao ali, “Lekha ngobole mu sibala siase.”
Ne kakhali Farao amureeba ali, “Siina nisio otaambile nisio ekhakhueele tawe sikila ne wenya khukobola mu sibala siowo?”
Hadadi akobosia Farao ali, “Ndekhe busa nje,”
Lundi Wele akhola Resoni okhwa Eliada khuba omusiku owa Solomoni. Resoni aba ayilukha khukhwama khu mukhulu wewe, omwami Hadadeseri owa Soba.
Resoni ayiima sipupu sie babaandu mala aba omwimeelesi owe sipupu sino sisiaba sie khukeendakeenda ne khukhwiiba. (Lino liakholekha enyuma, Daudi ne aulile Hadadeseri omwami owa Soba mala eera basaale ba Hadadeseri, Bashamu.) Resoni ne babaandu bewe bacha mala bamenya mu Damasika, niio babaandu bewe bamwaamiisia mu Damasika.
Aba omusiku owa Isiraeli mu bulamu bwa Solomoni bwoosi. Akhola kamabi nga Hadadi ne akhola. Abiila Isiraeli. Amiia khu Shamu
Yeroboamu okhwa Nebati aba mulala khu bemeelesi ba Solomoni. Aba omuefurahimu khukhwama e Sereta. Aba omwana owa namulekhwa bali Serua. Yeroboamu akaluukhana khu mwami Solomoni.
Oluno nilwo lukano lulwekesia nga ne akaluukhana khu mwami: Solomoni ombakha kimiliinda mala afuunikha bibaanga bie lukoba lwa raraawe Daudi.
Yeroboamu aba omusoleeli onyala. Nga Solomoni amubona ali akhola kimilimo ne kamaani, amukhola khuba omwimeelesi owe kimilimo kioosi kie ekholo eya Yosefu.
Endaalo ndala, nga Yeroboamu ne aba ne ali khu lukeendo lwe khukhwama e Yerusalemu, omung'oosi Ahiya, omushilo amwakaanana khu ngila. Nono Ahiya aba afwarire engubo embia. Ne baaba boombi bong'ene abuwaanga.
Ahiya efuula ekutuusi yewe embia niyo aba ne afwaarire akitabulamo bitonyi ekhumi na bibili.
Mala aboolela Yeroboamu ali, “Yibukulila bitonyi ekhumi, sikila Wele Omunyali Owa Bioosi, Wele owa Isiraeli aloma ali, ‘Lola, Ese endikho nja khubukula Solomoni bubwami, mala ndikhua ewe chikholo ekhumi.
Solomoni alarama ne ekholo ndala khulwe omukholi wase Daudi ne Yerusalemu, lukoba nilwo samwene narobora khukhwama mu sibala sia Isiraeli sioosi.
Endikho nja khukhola lino sikila Solomoni andekhile ese mala esaayile
Kakhaba kario se ndabukula Solomoni bubwami bwoosi tawe. Ne kakhali ndamulekha amiie mu bulamu bwewe bwoosi. Ndakhola lino sikila omukholi wase Daudi, niye samwene narobora mala owaria kamalaka kaase.
Ne kakhali khabukule omwana owa Solomoni bubwami mala ekhue ewe chikholo ekhumi.
Ekharamisilie okhwa Solomoni ekholo ndala, nio buli lwosi mbe ne owe lisaaye lio omukholi owase Daudi ne amiia mu Yerusalemu, lukoba nilwo narobora nga abuundu niio nisaayilwao.
Ne ewe Yeroboamu, ndakhubukula, mala oliamiia khu buli nisio wenya. Ne oliba omwami owa Isiraeli.
Waaba ne oria elala niko ekhulaka mala okeende mu malaka kaase ne khukhola kali kang'ali ebweeni wase nga omukholi wase Daudi, ndaba ne nawe. Ndakhukhola luuya luchiililila lwe babaami, nga nakholela Daudi. Ndikhua Isiraeli.
Sikila bumayaanu bwa Solomoni ndipia sibi be nju eya Daudi ne kakhali se endikhola ndio mindali tawe.’ ”
Khwako Solomoni akhaka khukhwira Yeroboamu. Ne kakhali Yeroboamu amulila wo mwami Shishaki owa Misiri mala amenyayo khukhwola nga Solomoni ne afwa.
Nono bikholwa bibiindi bioosi nibio Solomoni akhola, bikholwa bie bukesi bwewe, bioosi biaandikwa mu sitabu sie Bikholwa bia Solomoni.
Siise nisio omwami Solomoni amiia Yerusalemu, khu Baisiraeli boosi siaba kimiiko kamakhumi kane.
Solomoni afwa mala asiikhwa mu Lukoba lwa Daudi. Omwana wewe owe sisoleeli Rehoboamu amiia mu bweyaangu bwewe.

Rehoboamu acha e Shekemu, niio babaandu boosi ba Isiraeli baba ne bebuusiisie bamukhole abe omwami.
Ne nga Yeroboamu okhwa Nebati aulila kamakhuwa kano (aba amulila e Misiri, khukhwilukha omwami Solomoni), akobola khukhwama e Misiri.
Babaandu bamulaanga mala boosi alala bacha khu Rehoboamu bamuboolela bali,
“Paapa wowo Solomoni akhukhosia efwe kimilimo kimiaandalafu. Nono yanguya busiro bwe kimilimo kia paapa wowo ne efwe khulaba bakholi bowo.”
Abakobosia ali, “Cha mala mukobole enyuma we chindaalo chitaru.” Nio babaandu barekukha.
Nio omwami Rehoboamu areeba basaakhulu ba baaba bakeleki ba raraawe Solomoni ali, “Enywe mungelekela ngobosie babaandu bano ndiena?”
Bamukobosia bali, “Waaba ne wenya khuba omukholi owe babaandu mala obakholele bulayi, bakobosie likobosia lilayi khu lireeba liabwe, mala buli lwosi baliba bakholi bowo.”
Ne kakhali Rehoboamu alekelesia likeleka lie basaakhulu, mala acha khu baele babachoa ne naye, mala baba luno bakeleki bewe.
Abareeba ali, “Enywe mungelekela khukobosie khuriena babaandu babandeebire bali mbanguisilie busiro bwabwe nibwo bali paapa wase abarakho?”
Baele abo bamukobosia bali, “lino nilio olaboolela babaandu bano: ‘Lulwala lwase lwasobi luli luboofu khukhila mu sibuno mwa paapa wase.
Paapa wase amutiuukha busiro bukali, ese endamutasa busiro khukhilakho. Amupila biboko, ne ese ndamurakho walute bimulume.’ ”
Nono Yeroboamu ne babaandu boosi bakobola khu mwami Rehoboamu endaalo ekhola khataru nga ne abalaka.
Omwami akobosia babaandu ne bukhalafu bukali. Alekelesia likeleka lie basaakhulu nilio bamuboolela.
Aboolela babaandu khuloondekhana ne likeleka lie baele. Aloma ali, “Paapa wase amutiuukha busiro ne ese ndabutasa khukhilakho. Amupila biboko, ne ese ndamurakho walute bimulume.”
Omwami se arekeeresia babaandu tawe. Wele Omunyali Owa Bioosi niye owakhola kaba kario nio echusie likhuwa liewe nilio aloma khubirira khu Ahiya omushilo khu Yeroboamu okhwa Nebati.
“Efwe khuli na mukabwa siina munju eya Daudi!
Se khuli ne kumukabwa mu okhwa Chesi tawe?
Kobola mu maeema kenywe, Ee Isiraeli!
Liinda enju yowo wamwene Daudi.”
Nio Baisiraeli bakobola mu maeema kabwe,
ne kakhali Rehoboamu amiia khu baandu Baisiraeli ba baamenya mu ngoba cha Yuda.
Nio omwami Rehoboamu aruma Adoramu, owaba omwimeelesi owe kimilimo kie khuyingililwa, khucha khu Baisiraeli. Ne Baisiraeli bamupa kamabaale bamwiira. Nio Rehoboamu akhola khangu aniina mu likaari liewe lie liie mala elukha acha e Yerusalemu.
Khukhwamila khu siise esio, Baisiraeli balobela elala enju eya Daudi khukhwola luno.
Nga Baisiraeli boosi baulila bali Yeroboamu akobole khukhwama e Misiri, bamulaanga mu libuusiana lie babaandu mala bamukhola khuba omwami owa Isiraeli yoosi. Mbao ekholo ekiindi eyaloonda enju eya Daudi, ne ekhali ekholo eya Yuda tawe.
Nga Rehoboamu ne ola mu Yerusalemu, alaanga alala babaandu boosi ba Yuda ne ekholo eya Benjamini. Baba babaandu chielefu emia ndala ne kamakhumi munane, banamae barobore khukhupana ne Baisiraeli. Benya khukhupana bakobosie bubwami khu Rehoboamu okhwa Solomoni.
Ne kakhali elomo eya Wele yecha khu mung'oosi shemaya eli,
“Boolela Rehoboamu okhwa Solomoni, omwami owa Yuda ne nabo boosi be enju eya Yuda ne Benjamini kano.
‘Wele Omunyali Owa Bioosi aloma ali, se okhoya wacha wapana ne balebe bowo ba Isiraeli tawe. Buli mundu akobole engo wewe. Sikila likhuwa lino liamile khwise.’ ” Nio boosi baria likhuwa lia Wele Omunyali Owa Bioosi mala bakobola engo lundi khuloondekhana ne likhuwa lia Wele Omunyali Owa Bioosi.
Nio Yeroboamu ombakha lukoba lwa Shekemu mu sibala sie bikulu sie Efuraimu mala amenyayo. Arekukha khukhwama ebweeneyo acha ombakha lukoba lwa Penueli.
Nio Yeroboamu ebaasia mu mwoyo kwewe ali, “Luno bubwami bunyala bwakobola munju eya Daudi,
kaaba bali babaandu bano balachiililila khuaana chimbosio khu Wele Omunyali Owa Bioosi mu Lukaangu e Yerusalemu. Kimiooyo kie babaandu bano kilakobola khu mwami wabwe Rehoboamu lundi. Balanjira ese mala bakobole khu Rehoboamu omwami owa Yuda.”
Emia sifwaani silala mu Beteli ne sisiindi mu Dani.
Likhuwa elio liaba bumayaanu sikila babaandu balala bacha khukhwisaaya sifwaani e Beteli ne babaandi e Dani.
Lundi Yeroboamu ombakha chinju abuundu aesuta mala arobora basaayi khukhwama mu baandu boosi bakhaaba Balawi tawe.
Acha khu alutare niyo akhola e Beteli khu ndaalo eye ekhumi ne chiraano eye kumwesi kwa munane, endaalo niyo niye omwene aba ne ereereo. Arao naikara khu baandu ba Isiraeli, mala acha khu alutare osia bibiindu biiunya bulayi.

Omundu owa Wele echa e Beteli khukhwama Yuda ne arumiirwe ne elomo eya Wele Omunyali Owa Bioosi. Yeroboamu aaba amile a alutare khukhwosia bibiindu biiunya bulayi.
Omundu owa Wele Omunyali Owa Bioosi khulwe elomo eya Wele Omunyali Owa Bioosi, alilila a alutare ali, “Ee alutare, alutare, kano niko Wele Omunyali Owa Bioosi aloma: ‘Omwana alisaalwa munju eya Daudi. Lisina liewe liliba Yosia. Alikhwirirakho basaayi be abuundu aesuta, baana bibiindu biiunya bulayi khwiwe. Kamakuumba ke babaandu kaliosibwa khwiwe.’ ”
Omundu owa Wele Omunyali Owa Bioosi chana aana simanyisio endaalo eyo eng'ene ne aloma ali, “Esino nisio simanyisio nisio Wele Omunyali Owa Bioosi alomile, ‘Alutare yino echa khwatikhamo bitonyi. Likokhe likilikho likhachukhwe.’ ”
Nga omwami Yeroboamu ne aulila ko omundu owa Wele Omunyali Owa Bioosi niko aalila sikila alutare eyaba e Beteli, amwekeselela kumukhono aloma ali, “Tiila omundu oyo!” Abwene ne abwene kumukhono nikwo okeselela kwooma mala akhilwa khukukobosiayo.
Alutare yatikhamo mala likokhe liachichukha asi nga omundu owa Wele Omunyali Owa Bioosi oyo ne aarusia simanyisio mu lisina lia Wele Omunyali Owa Bioosi.
Omwami aboolela omundu owa Wele ali, “Nosiima sabile kumwalaalo kwa Wele Omunyali Owa Bioosi, Wele wowo mala omusabe ambonie kumukhono kwase!” Nio omundu owa Wele asaba Wele Omunyali Owa Bioosi mala kumukhono kwo omwami kwaona.
Omwami aboolela omundu owa Wele ali, “yiicha khuche engo mala oliekho sisiindu ne endakhuelesia kumuruuru.”
Omundu owa Wele oyo amukobosia ali, “Wakhamba sitonyi sie enju yowo se ndacha nawe tawe. Se ndalia namwe nywe kameechi abuundu ano tawe.
Sikila nalakwa ne elomo eya Wele Omunyali Owa Bioosi eyaloma eli, ‘Se olalia kumukaati namwe onywe kameechi namwe wileyo khu ngila niyo wichiilekho tawe.’ ”
Nio achiila khu ngila ekiindi ne se achiila khu ngila niyo echelakho e Beteli tawe.
Nono abao omung'oosi omusaakhulu owamenyanga mu Beteli. Basoleeli bewe becha mala bamuboolela koosi niko omundu owa Wele Omunyali Owa Bioosi aaba ne akholile mu Beteli endaalo eyo. Ne lundi bamuboolela kamakhuwa niko aaba ne abooleele omwami Yeroboamu.
Paapa wabwe abareeba ali, “Achiliile khu ngila siina?” Babaana bewe bamwekesia engila niyo omundu owa Wele khukhwama Yuda aachilakho.
Mala ababoolela ali, “Ndekekhere epunda.” Nio bamurekekhera epunda mala akiikhalakho.
Aloonda khu mundu owa Wele amunyoola ekhaale asi we kumukhoonge. Amureeba ali, “Ewe niwe omundu owa Wele owamile e Yuda?”
Omundu oyo amukobosia ali, “Yee, niise.”
Nio amuboolela ali, “yiicha khuche engo khulie siakhulia fwembi.”
Ne kakhali omundu owa Wele amukobosia ali, “Se enyala nakobola engo ne nawe namwe niche munju mwowo tawe. Lundi se nyala nalia namwe nanywa sisiindu siosi siosi abuundu ano ne nawe tawe.
Sikila Wele Omunyali Owa Bioosi andaka ali, ‘Okhalia namwe onywe sisiindu, namwe okhakobolela khu ngila nikhwo ochiliilekho tawe.’ ”
Nio omung'oosi omusaakhulu oyo amuboolela ali, “Ese, sesi ndi omung'oosi nga ewe, ne malaika amboleele elomo eya Wele Omunyali Owa Bioosi, ese khuyile munju mwase mala olie siakhulia ne khunywa kameechi.” Ne kakhali omung'oosi omusaakhulu oyo amubea.
Nio omung'oosi khukhwama Yuda akobola acha no mung'oosi omusaakhulu oyo mala alia siakhulia ne naye.
Nga baba ne bekhaale a siaalwa, elomo eya Wele Omunyali Owa Bioosi yecha khu mung'oosi omusaakhulu
mala alilila omundu owa Wele khukhwama Yuda ali, “Wele Omunyali Owa Bioosi aloma ali se wariire likhuwa liewe tawe. Se waliindile lilaka nilio Wele Omunyali Owa Bioosi aakhulaka tawe.
Ne kakhali, okoboole mala waliila siakhulia abuundu niio akhulaka ali okhaliilao tawe. Sikila kano, kumubili kwowo se kulasiikhwa mu siliindwa sie enju yenywe tawe.”
Enyuma we khumala khulia ne khunywa, omung'oosi omusaakhulu oyo arekekhera omundu owa Wele khukhwama Yuda epunda.
Nga omundu oyo ne aaba ne alikho acha, etalang'i yamwakaanana khungila mala yamwiira. Afwa mala alambaala khu ngila. Epunda eyo ne etalang'i biamwimao.
Babaandu babirao mala babona omufu khu ngila ne etalang'i yamwimileo. Bacha baboola niko babona mu lukoba nimwo omung'oosi omusaakhulu oyo amenya.
Nga omung'oosi omusaakhulu oyo ne aaulila kano, aloma ali, “Oyo ali omundu owa Wele owaloba khuria lilaka lia Wele Omunyali Owa Bioosi. Khwako Wele Omunyali Owa Bioosi arumire etalang'i yamutabulamo mala yamwiira, khuloondekhana nga Wele Omunyali Owa Bioosi ne aamuboolela.”
Nio Omung'oosi omusaakhulu aboolela babaana bewe be sisoleeli ali, “Ndekekhere epunda.” Bamurekekhera.
Mala omusaakhulu acha anyoola omufu alambaalile khu ngila, mala epunda ne etalang'i biamwimileo. Etalang'i se yaba yaliile omufu namwe yatabulaake epunda tawe.
Omung'oosi omusaakhulu oyo abukula omufu amura khu punda yewe mala amukobosia mu lukoba lwa Beteli, khumulila ne khumusiikha.
Amusiikha mu ng'ani yewe eng'ene, mala niye ne babaana bewe bamulila ne baloma bali, “Ee, wandaayase!”
Enyuma we khumusiikha, omung'oosi aboolela babaana bewe ali, “Ne efwa, mulisiikha mu ng'ani niio omundu owa Wele asiikhiilwemo. Ra kamakuumba kase embi ne kamakuumba kewe.
Sikila kamakhuwa niko aloma khulwe lilaka lia Wele Omunyali Owa Bioosi khu alutare mu Beteli ne abuundu aesuta e khusaayilao mu ngoba cha Samaria, ng'ali kaliba kario.”
Enyuma we likhuwa lino Yeroboamu se alekha chingila chewe chimayaanu tawe. Ne kakhali achiililila khurobora basaayi khukhwama mu chinju chosi chosi chikhali che busaayi tawe, khukhola khu alutare nicho ombaakhe. Arobora omundu yesi yesi owenya khuba nga omusaayi owe abuundu aesuta.
Likhuwa lino liaba bumayaanu khunju eya Yeroboamu. Areera libunia ne lilionaka likali khunju yewe.

Mu siise esio Abicha, okhwa Yeroboamu alwala.
Yeroboamu aboolela omukhasi wewe ali, “Yikosaasia nio omundu akhakhumanya tawe mala oche e Shilo niio omung'oosi Ahiya amenyile, owamboolela ali ndiba omwami owa Isiraeli.
Muyilile kimikaati ekhumi, chikeki ne bubuukhi echuupa. Alakhuboolela licha khwekholekha khu mwana wefwe yuno.”
Nio mukha Yeroboamu akhola ario. Enyokha acha e Shilo khu Ahiya. Nono Ahiya aba omubofu sikila kamakora.
Wele Omunyali Owa Bioosi aba abooleele Ahiya ali mukha Yeroboamu alikho echa khukhureeba khu bulwaale bwo mwana wewe owe sisoleeli, ooli omulwale, lundi aamuboolela nga ne amukobosia.
Nga mukha Yeroboamu ne ola, ekosaasia khuuba omukhasi okundi busa.
Ne kakhali nga Ahiya aaulila endiri eye bikele biewe e muliango, aloma ali, “yiicha munju, mukha Yeroboamu. Siina sikila ne wikosaasia khuuba omundu okundi? Ndi ne kamakhuwa kamabi khwiwe.
Cha oboolele Yeroboamu oli, ‘Kano niko Wele Omunyali Owa Bioosi, Wele owa Isiraeli alikho aloma: “Nakhuniinia angaaki khukhwama mu baandu nakhurobora mala nakhukhola khuba omwimeelesi owe babaandu base Baisiraeli.
Nabukula bubwami khukhwama khu be lisaaye lia Daudi mala nakhua ewe. Ne kakhali ewe se wabeele nga omukholi wase Daudi, owaria kamalaka kase, mala anondakho ne kumwoyo kwewe kwoosi tawe. Akhola ka ng'ali kong'ene ebweeni wase.
Ne kakhali wakholile kamamayaanu lukali khukhila babakhunyoa ebweeni. Wekholeele bawele babaandi, ne bifwaani bibuumbwa. Wambambiisie lirima mala wamwaatile ese.
Sikila kano, ndareera butinyu khunju yowo mala ndiira be siseecha be lisaaye liowo boosi, baboe ne balekhuule sitube mu Isiraeli. Ekhonakile elala enju eya Yeroboamu nga omundu oweeya kamasisie khukhwola nga kawa koosi elala.
Omundu yesi yesi owe enju eya Yeroboamu olifwiila mu lukoba chimbwa chilimulia. Ne yesi yesi olifwiila mu lukoongo chinyuni chilimuboocha. Sikila Wele Omunyali Owa Bioosi alomile.’
“Yinyokha nono oche engo wowo. Nga ne olengila mu lukoba, omwana wowo alafwa.
Babaandu ba Isiraeli boosi balimulila mala bamusiikhe. Aliba yeng'ene wenju eya Yeroboamu olisiikhwa bulayi, sikila niye yeng'ene owasiimisia Wele Omunyali Owa Bioosi, Wele owa Isiraeli.
Khutasa khwako Wele Omunyali Owa Bioosi acha khurao omwami khu Isiraeli ocha khumalao enju eya Yeroboamu luno.
Khukhwama luno Wele Omunyali Owa Bioosi acha khupa Isiraeli nga kamakoloolwe ne katengaala mu luuchi. Alasuta babaandu ba Isiraeli barure mu sibala silayi sino nisio aelesia bakuuka baabwe, mala alabasalanisia bache ebweeni we luluuchi lwa Efurati. Akhakhole ario sikila bakhola bifwaani bia wele Asherimu mala baambia Wele Omunyali Owa Bioosi lirima.
Wele Omunyali Owa Bioosi alilekha Isiraeli sikila bumayaanu bwa Yeroboamu nibwo akhola nende nibwo akhola Isiraeli bakhola.”
Mukha Yeroboamu enyokha akobola e Tirisa. Nga ne ola abuundu e khuulila, omwana wewe afwa.
Babaandu ba Isiraeli bamulila mala bamusiikha, khuloondekhana ne elomo eya Wele Omunyali Owa Bioosi niyo aloma khubirira khu mukholi wewe, omung'oosi Ahiya.
Buli sisiindu sisiindi siosi siosi nisio omwami Yeroboamu akhola, kamae niko apana, ne nga amiia, bioosi biaandikwa mu sitabu sie chingano che Babaami ba Isiraeli.
Yeroboamu amiia khu miiko kamakhumi kabili na kibili. Afwa mala asiikhwa, ne omwana wewe Natabu amiia mu bweyaangu bwewe.
Nono Rehoboamu okhwa Solomoni amiia mu Yuda. Arakikha khukhwamiia ne ali ne bukhulu bwe kimiiko kamakhumi kane na mulala. Amiia mu lukoba lwa Yerusalemu kimiiko ekhumi na saba, lukoba nilwo Wele Omunyali Owa Bioosi arobora mu kholo choosi cha Isiraeli nga abuundu e khumwisaayilao. Lisina lia maawe liaba bali Nahama, Omuamoni.
Babaandu ba Yuda bakhola kakaba kamamayaanu khu Wele Omunyali Owa Bioosi. Bamukhola aba ne likhendekha sikila bumayaanu bwabwe. Bakhola kamamayaanu khukhila niko bakuuka baabwe bakhola koosi.
Beyombakhila abuundu aesuta ne chinjeko ne bawele Asherimu khu buli sikulu ne asi wa buli murongooro kumubisi.
Lundi balaaya be siseecha babao mu sibala esio. Nio babaandu ba Yuda bakhola bibiindu bie khusinyisia lukali bioosi bibiakholwangwa ne chikolo nicho Wele Omunyali Owa Bioosi aoona khukhwama mu sibala, Baisiraeli ne bengilamo.
Ayaaya bibiindu bie libiikhilo lie mu Lukaangu lwa Wele Omunyali Owa Bioosi ne bibiindu bie mu libiikhilo lie lichipi lio mwami. Abukula buli siindu. Abukula lundi chingabo che esahabu nicho Solomoni akhola.
Ne omwami Rehoboamu akhola chingabo chichiindi che kumukasa mu bweyaangu bwacho aelesia bakhulu be babemeelesi be bilibwa bie lichipi.
Ne buli siise omwami ne achichaanga mu Lukaangu, baliindi basutanga chingabo, mala bachikobosia mu lusiro lwe khuliinda.
Nono buli sisiindu sisiindi siosi siosi nisio omwami Rehoboamu akhola siaandikwa mu sitabu sie chingano che Babaami ba Yuda.
Ne liabao liie akari wa Rehoboamu ne Yeroboamu mu biise bioosi.
Rehoboamu afwa mala asiikhwa mu biliindwa bie babaami mu Lukoba lwa Daudi. (Lisina lia maawe liaba Nahama, Omuamoni). Omwana wewe Abichamu amiia mu bweyaangu bwewe.

Mu mwiiko kwe ekhumi na munane nikwo omwami Yeroboamu okhwa Nebati amiilamo Isiraeli, Abicha arakikha khukhwamiia Yuda.
Amiia mu Yerusalemu khu miiko kitaru. Maayi wewe aba Maaka, omukhaana owa Abishalomu.
Akhola bumayaanu bwoosi nibwo raraawe akhola kumwoyo kwewe se kwabeela elala ng'ali khu Wele Omunyali Owa Bioosi, Wele wewe, nga sisoni siewe Daudi ne aba tawe.
Kakhaba kario sikila Daudi, Wele Omunyali Owa Bioosi, Wele wewe akhola Abichamu amiie mu Yerusalemu mu bweyaangu bwewe mala aliinde Yerusalemu.
Wele Omunyali Owa Bioosi akhola ario sikila Daudi akhola ka ng'ali ebweeni wa Wele Omunyali Owa Bioosi. Se aleka lilaka liewe liosi tawe, ne kakhali likhuwa lia Uria Omuhiti.
Nono liie liabao akari wa Rehoboamu ne Yeroboamu mu bwami bwa Abichamu bwoosi.
Ne buli sisiindu nisio Abichamu akhola siaandikwa mu sitabu sie chingano che babaami ba Yuda.
Abichamu afwa, asiikhwa mu Lukoba lwa Daudi. Asa omwana wewe amiia mu bweyaangu bwewe.
Mu mwiiko kwe kamakhumi kabili kwe khukhwamiia khwa Yeroboamu owa Isiraeli, Asa arakikha khukhwamiia Yuda.
Amiia mu Yerusalemu khu miiko kamakhumi kane ne mulala. Lisina lia kukhuwe liaba Maaka omukhaana owa Abishalomu.
Asa akhola kakasiimisia Wele Omunyali Owa Bioosi nga kuuka wewe Daudi ne akhola.
Aoona balaaya mu sibala mala enyosiao bifwaani nibio bakuuka bewe baaba ne bakholile.
Enyosia khu maawe Maaka lukoosi lwe khuba maayi ooli Kwini
Ne kakhali abuundu aesuta se enyosibwao tawe. Kakhaba kario kumwoyo kwa Asa kwaba kwa ng'ali elala khu Wele Omunyali Owa Bioosi mu bulamu bwewe bwoosi.
Asa ara mu Lukaangu biianwa biewe ne bia raraawe, efwesa, esahabu ne chiseesi.
Omwami Asa owa Yuda no mwami Baasha owa Isiraeli, baba ne liie akari wabwe mu bulamu bwabwe bwoosi.
Baasha ebwaakala Yuda mala ombakha lukoba lwa Rama nio akhiingilile babaandu bakhengila mu Yuda namwe baruremo tawe.
Nio Asa abukula efwesa yoosi ne esahabu eyaba ne yarama mu libiikho lie Lukaangu ne mu lichipi mala aelesia bakholi bewe. Abaruma bayile e Damasika khu mwami Beni-hadadi owa Shamu, okhwa Tabirimoni, omwichukhulu owa Hesioni, ne burume buno:
“Khube ne buambaani nga bapaapa befwe ne baba. Narumire siianwa sie efwesa yino ne esahabu khwiwe. Cha wonake buambaani bwowo no mwami Baasha owa Isiraeli, nio andurekho.”
Omwami Beni-hadadi afukiilila likhuwa lia Asa. Aruma bakhulu be banamae bache bebwaakale chingoba cha Isiraeli. Baula lukoba lwa Iyoni, Dani, Abeli-beti-maaka, ne Chinereti yoosi ne sibala sioosi sia Nafutali.
Nga Baasha ne aulila kakaba ne kekholeekhe, alekha khukhwombakha Rama mala acha amenya e Tirisa.
Nio omwami Asa arusia lilaka mu Yuda mwoosi areeba buli mundu yesi yesi, ayeete khusuta kamabaale ne chimbao nibio Baasha arumikhira khukhwombakha lukoba lwa Rama. Asa ombakhila bibiindu bino lukoba lwa Keba mu Benjamini ne lukoba lwa Misipa.
Nono buli bikholwa bibiindi bioosi nibio omwami Asa akhola, bikholwa biewe bie bunyindaafu, ne chingoba nicho ombakha biaandikwa bioosi mu sitabu sie chingano che babaami ba Yuda. Ne kakhali mu busaakhulu bwewe alwala bikele.
Asa afwa mala asiikhwa mu biliindwa bie babaami mu Lukoba lwa Daudi kuuka wewe. Ne omwana wewe Yehoshafati amiia mu bweyaangu bwewe.
Natabu okhwa Yeroboamu arakikha khukhwamiia Isiraeli, mu mwiiko kwe khabili kwe khukhwamiia khwa Asa omwami owa Yuda. Amiia Isiraeli khu miiko kibili.
Akhola kaali kamamayaanu ebweeni wa Wele Omunyali Owa Bioosi nga raraawe owakila Baisiraeli bakhola bumayaanu.
Baasha okhwa Ahiya owe nju eya Isakari, akholela Natabu ekwangwaani mala amwirira e Kibetioni eye ba Filisiti. Abeele Natabu ne Baisiraeli boosi babotookhelesia lukoba lwa Kibetioni khulwibwaakala.
Nio Baasha amwiira mu mwiiko kukhola khataru, Asa ne ali omwami owa Yuda. Khwako Baasha ela mu bwami bwa Natabu nga omwami owa Isiraeli.
Nga aba busa omwami ari, eera be enju eya Yeroboamu boosi. Mbao akhaba mulala owarama tawe. Kano kekholekha, khuloondekhana ne elomo niyo Wele Omunyali Owa Bioosi aloma khubirira khu mukholi wewe, Ahiya Omushilo.
Lino liakholekha sikila Yeroboamu aambia Wele Omunyali Owa Bioosi, Wele owa Isiraeli lirima, khulwe bumayaanu bwewe ne bumayaanu nibwo akhola Isiraeli bakhola.
Nono buli bikholwa bibiindi bioosi nibio Natabu akhola biaandikwa mu sitabu sie chingano che babaami ba Isiraeli.
Ne liie liabao akari wa Yuda ne omwami Baasha owa Isiraeli mu bulamu bwabwe bwosi.
Mu mwiiko kukhola khataru kwe khukhwamiia khwo mwami Asa owa Yuda, Baasha okhwa Ahiya arakikha khukhwamiia Isiraeli yoosi khukhwama e Tirisa. Amiia kimiiko kamakhumi kabili na kine.
Akhola kamamayaanu ebweeni wa Wele Omunyali Owa Bioosi. Akhola kamamayaanu nga niko omwami Yeroboamu akhola. Yeroboamu akhola Baisiraeli bakhola kamamayaanu.

Elomo eya Wele Omunyali Owa Bioosi yecha khu Yehu okhwa Hanani, aboolele Baasha ali,
“Ese nakhuniinia ewe khukhwama khwipukhuulu, nakhukhola waba omwami owe babaandu base Isiraeli. Ne luno ewe wakholile kamamayaanu nga ka Yeroboamu mala wakholile babaandu base khukhola bumayaanu. Wambambiisie lirima sikila bumayaanu bwowo.
Ndakhurusiao ewe ne enju yowo. Ndakhola enju yowo nga nakhola eya Yeroboamu okhwa Nebati.
Owe enju yowo yesi yesi ne alifwiila mu lukoba, chimbwa chilimulia. Ne ne alifwiila mu lukoongo, chinyuni chilimulia.”
Nono bikholwa bibiindi bioosi nibio Baasha akhola ne kamaani kewe, biaandikwa mu sitabu sie chingano che Babaami ba Isiraeli.
Baasha afwa mala asiikhwa mu Tirisa, mala omwana wewe Ela, amiia mu bweyaangu bwewe.
Khutasa khwako, elomo eya Wele Omunyali Owa Bioosi yecha ne omung'oosi Yehu okhwa Hanani khu Baasha ne khu be enju yewe sikila, kamamayaanu niko Baasha akholela Wele Omunyali Owa Bioosi. Akhola Wele Omunyali Owa Bioosi aba ne lirima khulwe bikholwa biewe ne khuba nga be enju eya Yeroboamu. Ne lundi eera be enju eya Yeroboamu.
Mu mwiiko kwe kamakhumi kabili na sita kwe mu khwamiia khwa Asa omwami owa Yuda, Ela okhwa Baasha arakikha khukhwamiia Isiraeli. Amiia mu Tirisa khu miiko kibili.
Ne kakhali Simuri, komanda owe nusu ye kamakaari ke liie ko mwami, amukwangwaanila. Nga Ela aba e Tirisa, ne alikho ameelela mungo mwa Arisa owaba omwimeelesi mu lichipi lia
Simuri engila munju amupa mala amwiira. Mala amiia mu bweyaangu bwewe. Lino liakholekha mu mwiiko kwe kamakhumi kabili na saba nikwo omwami Asa abeela omwami owa Yuda.
Nga Simuri ne ekhala khu ndebe eye bubwami busa ari, eera enju eya Baasha yoosi. Se alekhakho omundu owe siseecha akhaba mulala khu balebe bewe namwe khu basaale bewe tawe.
Ne khwako Simuri onakila elala enju eya Baasha khuloondekhana ne elomo eya Wele Omunyali Owa Bioosi niyo aloma khu Baasha khubirira khu mung'oosi Yehu.
Kano kekholekha sikila bumayaanu bwoosi bwa Baasha ne bumayaanu bwa Ela omwana wewe nibwo bakhola. Lundi akhola Isiraeli yakhola bumayaanu. Baambia Wele Omunyali Owa Bioosi owa Isiraeli lirima khulwe bifwaani bie bawele babwe.
Nono bikholwa bibiindi bioosi nibio Ela akhola biaandikwa mu Sitabu sie chingano che Babaami ba Isiraeli.
Mu mwiiko kwe kamakhumi kabili na saba kwe mu bwami bwa Asa omwami owa Yuda, Simuri amiia khukhwama e Tirisa, khu Isiraeli khu ndaalo saba. Banamae ba Isiraeli baba bapile ekambi embi a lukoba lwa Kibetioni mu Filisiti khukhwibwaakala.
Nga banamae ne baulila bali Simuri aba akwangwaaniile omwami mala amwirire, Isiraeli yoosi yakhola Omuri, komanda owe banamae, aaba omwami owa Isiraeli.
Nio Omuri ne banamae bewe bama e Kibetioni mala bacha babotookhelela lukoba lwa Tirisa.
Ne nga Simuri ne abona ali lukoba lwabukuliibwe, acha engila mu lusiro lwe lichipi lio mwami osia lichipi mala afwila omwene mu mulilo.
Lino liekholekha sikila bumayaanu bwewe nibwo akhola ebweeni wa Wele Omunyali Owa Bioosi. Akhola nga Yeroboamu owakhola Isiraeli yakhola bumayaanu.
Nono bikholwa bibiindi bioosi nibio Simuri akhola, ne ekwangwaani yewe, biaandikwa mu sitabu sie chingano che babaami ba Isiraeli.
Nio babaandu ba Isiraeli baukhanamo abili: Balala baloonda khu Tibini okhwa Kinati ne babaandi baloonda khu Omuri.
Ne ekhumaliilikha, abo babaloonda Omuri baba ne kamaani khukhila ba Tibini. Tibini okhwa Kinati afwa mala Omuri aba omwami.
Mu mwiiko kukhola kamakhumi kataru na mulala Asa ne ali omwami owa Yuda Omuri arakikha khukhwamiia Isiraeli. Amiia khu miiko ekhumi na kibili. Kimiiko kie khunyoa sita amiia khukhwama e Tirisa.
Akula sikulu sia Samaria khu bitonyi bie efwesa chikiilo kamakhumi saba na munane khukhwama khu Shemeri. Omuri ombakha lukoba khu sikulu okhwo mala alusira alutiuukha ali Samaria, lisina lia Shemeri, owaba omwene sikulu.
Omuri akhola bumayaanu ebweeni wa Wele Omunyali Owa Bioosi. Akhola bumayaanu khukhila boosi babanyoa ebweeni wewe.
Akhola nga Yeroboamu okhwa Nebati ne akhola Isiraeli yakhola bumayaanu. Baambia Wele Omunyali Owa Bioosi, Wele owa Isiraeli lirima sikila bifwaani biabwe.
Nono bikholwa bibiindi bioosi nibio Omuri akhola, ne kamaani niko okesia biaandikwa mu sitabu sie chingano che Babaami.
Omuri afwa mala asiikhwa mu Samaria. Omwana wewe Ahabu amiia mu bweyaangu bwewe.
Mu mwiiko kukhola kamakhumi kataru na munane kwe bubwami bwa Asa owa Yuda, Ahabu okhwa Omuri arakikha khukhwamiia Isiraeli. Amiia mu Samaria khu miiko kamakhumi kabili na kibili.
Ahabu akhola kamamayaanu ebweeni wa Wele Omunyali Owa Bioosi khukhila babaami boosi babanyoa ebweeni wewe.
Khutasa khukhola bumayaanu nga nibwo Yeroboamu okhwa Nebati akhola, Ahabu akhola bumayaanu bukali khulwe khukhwa Yesebeli omukhaana owo mwami Etibaali owa Sidoni khuba omukhasi wewe. Akholela Baali ne khumwisaaya.
Ombakhila Baali alutare mu nju eyayo niyo ombakha mu Samaria.
Lundi akhola sifwaani sia wele Ashera. Akhola kamabi lukali khuaambia Wele Omunyali Owa Bioosi, Wele owa Isiraeli lirima khukhila babaami ba Isiraeli boosi babanyoa ebweeni wewe.
Mu bwami bwewe, Hieli khukhwama e Beteli ombakha lukoba lwa Yeriko. Liabukula Hieli bulamu bwa Abiramu, omwana wewe omubele khurao kumusiingi kwe lukoba ne omwana wewe, Sekubu, omuro khukhwombakha bilibwa. Lino liekholekha khuloondekhana ne elomo eya Wele Omunyali Owa Bioosi, niyo aloma khubirira khu Yoshua okhwa Nuni.

Nio elomo eya Wele Omunyali Owa Bioosi yecha khu Elicha eli,
“Inyokha abuundu ano oche lubeka lwe ebukwe mala wikise embi ne khakheechi kha Keriti, ebukwe owa Yoritani.
Olanywa kameechi ke khakheechi khano mala nalakile khooro chikhureerere siakhulia ebweeneyo.”
Nio Elicha acha akhola khuloondekhana ne elomo eya Wele Omunyali Owa Bioosi. Acha amenya khu kheechi kha Keriti khaali ebukwe owa Yoritani.
Khooro chamureerera kumukaati ne enyama buli kumutikhinyi ne ekolooba mala anywa kameechi khukhwama mu kheechi.
Enyuma we siise, khakheechi khateenya sikila efula se yabao mu sibala tawe.
Nio elomo eya Wele Omunyali Owa Bioosi yecha khu Elicha eli,
“Yinyokha, oche e Sarefati eli siimbi mu Sidoni mala omenyeyo. Nalakile namulekhwa omenyile ebweeneyo akhuliisie.”
Nio Elicha acha e Sarefati. Nga ne ola a silibwa sie lukoba, abona namulekhwa alikho areenya chiikhu. Amulaanga mala aloma ali, “Nosiima ndererekho kameechi matiiti kari khu seesi nywe.”
Ne nga aba ne alikho acha khumureerera kameechi, Elicha amulaanga aloma ali, “Mala nosiima ndererekho akhaba ne sitonyi sie kumukaati.”
Namulekhwa oyo amukobosia ali, “Nga Wele Omunyali Owa Bioosi, Wele wowo ne amenya, se endikho ne kumukaati kwosi kwosi tawe. Ne kakhali ndi ne bufu efuusi ndala yong'ene mu nyuungu, ne kamafura matiiti kari mu mwendo. Nechile ano khureenya chiikhu ndiiti chiri mala ngobole ne nacho engo nje ndeekhe nisio ndi ne nasio. Mala ese no mwana wase khulie mala khufwe enjala.”
Elicha amuboolela ali, “Okheembeelela tawe. Cha okhole nga ne olomile. Ne kakhali nyoa ukholeele ese sitonyi sie kumukaati khukhwama khu bufu ne kamafura niko oli ne nako underere. Enyuma wako yikholela ewe ne omwana wowo.
Sikila Wele Omunyali Owa Bioosi, Wele owa Isiraeli aboola ali, ‘Bufu se bulawa mu nyuungu namwe kamafura se kalawa mu mwendo tawe khukhwola endaalo niyo Wele Omunyali Owa Bioosi alikwisia efula khu liloba.’ ”
Namulekhwa acha mala akhola nga Elicha ne aba ne amuboleele. Mala niye no mwana wewe ne Elicha baba ne siakhulia siboola khulwe chindaalo chingali.
Bufu se bwawa mu nyuungu namwe kamafura se kawa mu mwendo tawe, nga Wele Omunyali Owa Bioosi nalaka khubirira khu Elicha.
Enyuma we siise omusoleeli owa namulekhwa alwala. Bulwaale bwewe bwatasa lukali mala ekhumaliilikha afwa.
Namulekhwa aboolela Elicha ali, “Ee, mundu owa Wele, ukholeele siina sino? Ewe wechile ano khukhukhebusia bumayaanu bwase, mala wire omwana wase?”
Elicha amuboolela ali, “Mbe omwana wowo.” Abukula omwana khukhwama khu maawe amumeema aniina ne naye mu lusiro lwewe lwe munju mungaaki nimwo aba ne amenyile mala amwalisia khu sitaanda siewe.
Nio Elicha alilila Wele Omunyali Owa Bioosi ne aloma ali, “Ee Wele Omunyali Owa Bioosi, Wele wase, wareerire bubi buno khuakhaba namulekhwa yuno niye menyile naye khulwe khukhwira omwana wewe?”
Nio Elicha akona khu mwana khukhwola khataru mala alilila Wele Omunyali Owa Bioosi ali, “Ee, Wele Omunyali Owa Bioosi, Wele wase, lamusia omwana yuno.”
Wele Omunyali Owa Bioosi aulila lisaba lia Elicha, omwana arakikha khueela mala alamukha.
Elicha abukula omwana amukobosiela maawe mu lusiro lwe asi mala amuboolela ali, “Lola, omwana wowo ali omulamu!”
Namulekhwa akobosia Elicha ali, “Luno nakhamanya ndi ewe oli omundu owa Wele, ne Wele akhulomalomelangamo.”

Enyuma we siise sileeyi, elomo eya Wele Omunyali Owa Bioosi yecha khu Elicha, mu mwiiko kukhola khataru efula ne akhakwa tawe eli, “Cha weyokesiane khu mwami Ahabu, mala ndalekhuula efula ekwe khu sibala.”
Nono Elicha acha khukhwiyokesia khu Ahabu. Nono enjala mu Samaria yaba endafu lukali.
Ahabu alaanga Obadia, owaba omwimeelesi owe lichipi. (Nono Obadia aba aria Wele Omunyali Owa Bioosi lukali.
Ne nga Yesebeli eraanga bang'oosi ba Wele Omunyali Owa Bioosi, Obadia abukula emia ndala khu nibo, mala abakisa mu mabina kabili, buli mu libina babaandu kamakhumi karaano. Mala abaechanga siakhulia ne kameechi.)
Ahabu aboolela Obadia ali, “Cha okeende buli abuundu niio esebele eli nende buli mu matooma mwosi mu sibala. Wakana khunyala khwanyoola bunyaasi bunyala bwaliinda chifarasi ne chinyumbu chikhafwa tawe. Nio khukhakhola khurio khwatibia busa bibiaayo biefwe tawe.”
Bafukiilisiana lubeka lwe sibala nilwo buli mulala acha khulambuula. Ahabu acha lubeka lulala yeng'ene ne Obadia yesi acha lubeka luluundi yeng'ene.
Nga Obadia ne aba khu lukeendo lwewe, Elicha amwakaanana. Obadia amumanya, mala amwinamila amureeba ali, “Ewe niwe omwami wase Elicha?”
Akobosia ali, “Yee, ese niise. Cha oboolele omukhulu wowo, oli, ‘Elicha ali ano.’ ”
Obadia amukobosia ali, “Bumayaanu siina nibwo ekholile nio unde mu mukhono kwo mwami Ahabu anjire?
Nga Wele Omunyali Owa Bioosi, Wele wowo ne amenya, mbao sibala namwe bubwami niio omwami wase akhaarumania bakhuyiime tawe. Ne omwami yesi yesi ne aloma ali se oli mu sibala siewe tawe, Ahabu amurakho ne echuba ali se oliyo tawe.
Nono ewe wenya ese nje mboolele omwami wase ndi ewe oli ano?
Roho owa Wele Omunyali Owa Bioosi akhola ario akhusuta akhuyila abuundu aandi ese ne njiile busa ndi. Ekhola ndio nacha naboolela omwami Ahabu ndi oli ano mala eche alekhe khukhunyoolao tawe. Aba alanjira. Khebulila oli ese naria Wele Omunyali Owa Bioosi khukhwama mu bwana bwase.
Se waulila niko nakhola nga Yesebeli ne eera bang'oosi ba Wele Omunyali Owa Bioosi tawe? Nakisa bang'oosi emia ndala mu mabina mu bipupu bibili bie babaandu kamakhumi karaano nabalisia kimikaati ne kameechi.
Nono onyala oriena wandaka oli nje mala mboolele omwami ndi ewe oli ano? Alanjira!”
Elicha amukobosia ali, “Nga Wele Omunyali Owa Bioosi owe banamae ne amenya, niye ese ekholelaanga, khulaka ndi samwene ndeyekesiana ebweeni wo mwami endaalo yino.”
Nio Obadia acha khu mwami Ahabu mala amuboolela. Ahabu arekukha acha khukhwakaanana Elicha.
Nga Ahabu ne abona Elicha aloma ali, “Ewe niwe onaania Isiraeli!”
Elicha amukobosia ali, “Ese se nananiisie Isiraeli tawe. Ewe ne enju eya paapa wowo ninywe munaniisie, sikila mwalekhile kamalaka ka Wele Omunyali Owa Bioosi mala mwaloondile khu Baali.
Nono rumania balaange babaandu ba Isiraeli boosi beche khwise a Sikulu sie Karimeli. Yiicha ne bang'oosi chimia chine ne kamakhumi karaano ba Baali, ne bang'oosi chimia chine ba Ashera, balia khu siaalwa sia Yesebeli.”
Nio Ahabu arumania alaanga Baisiraeli boosi, ne bang'oosi ba Baali a Sikulu sia Karimeli.
Elicha acha embi niio babaandu boosi bali mala aloma ali, “Mulachiililila khuba ne kamebaasio kabili khu siise sina? Wele Omunyali Owa Bioosi aaba ne ali Wele, muloondekho ne Baali aaba ne ali wele, muloondekho.” Ne babaandu basila busa.
Nio Elicha aboolela babaandu ali, “Ese, seng'ene omung'oosi owa Wele Omunyali Owa Bioosi oramire ne bang'oosi ba Baali bali chimia chine ne kamakhumi karaano.
Khuelesie chiuunwa chibili. Lekha bang'oosi ba Baali barobore ndala bakiire bakitonyake mu bitonyi mala bakire khukhu. Ne bakhabwaana kumulilo tawe. Ese sesi ndakhola ndio ne uunwa ekiindi.
Nono bang'oosi ba Baali basabe wele waabwe ne ese ndasaba Wele Omunyali Owa Bioosi. Ne wele olakobosia ne kumulilo, omwene oyo aba niye Wele.” Babaandu baloma bali, “Walomile bulayi.”
Nio Elicha aboolela bang'oosi ba Baali ali, “Yiroborera euunwa ndala mala munyoe mukitonyake sikila enywe muli bakali. Musabe wele wenywe. Ne kakhali mukhara kumulilo mu khu tawe.”
Babukula euunwa niyo babaelesia mala bakitonyaka, mala basaba Baali khukhwama kumutikhinyi khukhwola nga ne liaanga. Baloma bali, “Ee Baali khukobosie!” Ne kakhali sisiindu se siauliilikhanakho tawe. Ne mbao owakobosia tawe. Babotookhelela alutare niyo baba ne bakholile.
Oli liaanga, Elicha arakikha khubakholela siienyameno ali, “Saba lukali, sikila ali wele. Wakana alikho aroora kumuusi namwe achiile khwiyeeta, namwe wakana akeniiye! Namwe alikho akona, mala mukhoya mumwinyosie!”
Nio basaba lukali ne bekhalakaka ne kimibano ne chimbeko khuloondekhana ne kimiima kiabwe khukhwola nga bebeena.
Nga enyanga ne yabira liaanga, bachiililila khukhola bario khukhwola nga siise sie embosio eye ekolooba siola. Ne kakhali sisiindu se siauliilikhanakho namwe omundu akobosia namwe aulila lisaba tawe.
Nio Elicha aboolela babaandu boosi ali, “Njisendeo siimbi.” Mala boosi bamwibuusiao. Arakikha khung'oona alutare eya Wele Omunyali Owa Bioosi eyaba ne yatechukhaka.
Elicha abukula kamabaale ekhumi na kabili, khuloondekhana ne chikholo ekhumi ne chibili che babaana ba Yakobo. Elomo eya Wele Omunyali Owa Bioosi yaba yecha khu Yakobo eli alilaangwa bali Isiraeli.
Ne kamabaale ako ombakhila alutare khu lisina lia Wele Omunyali Owa Bioosi. Ayaba kumuliinda abotookhelesia alutare. Kumuliinda kuno yaba kunyala kwechulamo bumiicho embi sikono silala.
Nio ara chiikhu khu alutare, atonyaka euunwa mu bitonyi, mala akira khu khu. Aloma ali, “Yichusia chinyuungu chine kameechi mala mukachukhe khu siianwa sie khukhwosia ne khukhu.”
Aloma lundi ali, “Chukhakho lukhola khabili.” Mala bakhola bario. Aloma ali, “Chukhakho lukhola khataru.” Mala bakhola bario lukhola khataru.
Kameechi katima keekha kabotookhelela alutare mala kechula mu muliinda.
Oli siise sie khuaana embosio eye ekolooba, omung'oosi Elicha eseenda a alutare mala asaba ali, “Ee, Wele Omunyali Owa Bioosi, Wele owa Aburahamu, Isaaka ne Yakobo lekha luno limanyikhane endaalo yino lili ewewe oli Wele mu Isiraeli ne ese ndi omukholi wowo. Mala lundi lili ese nakholile bibiindu bino bioosi khulwe elomo yowo.
Ngobosie, Ee Wele Omunyali Owa Bioosi, ngobosie nio babaandu bano bamanye bali, Ewe oli Wele Omunyali Owa Bioosi, oli Wele, mala ewe wayuusiisie kimiooyo kiabwe kikhukobolele.”
Nio kumulilo kwa Wele Omunyali Owa Bioosi kwosia embosio eye khukhwosia, chiikhu, ne kamabaale. Kwosia akhaba ne liloba mala kameechi kateenya kakaba mu muliinda.
Nga babaandu boosi ne babona lino, bakwa mafuumala mala baloma bali, “Wele Omunyali Owa Bioosi ali Wele, Wele Omunyali Owa Bioosi ali Wele.”
Ne Elicha aloma ali, “Amba bang'oosi ba Baali, mukhalekhakho akhaba mulala khu nibo elukha tawe.” Babaandu babaamba boosi mala Elicha abekhisia khu kheechi kha Kishoni mala abeererayo.
Nio Elicha aboolela omwami Ahabu ali, “Cha olie lundi onywe, sikila efula engali elikho eoloola, yolile.”
Nio Ahabu acha alia mala anywa. Elicha aniina khu ngaaki khwe sikulu sia Karimeli. Ebweeneyo enama asi kumurwe kwola akari we kamasikamo keewe.
Aboolela omukholi wewe ali, “Niina angaaki olole sia nyanja.” Omukholi aniina, akobola mala aloma ali, “Se nabooneyo sisiindu tawe.” Elicha aloma ali, “Cha lundi khukhwola saba.”
Ne lukhola saba aloma ali, “Naboone lileesi litiiti liri, lili nga kumukhono kwo mundu, lienyookhe khukhwama mu nyanja.” Elicha aboolela omukholi ali, “Cha khu mwami Ahabu mala omuboolele engile mu likaari liewe lie liie mala ekhe akobole engo. Efula ekhamwiyikamia ano tawe.”
Mu siise sitiiti, kamafuumbi kamamali kafuunikha mungaaki. Ekhuungu yarakikha khuucha mala efula engali yarakikha khukwa. Ahabu engila mu likaari liewe lie liie acha e Yesireeli.
Ne kamaani ka Wele Omunyali Owa Bioosi kaba khu Elicha eboela chingubo chewe mu sibuno, mala atima chimbilo arangirira Ahabu lukeendo lwosi khukhwola a silibwa e Yesireeli.

Ahabu aboolela omukhasi wewe Yesebeli buli siindu nisio Elicha aba ne akholile ne lundi nga ne aba ne erire bang'oosi ba Baali boosi.
Nio Yesebeli arumira Elicha omurume ne aloma ali, “Bawele bakhoya bamba kumunaanio kumukali kumutikhinyi siise nga sino siri naaba ne ekhakhwirire nga ewe ne wirire bang'oosi tawe.”
Elicha aria mala elukha nio eonie. Ola Beerisheba eye mu Yuda mala alekhayo omukholi wewe ebweeneyo.
Ne niye omwene akeenda lukeendo kumuusi kwosi mu sichiimi. Eema mala ekhala asi we kumurongooro kumunyenya mala ekoomba khufwa. Asaba ali, “Nanyalile endio Ee Wele Omunyali Owa Bioosi. Lekha efwe. Ese se ekhila bakuuka base tawe!”
Akona asi we kumurongooro kumunyenya mala liilo liamuaamba. Malaika amutilakho mala amuboolela ali, “Yinyokha mala olie.”
Alola eyi ne neeyi mala abona siakhulia sitekheelwe khu mabaale kamabile ne esaachi eye kameechi embi amurwe kwewe. Alia mala anywa mala akona asi lundi.
Malaika owa Wele Omunyali Owa Bioosi akobola lundi lukhola khabili amutilakho aloma ali, “Yinyokha mala olie sikila lukeendo lukhola lurio lwakhubeela luandalafu.”
Elicha enyokha alia lundi anywa mala siakhulia esio siamua kamaani ke khukeenda chindaalo kamakhumi kane kumuusi ne siilo khukhwola khu Horebu, sikulu sia Wele.
Aacha ola mu libina nimwo akona. Elomo eya Wele Omunyali Owa Bioosi yamwichakho eli, “Elicha olikho okhola siina ano?”
Akobosia ali, “Nakhakilenge nga nenyala khukhukholela ewe weng'ene Wele Omunyali Owa Bioosi, Wele owe kamae. Ne kakhali babaandu ba Isiraeli balekhile endakaano yowo. Batechule alutare yowo yakwile asi. Mala berire bang'oosi bowo boosi. Ese seng'ene niye oramire, mala balikho bakhaka khukhunjira.”
Wele Omunyali Owa Bioosi amukobosia ali, “Rura oche mala wime khu sikulu ebweeni wa Wele Omunyali Owa Bioosi.” Nio Wele Omunyali Owa Bioosi abira ebweeni wewe mala ekhuungu eye kamaani yakhoongola kamabaale ke bikulu ebweeni wa Wele Omunyali Owa Bioosi. Ne kakhali Wele Omunyali Owa Bioosi se aba mu khuungu ng'eneyo tawe. Enyuma we ekhuungu, liabao literema lie liloba, ne kakhali Wele Omunyali Owa Bioosi se aba mu literema elio tawe.
Enyuma we literema lie liloba, kumulilo kwabao, ne kakhali Wele Omunyali Owa Bioosi se aba mu mulilo tawe. Ne enyuma we kumulilo, liabao lilomaloma lia kalaa.
Ne nga Elicha ne aulila kumumilo ebiimba mu moni engubo yewe mala arura acha eema emuliango kwe libina. Kumumilo kwamuboolela kuli, “Elicha olikho okhola siina ano?”
Akobosia ali, “Nakhakilenge nga ne enyala khukhukholela ewe weng'ene, Wele Omunyali Owa Bioosi, Wele owe kamae. Ne kakhali babaandu ba Isiraeli balekhile endakaano yowo. Batechule alutare yowo yakwile asi. Mala berire bang'oosi bowo boosi. Ese seng'ene niye oramire, mala balikho bakhaka khukhunjira.”
Ne chukha khu Yehu okhwa Nimushi kamafura abe omwami owa Isiraeli. Ne Elisha okhwa Shafati khukhwama e Abeli-mehola muchukhekho kamafura ele mu bweyaangu bwowo nga omung'oosi.
Omundu yesi yesi owikoba khukhwirwa ne Hasaeli, akheerwe ne Yehu. Ne yesi yesi okhekobe khukhwirwa ne Yehu, akheerwe ne Elisha.
Kakhaba kario khalekhe babaandu chielefu saba balamu mu Isiraeli, abo boosi basiili khwinamila Baali namwe khukhwikwayila sifwaani siewe tawe.
Elicha arekukha khukhwama abwenao mala anyoola Elisha okhwa Shafati alikho alimila chieeyi. Aba ne chieeyi bipupu ekhumi na bibili. Aba alikho alimila sipupu sie ekhumi ne bibili. Elicha amubirao mala ara khu Elisha engubo yewe.
Nio Elisha alekha chieeyi chewe atimaka khu Elicha mala amuboolela ali, “Lekha nje nikwayile paapa ne maayi mbaboolele ndi, ‘Mulindwe,’ nio ngobole nje ne nawe.” Elicha akobosia ali, bulayi “Kobolayo lundi, se khukhiingilila tawe.”
Nio Elisha akobola niio sipupu sie chieeyi siaba mala achikhonya. Abukula kamachooki asaaka ateekhela chinyama. Aelesia babaandu chinyama mala bachilia. Nio enyokha acha aloonda khu Elicha amukholela nga omuyeeti wewe.

Omwami Beni-hadadi owa Shamu abuusia alala banamae bewe boosi. Babaami kamakhumi kataru na babili baba ne naye. Baba ne chifarasi chabwe ne kamakaari ke liie. Acha akara Samaria mala botookhelesie.
Aruma barumwa bewe mu lukoba khu Ahabu omwami owa Isiraeli. Barumwa bamuboolela bali, “omwami Beni-hadadi aloma ali:
efwesa yowo ne esahabu yowo bili bibiase. Bakhasi bowo ne babaana balayi bali babaase.”
Omwami owa Isiraeli akobosia ali, “Omwimeelesi ne omwami owase, ese ndi owowo ne bioosi nibio ndi ne nabio.”
Nio barumwa bakobola lundi khu Ahabu mala baloma bali, Beni-hadadi aloma ali, “Nakhurumire likhuwa ndi nenya umbe ese efwesa, ne esahabu, ne bakhasi bowo, ne babaana.
Kakhaba kario, kharume bakholi base kumutikhinyi embi nga siise sino mala bapule mu lichipi liowo, ne mu chiingo che bakholi bowo, mala babukule buli sisiindu sibasiimisia bache nasio.”
Nio omwami owa Isiraeli alaanga basaakhulu be mu sibala siewe ababoolela ali, “Bona omundu yuno nga alikho enya khureera butinyu. Andumiire burume ne enya bakhasi base ne babaana, efwesa yase ne esahabu mala se namwimaane tawe.”
Basaakhulu ne babaandu boosi bamukobosia bali, “Okharekeeresia kakeewe namwe wakafukiilila tawe.”
Nio Ahabu akobosia barumwa ba Beni-hadadi ali, “Boolela omwami wase muli nafukiiliile lilienya liewe lie khunyoa, ne se enyala nafukiilila lia khabili tawe.” Barumwa barekukha, mala bakobola ne burume bubuundi
khukhwama khu Beni-hadadi ali: “Bawele bakhoya bamba kumunaanio kumukali naba bali se nonaka Samaria tawe. Bubweyaangu se bukhanyolekhekho asi nibwo, akhaba mulala khu baandu base anyala ayoola lipukhuulu litiiti liri tawe.”
Omwami Ahabu owa Isiraeli akobosia ali, “Boolela omwami Beni-hadadi muli omundu obanula bulwaani bwe liie se akhoyeele ebonia nga obuanikha tawe.”
Beni-hadadi anyoola likobosia lia Ahabu, ne babaami nibo aambana ne nabo, baba ne balikho banywa kamalwa mu maeema kaabwe. Aboolela banamae bewe khukhwirekekha khukhwibwaakala lukoba olwo. Khwako babanula berekekha khukhupana.
Ne omung'oosi echa embi khu mwami Ahabu mala aloma ali, “Wele Omunyali Owa Bioosi aloma ali, ‘Waboone lituuli likali lino? Endaalo yino ndarira mu bunyali bwowo mala ewe olamanya oli ese ndi Wele Omunyali Owa Bioosi.’ ”
Ahabu areeba ali, “Naanu olarangirira khucha khukhwibwaakala?” Omung'oosi akobosia ali, “Wele Omunyali Owa Bioosi aloma ali, bakholi be babemeelesi be chingoongo.” Omwami areeba ali, “Naanu olarakikha khukhupana?” Omung'oosi amukobosia ali, “Ewewe.”
Nio omwami alaanga bakholi be babemeelesi be chingoongo. Boosi baba chimia chibili ne kamakhumi kataru na babili. Enyuma wabo alaanga banamae ba Isiraeli boosi alala. Baba babaandu chielefu saba.
Bacha enyanga mwiaangilwe. Beni-hadadi ne babaami nibo aambana ne nabo kamakhumi kataru na babili baba balikho bameela mu maeema kaabwe.
Bakholi be babemeelesi be chingoongo banyoa barura. Ne Beni-hadadi aruma bayooti mala beecha bamuboolela bali, “Babaandu balikho beecha khukhwama Samaria.”
Beni-hadadi aloma ali, “Baambe balamu, bakhaba ne balikho becha mu muleembe namwe khukhupana.”
Nio bakholi be babemeelesi be chingoongo barura mu lukoba. Ne banamae baloondakho.
Buli mulala eera omundu niye apana ne naye. Bashamu belukha, mala Baisiraeli babatimania. Ne kakhali Beni-hadadi elukhila khu farasi alala ne batimia chifarasi.
Omwami Ahabu arura, aamba chifarasi ne kamakaari ke liie, mala eera Bashamu bakali.
Nio omung'oosi acha khu mwami Ahabu mala amuboolela ali, “Kobolayo oche otase kamaani banamae bowo mala wibaasie bulayi nilio onyala khukhola, sikila omwami owa Shamu alacha khukhwibwaakala lundi kumwiiko kukwiicha.”
Banamae bakhulu bo mwami owa Shamu bamuboolela bali, “Bawele ba Isiraeli bali bawele be mu bikulu. Esio nisio sikila Baisiraeli ne bakhuulile. Ne kakhali lekha khupane ne nabo mu mweyeeywe. Kang'ali khulaba ne kamaani khubakhila.
Ne ewe khola ori: Rusia babaami kamakhumi kataru na babili abo mu bunyali bwe khukhwimeelela banamae mala okobosiemo banamae bakhulu.
Ne laanga banamae bakali nga babakhwanjukha abo, ne bukali bwe chifarasi ne kamakaari ke liie. Mala khulapana ne Baisiraeli mu mweyeeywe mala khu siise sino khulaba ne kamaani khukhila nibo.” Omwami Beni-hadadi afukiilila mala akhola ario.
Kumwiiko kuloondakho Beni-hadadi alaanga banamae bewe mala acha mu lukoba lwa Afeki khukhupana ne Baisiraeli.
Baisiraeli balaangwa alala mala baeebwa bulwaani bacha khukhupana. Baisiraeli becha alala mala baba busa nga bipupu bibili bitiiti bie chimbusi. Ne Bashamu bachila buli abuundu.
Omundu owa Wele Omunyali Owa Bioosi acha khu mwami Ahabu mala amuboolela ali, “Kano niko Wele Omunyali Owa Bioosi aloma ali, ‘Sikila Bashamu balomile bali ese Wele Omunyali Owa Bioosi ndi wele owe mu bikulu ne sendi owe mu mweyeeywe tawe, nono ndara lituuli lino mu bunyali bwowo mala ewe olamanya oli ese ndi Wele Omunyali Owa Bioosi.’ ”
Bashamu ne Baisiraeli baba mu kambi sikelekha khu ndaalo saba. Khu ndaalo ekhola saba barakikha khukhupana. Baisiraeli beera banamae Bashamu chielefu emia ndala be khukeendela khu bikele.
Babaoona belukhila mu lukoba lwa Afeki. Nio lisiisi lie lukoba nalio liakwiila babaandu chielefu kamakhumi kabili ne saba.
Beni-hadadi yesi elukhila mu lukoba mala amulila mu lusiro lwe mukari mwe nju.
Bakholi bamuboolela bali, “Khwaulila bali babaami ba Isiraeli bali be siisa. Lekha khufware kamakunia ne kimikoye khu mirwe kiefwe mala khuche khu mwami owa Isiraeli. Wakana akhola ario alekha khukhwira.”
Nio beboela kamakunia mu bibuno biabwe ne kimikoye mu mirwe mala bacha khu Ahabu baloma bali, “Omukholi wowo Beni-hadadi alikho akhwikoonjelela ali okhamwiira tawe.” Ahabu abakobosia ali, “Asilio omulamu? Ali wandaayase.”
Nono babaandu abo baba baloleelela babone simanyisio. Ne nga Ahabu ne aloma ali, “Ali wandaayase” balibukula khangu mala baloma bali, “Ee, wandaayo Beni-hadadi.” Ahabu aloma ali, “Cha mumureere.” Beni-hadadi nga ne oola, Ahabu amwakaanila amwingisia mu likaari lie liie.
Beni-hadadi amuboolela ali, “Ndakhukobosiela chingoba nicho paapa wase anuula paapa wowo mala onyala warakikha abuundu e bubwofuli mu Damasika, bulayi bwene nga paapa wase ne akhola mu Samaria.” Ahabu amukobosia ali, “Khu bireng'amo bino ndakhulekha obe omulekhuule.” Ahabu akhola endakaano ne naye mala amulekha acha.
Omung'oosi mulala khukhwama mu sipupu sie bang'oosi aboolela omung'oosi owasie amupe. Ne omung'oosi oyo aloba khumupa.
Nio amuboolela ali, “Sikila ewe se wariire lilaka lia Wele Omunyali Owa Bioosi tawe nga ne olarekukha busa ori, etalang'i elakhwiira.” Ne khangu busa nga ne arekukha, etalang'i yecha mala yamwiira.
Nio omung'oosi oyo anyoola omundu okundi mala amuboolela ali, “Khupe” Omundu yuno amuupa burafu mala amuumisia.
Omung'oosi eboa chingubo mumoni khukhwekosaasia akhamanyikha tawe. Acha eema amuyila, aliinda omwami owa Isiraeli abire.
Nga omwami ne aba ne alikho abira, omung'oosi amulaanga mala amuboolela ali, “Nabeele ndikho khupana mwiie mala omunamae mulala andeerera omunamae omusiku mala aloma ali, ‘Liinda omundu yuno. Kaaba bali elukha okherwe nga kumuruungo, namwe okharuunge kumuruungo kwe chikiilo kamakhumi kataru na chine bie efwesa.’
Ne nga omukholi wowo ne abeele ne kimilimo kikiindi, omundu oyo elukha.” Omwami owa Isiraeli akobosia ali, “Wamwene wekhalakiile. Nono bukhalaki bulaba burio.”
Nio omung'oosi atabula engubo niyo aba ne eboyile mu moni khangu, mala omwami amumanya ali ali mulala khu bang'oosi.
Nio omung'oosi oyo aboolela omwami ali, “Eyino eli elomo eya Wele Omunyali Owa Bioosi: ‘Sikila ewe walekhile omundu niye ese ndakile ndi erwe elukha, ewe olaliruunga ne bulamu bwowo ne ndiira babaandu bowo mu bweyaangu bwe babaandu banamae bewe.’ ”
Omwami owa Isiraeli akobola mu lichipi liewe e Samaria, ne asinyiikhe ne khukhalala.

Nono Naboti Omuyesireeli aba ne liruuti lie kimisabibu embi ne lichipi lio mwami Ahabu, owa Samaria.
Endaalo ndala Ahabu aboolela Naboti ali, “Mbe ese liruuti liowo lie kimisabibu libe nga kumukuunda kwe chinyenyi sikila lili simbi ne lichipi liase. Ndakhua kamaloba kamalayi khukhila kano namwe ne wenya khuruunge chirupia.”
Ne kakhali Naboti akobosia Ahabu ali, “Wele Omunyali Owa Bioosi akhiingilile khukhua kumukabwa kwe bakuuka base.”
Ahabu akobola mu lichipi liewe ne asinyiikhe ne khukhalala lukali khu niko Naboti Omuyesireeli aba ne amuboleele. Akona khu sitaanda siewe, aloleelela khwisiisi mala khulia tawe.
Ne kakhali omukhasi wewe Yesebeli amureeba ali, “Siina sikila ne okhalaale lukali mala se olikho olia siakhulia tawe?”
Akobosia ali, “Sikila niko Naboti Omuyesireeli amboleele. Nenyile ngule liruuti liewe, namwe aaba ne akana mue kamaloba kakaandi nga kameenako. Ne kakhali alobile.”
Yesebeli akobosia ali, “Ewe se oli omwami owa Isiraeli? Inyokha, olie mala kumwoyo kwowo kusangaale. Ese ndakhua liruuti lia Naboti!”
Nio Yesebeli aandika chibarwa mu lisina lia Ahabu. Achimaalilila kumuuri kwa Ahabu mala achirumira basaakhulu ne babaandu be efuma ba baamenya ne Naboti mu lukoba lwewe.
Chibarwa chaandikwa chiri, “Raao endaalo eye khusila khulia. Laanga babaandu alala mala mue Naboti abuundu e lukoosi.
Bukula babaandu babili be kunywanywa bekhale embi ne Naboti baloleelelane ne naye balome bali, ‘Khumuulile ne alaama Wele no mwami.’ Nio mumurusie enje we lukoba mala mumuupe kamabaale afwe.”
Nio babaandu be lukoba lwa Naboti ne basaakhulu ne babaandu be efuma ba baamenya mu Yesireeli bakhola niko Yesebeli aba ne alomile mu barwa nicho abarumiira.
Baraao endaalo eye khusila khulia. Balaanga babaandu alala mala bekhasia Naboti abuundu e lukoosi.
Be kunywanywa babili abo bachongela Naboti ebweeni we babaandu bali, “Khumuulile ne alikho alaama Wele no mwami.” Khwako bamurusia enje we lukoba mala bamupa kamabaale afwa.
Barumania burume khu Yesebeli bali, “Naboti afwiile.”
Nga Yesebeli ne aulila busa ali, Naboti bamupile kamabaale afwiile, aboolela Ahabu ali, “Naboti wafwiile. Yinyokha oche obukule liruuti nilio aloba khukhukusia libe liliowo.”
Nga Ahabu ne aulila busa ari, ali Naboti afwiile, acha abukula liruuti elio liaba liliewe.
Elomo eya Wele Omunyali Owa Bioosi yecha khu Elicha omutishibe eli,
“Yinyokha oche khu Ahabu omwami owa Isiraeli oli e Samaria. Olamunyoola mu liruuti lia walimusaani Naboti nilio achiile khubukula libe liliewe.
Muboolele oli Ese Wele Omunyali Owa Bioosi, ndoma ndi, ‘Werire Naboti ne khubukula liruuti liewe. Abuundu niio chimbwa chakhoombela kamafuki ka Naboti chikhakhombeleo ne kakowo koosi.’ ”
Nga Ahabu ne abona Elicha aloma ali, “Wanyoolile, musiku wase?” Elicha akobosia ali, “Yee, nakhunyoolile.” Ewe wekusiisie khukhola kali kamamayaanu ebweeni wa Wele Omunyali Owa Bioosi.
Nono Wele Omunyali Owa Bioosi aloma ali, “Ndakhureerera libuna. Ndakhwinyosiao elala mala niire buli mundu owe siseecha munju yowo, baboe ne balekhuule sitube.
Be enju yowo balaba nga be enju eyo mwami Yeroboamu okhwa Nebati. Lundi baliba nga be enju eyo mwami Baasha okhwa Ahiya. Sikila lirima nilio umbambiisie ne khukhola Isiraeli yakhola bumayaanu.
Ne khu Yesebeli Wele Omunyali Owa Bioosi aloma ali, ‘Chimbwa chililiila Yesebeli munjakha che lukoba lwa Yesireeli.’
Omulebe owa Ahabu yesi yesi ofwiila mu lukoba, chimbwa chilimulia. Ne yesi yesi ofwiila mu lukoongo, chinyuni chilimulia.”
(Se abao omundu yesi yesi owekusia khukhola kamamayaanu ebweeni wa Wele Omunyali Owa Bioosi nga Ahabu tawe, niye omukhasi wewe Yesebeli aachilisia.
Akhola kasinyisia lukali mu khwisaaya bifwaani, nga Baamori ne baba ne bakhola, nibo Wele Omunyali Owa Bioosi atimania mu sibala nisio Baisiraeli baba ne bengisia.)
Nga Ahabu ne aulila kamakhuwa ako, atabula chingubo chewe, afwara kamakunia. Asila khulia, akona mu makunia, lundi akeenda ne asuluunye.
Nio elomo eya Wele Omunyali Owa Bioosi yecha khu Elicha Omutishibe eli,
“Waboone nga Ahabu ne eboombiisie ebweeni wase? Sikila omwene eboombiisie ebweeni wase, se nja khureera libuna mu siise siewe tawe. Ne kakhali nja khureera libuna mu siise sio musoleeli wewe khu nju eya Ahabu.”

Kumuleembe kwabao akari wa Isiraeli ne Shamu khu miiko kitaru.
Mu mwiiko kukhola khataru omwami Yehoshafati owa Yuda acha khubona omwami Ahabu owa Isiraeli.
Ahabu areeba bakholi bewe ali, “Mumanyile muli lukoba lwa Ramoti-kileati lukhoyeele lube lulwefwe mala efwe khwasila busa, mala se khwalubukula khukhwama khu mwami owa Shamu tawe?”
Ne Ahabu areeba Yehoshafati ali, “Onyala wacha ne nase mwiie e Ramoti-kileati?” Yehoshafati akobosia ali, “Ese ndi nga ewe, babaandu base bali nga babowo, chifarasi chase chili nga chichowo.”
Yehoshafati aloma ali, “Khekhunyoe khureebe Wele Omunyali Owa Bioosi nio.”
Nio Ahabu alaanga bang'oosi alala, embi chimia chine mala abareeba ali, “Nje nibwaakale Ramoti-kileati namwe tawe?” Bamukobosia bali, “Cha osibwaakale, sikila Wele Omunyali Owa Bioosi alakhua bukhili.”
Ne kakhali Yehoshafati areeba ali, “Omung'oosi se alikhoo ano okundi niye khunyala khwabirirakho khwareeba Wele Omunyali Owa Bioosi tawe?”
Ahabu amukobosia ali, “Aliio mulala oramire, bali niye khunyala khwareeba Mikaya okhwa Imura. Ne kakhali ese namubiila, sikila se ang'oolelanga kamalayi tawe, ne kakhali kamabi.” Yehoshafati amukobosia ali, “Okhaloma orio tawe.”
Nio Ahabu alaanga mulala khu bemeelesi be lichipi lio mwami mala amuboolela ali, “Ndeerere khangu Mikaya okhwa Imura.”
Nono Yehoshafati ne Ahabu baba bekhaale khu ndebe che bubwami, ne bafwarire chingubo che bubwami, abuundu niio baulila, a silibwa sia Samaria. Ne bang'oosi boosi baba balikho bang'oola ebweeni waabwe.
Nio Sedekia okhwa Kenaana, mulala khu nibo, ekholela chinjika che bichuuma mala aloma ali, “Wele Omunyali Owa Bioosi aloma ali, ‘Ne chinjika chino olapila Bashamu khukhwola nga ne obaulila elala.’ ”
Ne bang'oosi babaandi boosi bang'oola bario. Baloma bali, “Cha e Ramoti-kileati mala okhile. Wele Omunyali Owa Bioosi alakhukhola obaule.”
Omurumwa owacha khureera Mikaya amuboolela ali, “Lola bang'oosi babaandi boosi bang'oolile bulayi khu mwami. Lekha lilomaloma liowo libe nga liliabwe.”
Ne Mikaya akobosia ali, “Nga Wele Omunyali Owa Bioosi ne amenyile mindali, nilio Wele Omunyali Owa Bioosi amboolela lili nilio ndaloma.”
Nga ne acha ebweeni wo mwami Ahabu, omwami amureeba ali, “Mikaya, khunyala khwacha khwebwakaala Ramoti-kileati namwe tawe?”
Mikaya akobosia ali, “Cha wibwaakale mala okhile. Wele Omunyali Owa Bioosi alakhukhola oule.”
Ne kakhali areeba Ahabu ali, “Ndikhuboolela khukhwola khenga ndi umbolele bung'ali bwong'ene mu lisina lia Wele Omunyali Owa Bioosi?”
Mikaya akobosia ali, “Mboone Isiraeli yoosi yasalaniile khu bikulu nga kamakheese kakhali no mwaayi tawe. Ne Wele Omunyali Owa Bioosi aloma ali, ‘Babaandu bano se bali no mwimeelesi tawe, lekha buli mulala ache engo wewe mu muleembe.’ ”
Ahabu aboolela Yehoshafati ali, “Ese se khuboolele ndi se anyala ang'oolela kamalayi tawe ne kakhali kamabi!”
Wele Omunyali Owa Bioosi areeba ali, ‘Naanu onyala aombelesia Ahabu nio ache mala ererwe e Ramoti-kileati?’ Mulala aloma sisiindu silala, ne okundi aloma sisiindi.
Nio eroho ndala yecha yema ebweeni wa Wele Omunyali Owa Bioosi yaloma eli, ‘Ese ndamuombelesia.’
Wele Omunyali Owa Bioosi akireeba ali, ‘Olamubea oriena?’ Eroho eyo yakobosia eli, ‘Ese ndacha mala mbe omubeeyi khubirira khu bang'oosi ba Ahabu boosi.’ Wele Omunyali Owa Bioosi aloma ali, ‘Cha omuombelesie ne olaba ne bukhili. Cha mala okhole orio.’ ”
Mikaya achiililila ali, “Nono Wele Omunyali Owa Bioosi areere roho owe bubeeyi mu bang'oosi bowo bano boosi. Ne Wele aboolile kamabi khwiwe.”
Nio Omung'oosi Sedekia okhwa Kenaana acha khu Mikaya amupa luui mala amureeba ali, “Roho owa Wele Omunyali Owa Bioosi acha ariena khukhwama khwise alomaloma ne nawe?”
Mikaya amukobosia ali, “Olimanya endaalo niio olicha khukhwikisa mu lusiro lwe akari.”
Ne omwami Ahabu aloma ali, “Amba Mikaya mala mumukobosie khu Amoni, omwimeelesi owe lukoba ne khu Yoashi omusoleeli wo omwami.
Mulome muli, ‘omwami aloma ali: Ra omundu yuno mu siboe mala mumulisie siakhulia sitiiti ne kameechi, khukhwola nga ne engobola mu muleembe.’ ”
Mikaya aloma ali, “Kaaba bali okobola mu muleembe aba Wele Omunyali Owa Bioosi se alomaloma khubirira khwise tawe.” Mala atasakho ali, “Ulila, enywe baandu mwesi.”
Nio omwami Ahabu owa Isiraeli no mwami Yehoshafati owa Yuda barekukha bacha e Ramoti-kileati.
Ahabu aboolela Yehoshafati ali, “Ese ndekosaasia fwaane omundu okundi nio nje mwiie. Ne ewe ifwara chingubo chowo che bubwami.” Nio omwami owa Isiraeli engila mwiie ne ekosiaasiisie.
Omwami owa Shamu aba alakile banamae bewe kamakhumi kataru na babili be khu makaari ke liie ali, “Mukhebwaakalakho omundu yesi yesi tawe ne akhali omwami owa Isiraeli yeng'ene.”
Nio nga ne babona omwami Yehoshafati, boosi bebaasia bali ali omwami owa Isiraeli. Bayuukha bamwibwaakala. Yehoshafati alila.
Nga banamae kamakhumi kataru na babili abo bamanya bali se ali omwami owe Isiraeli tawe balekha khumutimania.
Ne kakhali omunamae mulala akhweesa buyiingo bwewe embi ne omwami owa Isiraeli mala amulasa akari we bubwongelo bwe chingubo chewe che liie. Omwami Ahabu aboolela owatimianga likaari liewe ali, “Yuukha, mala undusie mwiie sikila bandasile.”
Liie liaba liamemee endaalo ng'ene eyo. Omwami Ahabu arama ne akalamiliile mu likaari liewe, aloleleele Bashamu. Oli yola akolooba afwa. Kamafuki khukhwama niio bamulasa keekha koola asi we likaari liewe lie liie.
Oli enyanga echa khukwa, lilaka liarura liacha mu banamae ba Isiraeli lili, “buli mundu akobole mu lukoba lwewe ne mu sibala siewe.”
Nio omwami Ahabu afwa mala bamusuta bamureera e Samaria mala bamusiikha.
Basiinga likaari liewe mu litiisi lia Samaria, niio chimbwa chakhoomba kamafuki kewe mala bakhasi baeyani besiinga mu litiisi elio khuloondekhana ne elomo eya Wele Omunyali Owa Bioosi niyo aloma.
Nono bikholwa bibiindi bioosi nibio omwami Ahabu akhola, alala ne lichipi liewe lie kimisaanga, ne chingoba choosi nicho ombakha, biaandikwa mu sitabu sie chingano che Babaami ba Isiraeli.
Nio Ahabu afwa mala Ahasia omusoleeli wewe amiia mu bweyaangu bwewe.
Yehoshafati okhwa Asa arakikha khukhwaamiia Yuda mu mwiiko kwa khane kwe mu bwami bwa Ahabu omwami owa Isiraeli.
Yehoshafati aba bukhulu bwe kimiiko kamakhumi kataru ne kiraano nga arakikha khukhwaamiia. Amiia khukhwama Yerusalemu khu miiko kamakhumi kabili ne kiraano. Maayi wewe aba bali Asuba, omukhaana owa Shilihi.
Yehoshafati akeenda mu ngila choosi cha raraawe. Se akaluukhanakho tawe. Akhola kali kamalayi ebweeni wa Wele Omunyali Owa Bioosi. Ne kakhali se arusiao abuundu aesuta tawe. Babaandu bachiililila khuanilao chimbosio ne khukhwosielayo bibiindu biiunya bulayi.
Yehoshafati yesi akhola kumuleembe no mwami owa Isiraeli.
Nono bikholwa bioosi nibio Yehoshafati akhola, kamaani kewe niko okesia, ne kamae keewe niko apana, biaandikwa mu Sitabu sie chingano che Babaami ba Yuda.
Enyosiao balaaya be siseecha boosi mu sibala babaramao khukhwama mu ndaalo cha raraawe Asa.
Sibala sia Edomu se siaba no mwami tawe. Siamiibwa no mwimeelesi.
Omwami Yehoshafati ombakha chimeeli che bubwofuli cheleele chiche e Ofiri khureera esahabu. Ne se chacha tawe sikila bibuli bie kameechi biachipila e Esioni-geberi.
Nio omwami Ahasia okhwa Ahabu aboolela Yehoshafati ali, “Lekha bakholi base bache mu meeli ne bakholi bowo.” Ne kakhali Yehoshafati se enya tawe.
Yehoshafati afwa mala asiikhwa mu biliindwa bie bakuuka bewe mu Lukoba lwa Daudi. Ne Yehoramu omusoleeli wewe amiia mu bweyaangu bwewe.
Ahasia okhwa Ahabu arakikha khukhwaamiia Isiraeli khukhwama Samaria mu mwiiko kwe ekhumi ne saba kwe bubwami bwa Yehoshafati, omwami owa Yuda. Amiia Samaria khu miiko kibili.
Akhola kakaba kamamayaanu ebweeni wa Wele Omunyali Owa Bioosi. Akhola bumayaanu nga raraawe Ahabu ne maawe Yesebeli. Lundi akhola nga omwami Yeroboamu okhwa Nebati, owakhola Isiraeli yakhola kamamayaanu.
Ahasia akholela ne khukhwisaaya Baali. Aambia Wele Omunyali Owa Bioosi, Wele owa Isiraeli lirima buli mu siindu nga raraawe ne akhola.

Enyuma we lifwa lia Ahabu omwami owa Isiraeli, sibala sia Moabu siarura khu bwami bwa Isiraeli.
Nono omwami Ahasia owa Isiraeli aanukha akwa asi khukhwama mu litirisia lie korofa yewe mu Samaria mala aumiia lukali. Aruma barumwa ne ababoolela ali, “Cha mureebe Baali-sebubu, wele owa Ekironi mulole ne enyala naona bulwaale buno.”
Ne kakhali malaika owa Wele Omunyali Owa Bioosi aboolela omung'oosi Elicha Omutishibe ali, “Yinyokha oche wakaanane ne barume bo mwami owa Samaria. Bareebe oli, ‘Siina sikila ne mucha khureeba Baali-sebubu, wele owa Ekironi? Enywe mwibaasia muli Wele se ali mu Isiraeli tawe?’
Nono Wele Omunyali Owa Bioosi aloma ali, ‘Se okharure mu sitaanda nimwo okonile omwo tawe. Ng'ali okhafwe’ ” Nio Elicha arekukha.
Barume bakobola khu mwami, mala abareeba ali, “Siina sikila ne mukoboole?”
Ne bamukobosia bali, “Omundu echile akhwakaanana akhuboolela ali, ‘Kobola khu mwami omurumire mumuboolele muli, Wele Omunyali Owa Bioosi areeba ali, Wele mu Isiraeli mbamo tawe nio oche oreebe Baali-sebubu, wele owa Ekironi? Nono se olarura mu sitaanda nimwo konile omwo tawe. Ne kakhali ng'ali olafwa.’ ”
Omwami abareeba ali, “Omundu owichile amwakaanana enywe oyo mala amuboolela bibiindu bino abeele omundu owa lukano siina?”
Nio Ahasia aloma ali, “Abeele Elicha Omutishibe.”
Nio omwami aruma omunamae omukhulu ne banamae kamakhumi karaano. Omunamae omukhulu acha khu Elicha owaba ne ekhaale khu lukulu khungaaki. Amuboolela ali, “Mundu wa Wele, omwami aloma ali yiikha asi.”
Lundi omwami aruma omunamae okundi omukhulu ne banamae kamakhumi karaano. Acha mala aboolela Elicha ali, Mundu wa Wele, omwami aloma ali, “Yiikha asi khangu.”
Ne kakhali Elicha akobosia ali, “Ese naaba ne endi omundu owa Wele, lekha kumulilo kwikhe asi khukhwama mwikulu mala kukhwosie ewe ne babaandu bowo.” Nio kumulilo kwekha asi khukhwama mwikulu mala kwosia omunamae omukhulu oyo ne banamae bewe kamakhumi karaano.
Lundi omwami aruma omunamae omukhulu owe khataru ne banamae kamakhumi karaano. Aniina khu lukulu, mala acha asikama asi ebweeni wa Elicha ne amwikoonjelela ali, “Ee mundu wa Wele, ekhusaba ndi lekha bulamu bwase ne bulamu bwe bakholi bowo kamakhumi karaano bano bube ne bukhala ebweeni wowo.
Kumulilo kwamile mwikulu kwosia banamae bakhulu babili bataayi be babaandu kamakhumi karaano ne babaandu babwe boosi. Ne kakhali luno kholele siisa.”
Nio malaika owa Wele Omunyali Owa Bioosi aboolela Elicha ali, “Yiikha asi ne naye. Okhamuria tawe.”
Nio Elicha enyokha mala ekha ne naye bacha khubona omwami. Elicha aboolela Ahasia ali, “Wele Omunyali Owa Bioosi areeba ali, ‘Siina sikila ne waruma barumwa khureeba Baali-sebubu, wele owa Ekironi? Sikila wibaasia oli Wele mu Isiraeli mbamo tawe niye onyala wareeba likhuwa? Nono se olarura khu sitaanda nikhwo okonile tawe. Ng'ali olafwa.’ ”
Ahasia afwa nga Wele Omunyali Owa Bioosi ne aloma khubirira khu Elicha. Yoramu wandaaye
Nono bikholwa bibiindi bia Ahasia nibio akhola biaandikwa mu sitabu sie chingano che Babaami ba Isiraeli.

Siise nga ne sioola nisio Wele Omunyali Owa Bioosi abukulilakho Elicha ache mwikulu mu siafusia sikali, Elicha ne Elisha baba balikho bacha Kilikali.
Nio Elicha aboolela Elisha ali, “Yikhala ano ekhusaba. Sikila Wele Omunyali Owa Bioosi andumire ese enje e Beteli!”
Ne kakhali Elisha akobosia ali, “Nga Wele Omunyali Owa Bioosi ne amenyile mindali ne lundi nga wesi ne omenyile, ese se endakhulekha tawe.” Nio bacha bola Beteli.
Ne sipupu sie bang'oosi ba baamenya e Beteli siacha khu Elisha mala bamureeba bali, “Ewe wamanyile oli luno Wele Omunyali Owa Bioosi alakhubukula omwami wowo?”
Elisha akobosia ali, “Ee namanyile. Ne kakhali okhakalomalomakho tawe.”
Elicha aboolela Elisha ali, “Elisha, ekhusaba rama ano, Wele Omunyali Owa Bioosi andumire ese nje e Yeriko.”
Ne kakhali Elisha akobosia ali, “Nga Wele Omunyali Owa Bioosi ne amenyile mindali, lundi nga wesi ne omenyile ese se endakhulekha ewe tawe.” Nio bacha bola e Yeriko.
Sipupu sie bang'oosi ba baamenya e Yeriko bacha khu Elisha mala siamureeba sili, “Ewe wamanyile oli luno Wele Omunyali Owa Bioosi alakhubukula omwami wowo?”
Elisha akobosia ali, “Ee namanyile. Ne kakhali khukhakalomalomakho tawe.”
Nio Elicha aboolela Elisha ali, “Ekhusaba ewe wikhala ano. Wele Omunyali Owa Bioosi andumire ese enje khu Luuchi lwa Yoritani.”
Ne kakhali Elisha akobosia ali, “Nga Wele Omunyali Owa Bioosi ne amenyile mindali, ne lundi nga wesi ne omenyile ese se ndakhulekha tawe.” Nio bachiililila.
Sipupu sie bang'oosi kamakhumi karaano siosi siabaloondakho e Yoritani. Elicha ne Elisha bema a luuchi, ne bang'oosi kamakhumi karaano abo bema sinao.
Nio Elicha afuula engubo yewe eye khungaaki akiulukusa mala apa kameechi. Kameechi kakabukhanamo keela eyi ne eyi mala niye ne Elisha bambukhilao bacha lubeka luluundi lwe sibala.
Nga bamala khukhwambukha, Elicha aboolela Elisha ali, “Reeba nisio enyala nakhukholela ewe ne ekhabukulwa tawe.”
Elisha akobosia ali, “Nosiima, ndekhele kumukabwa
Elicha akobosia ali, “Wareebire sisiindu siaandalafu. Ne kakhali waaba ne olambona ne endikho mbukulwa khukhwama khwiwe, sikhabe sisiowo. Waaba ne okhambona tawe, se sikhekholekhe tawe.”
Nga baba ne bakeenda ne balomaloma, likaari ne chifarasi che kumulilo biecha biaukhasia Elicha khukhwama khu Elisha. Nio Elicha acha mwikulu khubirira mu siifuusia.
Elisha abona mala ayokela ali, “Paapa! Paapa. Kamakaari ka Isiraeli ne babaandu batimia chifarasi chako!” Ne Elisha se abona Elicha lundi tawe.
Elisha atabulamo engubo yewe mu bitonyi bibili.
Angala engubo eya Elicha eyaba ne ekwile mala akobolayo acha eema khu sikiingi sie luluuchi lwa Yoritani.
Elisha apa kameechi khulwe khurumikhira engubo eya Elicha ne aloma ali, “Wele Omunyali Owa Bioosi, Wele owa Elicha ali waena?” Nga ne apa engubo, kameechi kakabukhana keela eyi ne eyi, mala ambukha.
Nga sipupu sie bang'oosi ba baaba Yeriko ne babona Elisha sinao baloma bali, “Roho owa Elicha luno ali khu Elisha!” Nio bacha khumwakaanana benama asi ebweeni wewe,
bamuboolela bali, “Efwe khuli ano ne babaandu kamakhumi karaano. Nosiima lekha bache baenje omwami wowo. Wakana Roho owa Wele Omunyali Owa Bioosi amubukuule mala amumwaatile khu lukulu lulalakho namwe mu litooma lilalakho.”
Elisha akobosia ali, “Mukharumania tawe.”
Ne kakhali nga ne bamwikoonjelela, chisoni chamuaamba mala aloma ali, “Rumania.” Nono barumania babaandu kamakhumi karaano Bamuenja khulwe chindaalo chitaru ne se bamunyoola tawe.
Nio bakobola khu Elisha e Yeriko niio aba amenya. Ababoolela ali, “Se namuboolela ndi mukhacha tawe?”
Nono babaandu be lukoba lwa Yeriko bacha khu Elisha mala bamuboolela bali, “omwami lola abuundu niio lukoba luno luli ali abuundu alayi e khumenya. Ne kakhali kameechi kali kamabi ne kamaloba se kalimo engakha tawe.”
Aloma ali, chukha kumuunyu khu sibuumba siiya mala munderere. Bamureerera.
Nio acha amoni eye kameechi mala achukhao kumuunyu okwo ne aloma ali, “Wele Omunyali Owa Bioosi aloma ali: ‘Nakholile kameechi kano khuuba kamalayi khukhwama luno khuchilila se kakhareerekho lifwa namwe khuusia tawe.’ ”
Mala kameechi ako kaba kamalayi khukhwamila ao khukhwola luno, bulayi bwene nga Elisha ne aloma.
Elisha acha khukhwama Yeriko khukhwola Beteli. Nga aba ne acha, babaana basoleeli balala bama mu lukoba mala bamukholela embelekeu ne bamuyokelela bali, “Musiole, rura ano”
Elisha ekhebukha ne nga ne ababona, abalaama mu lisina lia Wele Omunyali Owa Bioosi. Nio kamang'u kamakhasi kaama kasuungukha mu sichakha katabulakamo basoleeli kamakhumi kane ne babili abo mu bitonyi.
Elisha ama ao achiililila ola khu sikulu sia Karimeli, mala akobola e Samaria.

Mu mwiiko kwe likhumi na munaane kwe bubwami bwo mwami Yehoshafati owa Yuda, Yoramu okhwa Ahabu aaba omwami owa Isiraeli. Amiia ne ali Samaria khulwe kimiiko ekhumi na kibili.
Yoramu akhola bumayaanu ebweeni wa Wele Omunyali Owa Bioosi. Kakhaba kario, se aaba nga raraawe ne maawe tawe, sikila arusiao sifwaani sia Baali nisio raraawe aba ne akhola.
Ne kakhaba kario, achiililila khukhola bumayaanu nga Yeroboamu okhwa Nebati owarangirira Isiraeli khukhola bumayaanu. Yoramu se aakama khukhola bumayaanu buno tawe.
Nono Mesha omwami owa Moabu aba abaya kamakheese. Buli kumwiiko aruunganga busuuru khu mwami owa Isiraeli kamameeme chielefu emia ndala ne bufuumbo bwe kamakheese chielefu emia ndala.
Ne kakhali nga omwami Ahabu afwa, Mesha akaluukhana khu mwami owa Isiraeli.
Omwami Yoramu arura khukhwama mu Samaria siise esio mala acha abuusia banamae ba Isiraeli boosi.
Arumania likhuwa khu mwami Yehoshafati owa Yuda ali, “Omwami owa Moabu angalukhaanekho. Onyala wacha nase khwapana ne Moabu?”
Omwami Yehoshafati akobosia ali, “Ee, endacha ne nawe. Ese ndi nga ewe. Banamae base bali nga babowo ne chifarasi chase chili nga chichowo.”
Yehoshafati areeba ali, “Khulamila lubeka siina nio khwibwaakale?”
Yoramu akobosia ali, “Khulabirira mu sichiimi sia, Edomu.”
Nio omwami owa Isiraeli acha ne omwami owa Yuda ne omwami owa Edomu. Enyuma we likeenda lie khubotookhelela chindaalo saba, kameechi kabwe kawa ne se karamakho khulwe banamae namwe chisaang'i nicho baba nacho tawe.
Omwami Yoramu owa Isiraeli aloma ali, “Aa! Wele Omunyali Owa Bioosi alangile babaami bataru bano khubara mu bunyali bwa Moabu.”
Omwami Yehoshafati areeba ali, “Se alio omung'oosi owa Wele Omunyali Owa Bioosi ano niye khunyala khwareeba Wele Omunyali Owa Bioosi khubirira khu niye tawe?”
Nio mulala khu bakholi bo mwami owa Isiraeli akobosia ali, “Elisha okhwa Shafati ali ano. Aba omukholi owa Elicha.”
Omwami Yehoshafati aloma ali, “Ali omung'oosi owa ng'ali.” Nio babaami bataru abo bacha khu Elisha.
Elisha aboolela omwami owa Isiraeli ali, “Sendi nende nisio ekhukholela tawe. Cha khu bang'oosi ba raraao ne maao.”
Yoramu omwami owa Isiraeli amukobosia ali, “Tawe! Wele Omunyali Owa Bioosi niye okhulaangile efwe babaami bataru nio akhure mu makhono ko omwami owa Moabu.”
Ne Elisha akobosia ali, “Nga Wele Omunyali Owa Bioosi we kamae niye ese ekholelanga ne amenya, abanga se naria omwami Yehoshafati owa Yuda tawe, andi se nakhakhulolile namwe nakhubona ewe tawe.
Nono nderere omukhupi we lituungu.”
Nga omukhupi apa lituungu liewe, kamaani ka Wele Omunyali Owa Bioosi kecha mu Elisha.
Elisha aloma ali, “Wele Omunyali Owa Bioosi aloma ali, ‘Ekhakhole litooma lino libemo chisebele che kameechi.
Se mulabona efula yosi yosi namwe ekhuungu tawe. Ne kakhali litooma likhechulemo kameechi niko enywe ne chikhaafu chenywe ne chisaang'i chenywe mukhanywe.’ ”
Lino lili likhuwa liliangu ebweeni wa Wele Omunyali Owa Bioosi. Lundi akhare Bamoabu mu bunyali bwenywe.
Ne mukhaule buli lukoba lusire ne lulayi. Mulikwisia buli murongooro kumulayi mala muliikasia chinuma choosi che kameechi. Ne mulionaka buli mukuunda kumulayi khulwe khukhwichusiamo kamabaale.
Kumutikhinyi kukwaloondakho embi siise sie khuaana embosio, kameechi kecha khukhwama lubeka lwa Edomu keekha khukhwola nga sibala ne siechula kameechi.
Bamoabu boosi baulila bali babaami bataru baba bechile khubebwaakala. Babaandu boosi ba baaba ne banyala khu banula bulwaani khukhwama khu mwana khukhwola khu musaakhulu, balaangwa barura mala balindila khu lwakha.
Ne kakhali nga Bamoabu ne benyokha makhelebeende kumutikhinyi kukwaloondakho, enyanga yaba elikho ekhosia khu meechi. Yaba yakakholile kabonekhe kamabesemu pe nga kamafuki.
Nio baloma bali, “Kano kamafuki niko. Ng'ali babaami bapane mala berane babene ne babene! Khuche khuyaaye kimiaandu kie bafu!”
Ne kakhali nga bola mu kambi ye Baisiraeli, Baisiraeli benyokha babebwaakala mala babatimania khukhwola nga belukha bawa. Baisiraeli baloondakho ne beera Bamoabu.
Batechula chingoba chabwe. Ne bamwaata kamabaale buli abuundu mu buli mukuunda kumulayi. Bemia buli enuma eye kameechi mala bakwisia buli murongooro kumulayi. Lukoba lwa Kiri-Hareseti lwong'ene lulwasikala. Kakhaba kario, banamae bafuruusia chikhoroto becha balwibwaakala mala balubukula.
Nga omwami owa Moabu amanya ali liie liabeele lirafu khu niye, abukula babaandu be chimbalu chimia saba mala bakhaka khukhwikula sibaanga lubeka luluundi lwo omwami owa Edomu
Nio abukula omusoleeli wewe omubele owenyekha khuuba omwami mu bweyaangu bwewe enyuma wewe mala amuaana nga siianwa sie khukhwosia khwisiisi lie lukoba. Ne Baisiraeli nga ne babona bario, babiililwa lukali. Balekha lukoba olwo bakobola mu maloba kabwe.

Nono mukho omung'oosi mulala khu be sipupu sie bang'oosi acha khu Elisha mala amulilila ali, “Omukholi wowo, omuseecha wase afwiile. Ne omanyile oli aba ariia Wele Omunyali Owa Bioosi. Ne kakhali omundu niye walimusani aba ne likobi liewe ama khwicha khubukula basoleeli base babili babe nasioobi bewe.”
Ne Elisha amureeba ali, “Khukholele siina? Mboolele, oli na siina engo?” Namulekhwa amukobosia ali, “Sendi ne sisiindu siosi siosi tawe ne ekhali esaachi eye kamafura.”
Nio Elisha amuboolela ali, “Khoche khu bachirani mala osabe chisaachi chiikhalimo sisiindu tawe, chingali nga ne onyala.”
“Nio ewe ne basoleeli bowo muche munju, mwiyikalilemo, mala murakikhe khuketa kamafura mu saachi. Buli eyichula mukire alubeka.”
Nio omukhasi oyo ne basoleeli bewe bengila munju beyikalilamo. Basoleeli bewe bachiililila khureera kamafura ne niye achiililila khuchukha mu saachi.
Nga ne baba ne bechusie chisaachi choosi namulekhwa oyo areeba basoleeli bewe esaachi ekiindi ne eliio. Mulala khu basoleeli bewe amukobosia ali, “Ekiindi se eliio tawe.” Mala kamafura ke chiseituni keema khuketululukha.
Echa aboolela Elisha mala Elisha amuboolela ali, “Cha, okusie kamafura mala oruunge likobi liowo ne chirupia chilakhuramirakho ewe ne basoleeli bowo murumikhire.”
Endaalo ndala Elisha acha Shunemu niio omukhasi omuiinda aba amenya. Omukhasi oyo amulaanga alie siakhulia. Khukhwamila abwenao buli lwosi nga ne achichanga abirangao, engilangamo mala alia siakhulia.
Omukhasi oyo aboolela omuseecha wewe ali, “Ese endola ndi omundu owichangano buli lwosi yuno ali omundu omutakatifu owa Wele.
Lekha khumwombakhile erumu khu korofa khuremo sitaanda, emesa, endebe ne etaa, nio buli lwosi ne akhukeniia anyala akonamo.”
Endaalo ndala Elisha echa Shunemu mala aniina acha mu siseenge khuola.
Aboolela Kehasi, omukholi wewe ache alaange omukhasi Omushunemi oyo. Omukhasi oyo echa eema ebweeni wa Elisha.
Elisha aboolela Kehasi ali, “Boolela omukhasi yuno oli khwaboone nga nilwo akhukhalabaniile; nono enya nafwe khumukholele siindu siina? Enya khumusabile siosi siosi khukhwama khu mwami namwe khu komanda owe kamae?”
Omukhasi Mushunemi oyo akobosia ali, “Ese emenyile mu baandu base babeene.”
Elisha areeba Kehasi ali, “Nono ese nyala namukholela siina?”
Kehasi akobosia ali, “Bulayi, se ali ne omwana omusoleeli tawe, mala omuseecha wewe asaakhulue.”
Elisha aloma ali, “Mulaange.” Echa mala eema muliango.
Elisha amuboolela ali, “Kumwiiko kukwiicha siise nga sino siri okhabe wamemile omwana omusoleeli mu makhono kowo.”
Omukhasi oyo aloma ali, “Tawe! Omwami, ee mundu owa Wele. Nosiima okhambea tawe!”
Ne kakhali nga Elisha aloma ne omukhasi oyo, mu siise sie khumiicha nga esio kumwiiko kukwaloondakho, aesia mala asaala omwana omusoleeli.
Nga omwana ne achoa, endaalo ndala acha niio raraawe aba ne babaandu bakesa.
Aboolela raraawe ali, “Kumurwe kwanjira, kumurwe kwanjira!” Raraawe aboolela omukholi ali, “Yila omwana yuno niio maawe ali.”
Ne nga omukholi amema omusoleeli oyo amuyilila maawe, maawe amulela busa khu bikele khukhwola mwiangilwe mala afwa.
Nio aniina mungaaki mu rumu amura khu sitaanda sia Elisha mala ekalayo kumuliango arura.
Nio alanga omuseecha wewe mala amuboolela ali, “Ruma omukholi mulala ne epunda eche ano. Nenya enje khangu khu Elisha mala engobole.”
Omuseecha wewe amureeba ali, “Siina sikila oche endaalo yino? Se eli e Sabato namwe Naikara eye kumwesi kumuyia tawe.”
Omukhasi amukobosia ali, “Bulaba bulayi.”
Nio arekekha epunda mala aboolela omukholi ali, “Timia epunda khangu ne okhacha kalaa ne ekhakhuboolele ndi khola orio tawe.”
Nono arura, arekukha, mala acha khu Elisha khu sikulu sia Karimeli. Elisha amubona ne echa mala aboolela omukholi wewe Kehasi ali, “Lola Omushunemu engelekha.
Tima khangu oche omwakaanile mala omureebe kaaba bali niye, ne omuseecha wewe ne omwana wewe ne bali bulayi.”
Omukhasi oyo aboolela Kehasi ali buli siindu silayi.
Ne nga ola khu Elisha khu lukulu, asikama ebweeni wewe, mala atiila bikele biewe. Kehasi echa bali amusindikhe amurusieo. Ne kakhali Elisha amuboolela ali, “Mulekhe abe. Se onyala wabona oli ali ne bubeeleli bukali tawe? Wele Omunyali Owa Bioosi angisile ne se amboolelekho sisiindu tawe.”
Omukhasi oyo areeba Elisha ali, “Omwami nakhusaba omwana omusoleeli? Se nakhuboolela ndi okhambea tawe?”
Elisha aboolela Kehasi ali, “Yirekekha! Bukula esiimbo yase mala oche. Ne wakaanana omundu okhamukheesia tawe, ne omundu yesi yesi ne akhukheesia, okhafukiilila tawe. Yalisia esiimbo yase khu bweeni bwe kumubili kwo omwana.”
Nio omukhasi oyo aboolela Elisha ali, “Nga Wele Omunyali Owa Bioosi ne amenyile mindali, ne wesi nga ne omenyile, se ndakhulekha tawe.” Nio Elisha enyokha mala amuloondakho.
Kehasi arangira ebweeni wabwe acha alisia esiimbo eya Elisha khu bweeni bwe kumubili kwo mwana oyo. Sisiindu siosi siosi se siauliilikhanakho namwe simanyisio sie bulamu siosi siosi tawe. Khwako akobolayo khucha khukhwakaanana Elisha mala aboola ali, “Omusoleeli oyo se enyokhe tawe.”
Nga Elisha ne engila mu rumu, abona omwana afwiile akonile khu sitaanda.
Nono engilamo mala ekalila Kehasi ne omukhasi oyo lulwiki enje. Mala asaaya khu Wele Omunyali Owa Bioosi.
Acha akona khu musoleeli oyo ara kumunwa kwewe khu munwa kwo mwana, chimoni chiwe khu moni cho mwana, ne kamakhono khu makhono ko mwana. Nga ne akona ekololela khu mwana omufu, kumubili kwo mwana kwarakikha khuba ne luluuya.
Elisha enyokha lundi akeendakho mu rumu ola eyi akobola. Ne lundi akobola akona khu mubili kwo omwana omufu amwikololelakho. Omusoleeli oyo asimula khukhwola saba mala amoka.
Nio Elisha alanga Kehasi mala amuboolela alaange maawe owo omusoleeli oyo. Nga ne engila mukari, Elisha amuboolela ali, “Bukula omwana wowo.”
Omukhasi oyo akwa mu bikele bia Elisha enama bubweeni bwetiila asi mala abukula omwana wewe arekukha.
Enjala nga ne yabao mu sibala sioosi, Elisha lundi akobola Kilikali. Nga aba ne ekhaale ne sipupu sie bang'oosi, aboolela omukholi wewe ali, “Ra endekhelo emboofu khu mayika mala oteekhele sipupu sie bang'oosi sifuluko.”
Mulala khu bang'oosi abo acha khukhwaa chinyenyi. Anyoola lurabu lwe mundaa mala abuta bimuka bialwo bikali nga yaba ne anyala khusuta. Abireera atonya abimwaata mu ndekhelo eye sifuluko. Se amanya bili siina nisio tawe.
Sifuluko siomolwa babaandu balie. Nga baba ne balikho balia, balilila Elisha bali, “Silimo bufwisi!” Ne se banyala khulia tawe.
Elisha ababoolela ali, “Nono mbelesie siakhulia.” Asichukha mu ndekhelo mala aloma ali, “Chukhila babaandu sifuluko balie.” Ne se siabamo sisiindu sibi tawe.
Omundu lundi ama khu Baali Shalisha, areerera Elisha kimikaati kamakhumi kabili, kie eshayiri, ne biakhulia bibiindi biibisi mu likunia. Ebio biaba biakhulia biyaaya. Elisha aboolela omukholi wewe ali, “Elesia sipupu sie bang'oosi silie bino.”
Ne kakhali omukholi amukobosia ali, “Wibaasia oli nyala naelesia babaandu emia ndala siakhulia nga sino?”
Elisha akobosia ali, “Baelesie balie, sikila Wele Omunyali Owa Bioosi aloma ali, balalia mala birame.”
Nio omukholi abomolela biakhulia. Balia mala biarama khuloondekhana ne likhuwa lia Wele Omunyali Owa Bioosi.

Bashamu baba bacha khunuula Baisiraeli mala babukula omukhaana mu Isiraeli omutiiti nga omuambe aaba omukholi wo omukhasi owa Naamani.
Endaalo ndala omukhaana oyo aboolela omukhaaye wewe ali “omwami wase akhaboone omung'oosi oli mu Samaria. Omung'oosi oyo akhamuonisie bulwaale bwewe buno.”
Naamani acha khu mwami mala amuboolela niko omukhaana Omuisiraeli oyo amuboolela.
Omwami owa Shamu aloma ali, “Cha luno luri, ne endarumania ebarwa khu mwami owa Isiraeli.”
Nio Naamani abukula bitonyi ekhumi bie efwesa bitonyi chielefu sita bie sahabu ne chingubo ekhumi chindayi mala arekukha.
Ayila ebarwa khu mwami owa Isiraeli eloma eli, “Nga ebarwa yino ne ekhwoolela, manya oli narumire omukholi wase Naamani khwiwe omuonie kamakele kewe.”
Nga omwami owa Isiraeli ne asoma ebarwa, atabula chingubo chewe mala aloma ali, “Ese Wele
Ne kakhali nga omung'oosi Elisha ne aulila ali omwami owa Isiraeli aba atabuule chingubo chewe, arumanisilia omwami burume ali, “Siina sikila ne otabula chingubo chowo? Lekha Naamani eeche luno luri niio endi. Nio alamanya ali omung'oosi ali mu Isiraeli.”
Nio Naamani ne chifarasi chewe ne likaari acha mala eema amuliango kwe enju eya Elisha.
Elisha aruma burume khu Naamani ne aloma ali, “Cha wisiinge mu luuchi lwa Yoritani khukhwola saba mala olaonisibwa kamakele elala obe omumiliiu
Ne kakhali Naamani aambwa lirima mala arekukha ne aloma ali, “Nibaasiisie ndi aleecha niio ndi mala asabe khu Wele Omunyali Owa Bioosi, Wele wewe. Nibaasiisie ndi alabisia kumukhono kwewe abuundu e kamakele
Chinjichi cha Abana ne Faripari, chiili mu Damasika se chili chindayi khukhila luluuchi lwosi lwosi mu Isiraeli ta ku? Se enyala abeele ne siingamo mala naona? Nio Naamani arekukha ne ali ne lirima likali.”
Ne kakhali bakholi bewe bamuchakho mala bamuboolela bali, “Paapa, abanga omung'oosi akhuboolele khukhola sisiindu siboofu, andi se wakhakholile? Ne buandalafu siina obwo aaba ne aloma ali yisiinga mala oone kamakele?”
Nio Naamani arekukha ekha esiikha mu luuchi lwa Yoritani khukhwola saba nga likhuwa lio omundu owa Wele ne lialoma. Nio siikhoba siewe siakobola siaba nga sio omwana omutoro.
Nio Naamani ne babaandu bewe boosi bakobola khu Elisha. Acha eema ebweeni wa Elisha mala aloma ali, “Lola, luno namanyile endi se aliio Wele mu sibala sioosi tawe ne mukhali mu Isiraeli. Nono, fukiilila siianwa khukhwama khwise.”
Ne kakhali Elisha amukobosia ali, “Ng'ali nga Wele Omunyali Owa Bioosi niye ekholelanga ne amenyile mindali, se enyala nafukiilila sisiindu siosi siosi tawe.” Naamani amwekoonjelela ne Elisha se afukiilila khubukula siianwa tawe.
Nio Naamani aloma ali, “Waaba ne okhabukula siianwa tawe, ekhusaba liloba litiiti
Wele Omunyali Owa Bioosi akhoya ambeela sisiindu silala: omwami wase ne acha khusaaya mu lukaangu lwa Rimoni mala ese ne ekhachichenge ne naye khukhwisaaya Rimoni.”
Elisha amuboolela ali, “Khoche mu muleembe.”
Ne kakhali nga Naamani ne acha enaakho atiiti,
Kehasi omukholi owa Elisha, omundu owa Wele ebaasia ali, “Lola omwami wase alekhile Naamani omushamu ne se afukiliile nisio Naamani areerire tawe. Nga Wele Omunyali Owa Bioosi ne amenyile mindali, ndatima muloondekho mala munyoolekho sisiindu.”
Nio Kehasi aloonda khu Naamani. Nga Naamani ne abona omundu amuloondilekho enyuma alikho atima, ekha khukhwama mu likaari mala amureeba ali, “Karieena?”
Ne Kehasi aloma ali, “Kamalayi, omwami wase andumire ndome ndi, bang'oosi babili baele bakhanjichakho luno luri. Bamile mu sibala sie bikulu sia Efuraimu. Ekhusaba umbelesiekho bitonyi bie efwesa ne chingubo chibili che kumulukha.”
Naamani akobosia ali, “Nosiima bukula bitonyi bibili bie efwesa.” Amwekoonjelela, aboa efwesa mu mifuko kibili ne chingubo che kumuulukha chibili aelesia bakholi bewe mala abaruma barangire ebweeni wa Kehasi.
Nga ne ola a lukulu, Kehasi ababukula kimifuko kibili ekio mala akingisia munju. Akheesia bakholi ba Naamani bakoboleyo.
Kehasi akobola munju mala eema ebweeni wa Elisha, omwami wewe. Elisha amureeba ali, “Kehasi, wama waena?”
Akobosia ali, “Abuundu tawe omwami.”
Ne Elisha amuboolela ali, “Ese se mbeleyo mu roho nga omundu oyo ne ekhile khukhwama khu likaari liewe khukhwakanila ewe ta ku? Esino se sili siise sie khufukiilila chirupia ne chingubo, kimikuunda kie kimiseituni nende kie kimisabibu tawe. Se sili siise sie khufukiilila kamakheese, chikhaafu, namwe bakholi be siikhasi nende be siseecha tawe.
Ne luno kamakele ka Naamani kalakhwichakho, ewe nende be lisaaye liowo mulaba nako mindali na mindali.”
Nga Kehasi ne arekukha aba ne kamakele, siikhoba siewe siaba siwaanga chwe.

Endaalo ndala sipupu sie bang'oosi nisio Elisha aba omwimeelesi wasio siamwiloochela sili, “Abuundu niio khumenyile asi we buliindi bwowo ali atiiti lukali.
Khulekhe khuche e Yoritani mala khureme kimirongooro khukwisie, nio khwombakhile abuundu niio khunyala khwamenya.”
Elisha akobosia ali, “Khe muche.”
Mulala khu nibo aloma ali, “Ekhusaba, lekha khuche ne nawe.” Akobosia ali, “Ndacha nanywe.”
Nono acha ne nabo. Nga bola e Yoritani barakikha khurema kimirongooro.
Ne kakhali Nga mulala khu nibo ne aba ne alikho arema kumurongooro, abwene ne abwene eaywa yakwa mu meechi. Alilila Elisha ali, “Aa! Omwami eaywa eyo ebeele esaba!”
Elisha amureeba ali, “Ekwiile waena?”
Omundu oyo amwekesia abuundu ao, mala Elisha afuna lusaala alumwaata mu meechi, mala akhola eaywa yakelakela khu meechi.
Ne Elisha aloma ali, “Kibukule.” Omundu oyo enama mala akibukula.
Nono omwami owa Shamu acha mwiie ne Isiraeli. Areeba banamae bewe mala arobora abuundu khukhwombakha ekambi.
Nio Elisha arumira omwami owa Isiraeli likhuwa ne aloma ali, “Okhacha siimbi ne abuundu ao tawe, sikila Bashamu balikho bachao.”
Nio omwami owa Isiraeli aloleelesia mala atiila abuundu ao ne se achao tawe. Elisha buli siise akanianga omwami nio omwami aona biise bikali.
Omwami owa Shamu anaanisibwa munganakani lukali khu lino. Alanga bakholi bewe mala abareeba ali, “Naanu khwifwe oli lubeka lwo omwami owa Isiraeli?”
Mulala khu nibo amukobosia ali, “omwami, se aliio tawe. Omung'oosi Elisha aboolelanga omwami owa Isiraeli kamamoonyo niko oboolelanga mu lusiro lwowo.”
Omwami aloma ali, “Yiima mumanye niio ali mala ese ndamuaamba.” Bamuboolela bali Elisha ali e Dotani.
Nio aruma banamae bakali ebweneeyo ne chifarasi ne kamakaari ke liie. Bola e lukoba asilo mala balubotookhelesia.
Nga omukholi owa Elisha enyokha arura anje kumutikhinyi, abona banamae ne chifarasi ne kamakaari ke liie babotookhelesie lukoba. Akobola munju khu Elisha mala amureeba ali, “omwami! Khwaela! Khulakhola khuriena?”
Elisha amukobosia ali, “Okharia tawe. Efwe khuli ne banamae bakali lubeka lwefwe khukhila bababwe.”
Nio Elisha asaba ne aloma ali, “Ee Wele Omunyali Owa Bioosi ekhusaba, mwikule chimoni chewe abone!” Wele Omunyali Owa Bioosi akobosia lisaba lia Elisha mala omukholi owa Elisha alola abona lukulu lwechuule chifarasi ne kamakaari ke liie ke kumulilo kabotookhelesie Elisha.
Nga Bashamu ne bebwaakala Elisha, Elisha asaba Wele Omunyali Owa Bioosi ne aloma ali, “Ekhusaba obofusie babaandu bano.” Wele Omunyali Owa Bioosi akobosia lisaba liewe mala ababofusia.
Nono Elisha ababoolela ali, “Eyino se eli engila tawe ne oluno se luli lukoba nilwo mulayiimanga tawe. Khe munondekho muyile khu mundu niye mulayiimanga.” Mala abaraangirira abayila e Samaria.
Nga ne bengila mu lukoba lwe Samaria busa bari, Elisha asaba khu Wele Omunyali Owa Bioosi ali, “Wele Omunyali Owa Bioosi bekule chimoni chabwe mala babone.” Wele Omunyali Owa Bioosi abekula chimoni lundi mala babona. Besiindukha khubona bali baba mu Samaria mukari.
Nga omwami owa Isiraeli ne abona Bashamu, areeba Elisha ali, “Paapa mbeere?”
Elisha akobosia ali, “Okhabeera tawe. Se onyala weera akhaba abo nibo aambile embaambe khulwe khurumikhira embalu ne buyiingo tawe. Baelesie kumukaati ne kameechi balie mala banywe bakobole khu mwami wabwe.”
Nio omwami owa Isiraeli abarekekhera naikara emboofu. Nga bamala khulia ne khunywa ababoolela bache mala bakobole khu mwami wabwe. Khukhwamila ao, Bashamu se bakobola lundi khunuula mu sibala sia Isiraeli tawe.
Enyuma we siise, omwami Beni-hadadi owa Shamu emeelela banamae bewe boosi mala baniina Samaria.
Ne Enjala yabao engali mu lukoba lwa Samaria nga baba ne baluboto kheleesie. Nio kumurwe kwe epunda kwakulwa bitonyi kamakhumi munaane bie efwesa ne chikuramu chimia chibili che kamasiliokokho ke kamauusi
Nono, omwami owa Isiraeli aba alikho abira khu lisiisi lie lukoba. Abona omukhasi alikho alila ali, “Njeete omwami.”
Omwami amukobosia ali, “Wele Omunyali Owa Bioosi aaba ne akhakhuyeeta tawe, ese ndakhuyeeta ndiena? Ese sendi ne ngano yosi yosi namwe endali tawe.
Butinyu bwowo buli siina?”
Omukhasi oyo amukobosia ali, “Endaalo ndala omukhasi yuno amboolela ali, khulie omwana wase omusoleeli, ne kumuchuli khulie wewe.
Nio khwatekha owase khwalia. Oli bwasia namuboolela ndi khulie wewe ne luno amukisile!”
Nga omwami ne aulila lino atabula chingubo chewe. Nono aba alikho abira khu lisiisi ne efwarire likunia mukari.
Echuba ne aloma ali, “Wele akhoya ambelesie kumunaanio naaba ne ekharusia khu Elisha kumurwe endaalo yino tawe.”
Elisha aba ekhale munju mwewe ne basaakhulu. Nono omwami aba arumire omundu khu Elisha. Ne kakhali omurumwa
Oli asiilomaloma ne nabo, omwami amuulukhakho ne aloma ali, “Butinyu buno bwama khu Wele Omunyali Owa Bioosi! Siina sikila ese mulindiilile lundi akhole sisiindu sisiindi?”

Ne kakhali Elisha amukobosia ali, “Rekeeresia nilio Wele Omunyali Owa Bioosi alikho aloma. Muchuli siise nga sino, Engaanu chikiilo chitaru namwe eshayiri chikiilo sita bikhakulibwe mu Samaria khulwe sitonyi silala sie efwesa.”
Omwimeelesi omukhulu owo mwami aboolela Elisha ali, “Liliene elio se linyalikhana tawe, akhaba Wele Omunyali Owa Bioosi omwene ne aruma efula yakwa ao ne nao!”
Elisha amukobosia ali, “Ewe okhalibone ne liekholekha ne se okhaliekho siakhulia siosi siosi tawe.”
Babaandu bane babalwalanga kamakele baba enje we silibwa sia Samaria. Bereebanga babene ne babene bali, “Siina sikila khumenye ano khulindiilila khukhwola nga ne khufwa?
Ne khuloma khuli khuche mu lukoba, enjala elimo ne khunyala khwafwa. Ne khwikhala ano, lundi khulafwa. Nono lekha khuche mu kambi ye Bashamu. Ne bakhulekha aba khulamenya, ne bakhwira aba khulafwa.”
Nio oli bunanubunanu barekukha bacha mu kambi ye Bashamu. Ne kakhali nga bolamo, omundu se abamo tawe.
Wele Omunyali Owa Bioosi aba akholile banamae be Bashamu baulile kamakaari ke liie ne katima, ne chifarasi ne chipukuta Mala Bashamu bebaasia bali “Lola Isiraeli baba bauliilisiana khu muruungo ne babaami be Bahiti ne Bamisiri beche bakhwibwaakale efwe.”
Nio ekolooba ao Bashamu belukha, balekha kamaeema kabwe, chifarasi, chipunda ne khukhwanjukha ekambi yabwe nio baonie bulamu bwabwe.
Nga be kamakele bane abo bola enje we kambi bengila mu liiema balia ne khunywa bibiabaamo. Basuta efwesa esahabu ne chingubo, mala batima bacha babikisa. Nono bakobola mala bengila mu liiema liliindi, lundi basutamo bibiindu mala bacha babikisa.
Nio babene baboolana bali, “Se khulikho khukhola bulayi tawe. Endaalo yino eli endaalo eye kamakhuwa kamalayi. Khwasila busa mala khwaliinda khukhwola mutikhinyi, khulanyoola kumunaanio. Nono yiicha khuche khuboolele be enju eyo omwami.”
Nio bacha mala balaanga baliindi be silibwa sie lukoba. Bababoolela bali, “Khuchile mu kambi ye Bashamu ne lola se khubonekho omundu namwe khwamuulila tawe. Chifarasi ne chipunda biong'ene bibeele ne biboilwe ne kamaeema kabeele kalekhilwe.”
Nio baliindi be silibwa balaanga be enju eyo omwami baulila.
Nio omwami enyokha mu silo mala aboolela bakholi bewe ali, “Endamuboolela niko Bashamu bakhurekekhele efwe! Bamanyile bali efwe khuli ne enjala. Nono barurire mu kambi yabwe bachile khukhwikisa mu lukoongo. Bebaasia bali khularura mu lukoba nio bakhubukule ne khuli balamu mala bengile mu lukoba.”
Ne mulala khu bakholi bewe aloma ali, “Lekha babaandu balalakho babukule chifarasi chiraano chisikale. Sikila khumanyile khuli basikale balaba busa nga bakali ba Isiraeli bamalile khufwa khale. Lekha khurumanie mala khumanye.”
Barobora babaandu balala mala omwami abaruma ne kamakaari ke liie kabili ne khubalakiilisia bache balole sisiaba ne siikholekhe.
Nio babaloondakha khukhwola Yoritani. Khumuyila khwoosi babonakho chingubo ne bibiindu nibio Bashamu baba ne bakwisiisie ne bali mu khangu. Nio barume bakobola mala baboolela omwami.
Nio babaandu barura bacha bayaaya bibiindu bie mu kambi ye Bashamu. Nio nga Wele Omunyali Owa Bioosi ne aloma sikelo silala sie bufu namwe bikelo bibili bie eshayiri biakusibwa khulwe sitonyi silala sie efwesa.
Nono omwami aba arobora omwimeelesi owaba omuliindi wewe omwene, abe omuliindi owe silibwa. Ne kakhali babaandu bamuswalakilila mu silibwa mala afwa, bulayi bwene nga Elisha ne ang'oola nga omwami aba ne amwichilekho.
Elisha aba aboolele omwami ali, “Bikelo bibili bie e shayiri bikhakulibwe khulwe efwesa ndala ne sikelo silala sie biakhulia sikhakulibwe khulwe efwesa ndala kumuchuli siise nga sino siri a silibwa sia Samaria.”
Omwimeelesi aba akobosia Elisha ali, “Liliene elio se linyala liakholekha tawe, akhaba Wele Omunyali Owa Bioosi omwene ne aruma efula khukhwama khwikulu yakwa ao ne nao.” Ne Elisha amukobosia ali, “Okhalibone ne likholekha ne kakhali ewe se okhabiliekho tawe.”
Nono kamwikholekhakho busa kario, aswalakililwa ne babaandu asilibwa sie lukoba mala afwa.

Nono omukhasi oyo enyokha acha nga Elisha ne amuboolela. Acha nende be enju yewe mala auyila mu sibala sie Bafilisiti. Aaba omukwa mu sibala sie Bafilisiti khulwe kimiiko saba.
Enyuma we kimiiko saba, omukhasi oyo akobola khukhwama mu maloba ke Bafilisiti. Ne acha khu mwami khureeba akobosebwe enju yewe ne kamaloba kewe.
Nono omwami aba alikho alomaloma ne Kehasi omukholi owa Elisha. Omwami enya khumanya bibiindu bie kamaya nibio Elisha aba ne akholile.
Nga Kehasi aba ne asiboolela omwami nga Elisha ne alamusia omundu, omukhasi niye Elisha alamusia omwana wewe eloochela omwami kakewe. Kehasi aboolela omwami ali, “omwami, omukhasi chana niye oyu niye Elisha alamusilia omusoleeli.”
Ne nga omwami ne areeba omukhasi oyo, omukhasi amuboolela nga ne kaba. Nono omwami aroborera omukhasi oyo omwimeelesi ne aloma ali, “Mukoboselie bioosi bibiaba bibiewe, akhaba biakhulia bie mu mikuunda khukhwama endaalo niyo alekhela kamaloba khukhwola luno.”
Nono Elisha acha Damasika. Beni-hadadi omwami owa Shamu aba alikho alwala. Nga omwami Beni-hadadi ne aboolelwa ali, “Elisha echile,”
omwami aboolela Hasaeli ali, “Yilila Elisha siianwa mala omuboolele areebe Wele Omunyali Owa Bioosi naaba ne endaona namwe tawe.”
Nio Hasaeli acha khukhwakaanana Elisha. Echusia chingamia kamakhumi kane bibiindu bilayi bioosi bie mu Damasika. Nga Hasaeli ne akaanana ne Elisha amuboolela ali, “Omwana wowo, omwami Beni-hadadi andumire khureebe ewe, kaaba bali alaona bulwaale bwewe namwe tawe.”
Elisha amukobosia ali, “Cha omuboolele oli alaona. Ne kakhali Wele Omunyali Owa Bioosi anjekesie ali alafwa.”
Nono Elisha aloleelela Hasaeli mu moni lukali khukhwola nga Hasaeli ne aambwa chisoni. Mala Elisha alila.
Hasaeli areeba Elisha ali, “omwami, siina sikila ne olila?”
Elisha amukobosia ali, “Sikila namanyile bumayaanu nibwo ewe okhakholele babaandu ba Isiraeli. Okhosie chingoba chabwe chisire, okheere basoleeli babwe baele mala okhamwaate asi babaana babwe, ne khutabula chinda che bakhasi baesiisie.”
Elisha amukobosia ali, “Wele Omunyali Owa Bioosi anjekesie ali ewe olikho ocha khuba omwami owa Shamu.”
Nio Hasaeli alekha Elisha akobola khu Beni-hadadi. Beni-hadadi amureeba ali, “Elisha akhuboolele ali siina?”
Hasaeli amukobosia ali, Amboleele ali ng'ali olaona.
Ne kakhali endaalo eyaloondakho Hasaeli abukula liruungeti ara mu meechi mala afuunikha omwami mu moni khukhwola nga Beni-hadadi ne afwa.
Ne Hasaeli akobola mu bweyaangu bwa Beni-hadadi nga omwami owa Shamu.
Mu mwiiko kukhola kharaano kwe bubwami bwa Yoramu okhwa Ahabu, omwami owa Isiraeli, Yehoramu okhwa Yehoshafati omwami owa Yuda arakikha khukhwamiia.
Yehoramu aba ne bukhulu bwe kimiiko kamakhumi kataru ne kibili, nga ne arakikha khukhwamiia mu Yerusalemu. Ne amiia khulwe kimiiko munaane.
Aloonda chingila che babaami ba Isiraeli bulayi bwene nga enju eya Ahabu ne yakhola sikila akhwa omukhaana owa Ahabu. Akhola bumayaanu khu Wele Omunyali Owa Bioosi.
Kakhaba kario, Wele Omunyali Owa Bioosi se onakaka Yuda tawe khulwa Daudi omukholi wewe. Wele Omunyali Owa Bioosi, aba alaka Daudi ali niye ne lisaaye liewe nibo balichiililila khukhwamiia.
Nio Yehoramu acha Sairi ne kamakaari kewe ke liie koosi ne bakesia kamakaari. Bera Baedomu ba baaba ne bamubotookheleele. Ne kakhali banamae bewe belukha.
Nono Edomu yarura khu bwami bwa Yuda khukhwola luno. Mu siise esio ne sisiene lukoba lwa Libuna lwosi lwakhola bureengu.
Buli sisiindu sisiindi siosi siosi nisio Yehoramu akhola siaandikwa mu sitabu sie chingano che Babaami ba Yuda.
Nono Yehoramu afwa mala asiikhwa mu biliindwa bie bubwami mu Lukoba lwa Daudi. Ne omusoleeli wewe Ahasia akobola mu bweyaangu bwewe nga omwami.
Mu mwiiko kukhola ekhumi na kibili kwe bubwami bwa Yoramu okhwa Ahabu nga omwami owa Isiraeli, Ahasia okhwa Yehoramu arakikha khukhwamiia Yuda.
Ahasia aba ne bukhulu bwe kimiiko kamakhumi kabili ne kibili, nga ne arakikha khukhwamiia ne amiia ne ali Yerusalemu khulwe kumwiiko mulala. Maayi wewe aba Atalia, omukhaana wo mwami Ahabu, lundi omwichukhulu owo mwami Omuri owa Isiraeli.
Sikila Ahasia aba musaani owo mwami Ahabu, akhola bumayaanu khu Wele Omunyali Owa Bioosi bulayi bwene nga be nju eya Ahabu ne bakhola.
Omwami Ahasia aambana no mwami Yoramu owa Isiraeli mu liie khukhupana no mwami Hasaeli owa Shamu. Banamae bakaananila Ramoti-kileati bapana, mala banamae ba Shamu baumisia Yoramu lukali mwiie.
Nio Yoramu akobola mu lukoba lwa Yesireeli aone kamakoonjo niko anyoola nga ne apana ne Hasaeli e Rama. Ne Ahasia acha khubona Yoramu nga aaba ne alwala.

Nio Elisha omung'oosi alaanga mulala khu sipupu sie bang'oosi mala amuboolela ali, “Yirekekha mala obukule echuupa eye kamafura eyino mala oche e Ramoti-kileati.
Ne wolileyo, yiima Yehu okhwa Yehoshafati omwichukhulu owa Nimushi. Yingila munju mala omwinyosie omurusie mu baasie omuyile mu lusiro yeng'ene.
Nio obukule echuupa eye kamafura mala omuchukhe khumurwe omuboolele oli, Wele Omunyali Owa Bioosi aloma ali, ‘Nakhuchukhilekho kamafura obe omwami owa Isiraeli.’ Ne omalile orio yikulao lulwiki mala wilukhe okhema tawe.”
Nio omung'oosi omuele oyo acha e Ramoti-kileati.
Nga ne olayo, banamae bakhulu baba bali mu muse. Aboola ali, “komanda, ese ndi ne burume khwiwe.”
Yehu amureeba ali, “Khwifwe fweesi olikho olomaloma khu naanu?”
Akobosia ali, “Khwiwe komanda.”
Nono engila elusiro lwe mukari, mala omung'oosi oyo achukha kamafura khu murwe kwa Yehu ne amuboolela ali, “Wele Omunyali Owa Bioosi, Wele owa Isiraeli aloma ali, ‘Endikho ekhuchukhakho kamafura obe omwami we babaandu base Isiraeli.
Oleera be enju eyo omwami wowo, okhwa Ahabu oyo. Nio ese niyache enju eya Yesebeli khulwe khukhwira bang'oosi base, ne bakholi base babaandi boosi.
Enju eya Ahabu yoosi elabunisibwa. Endeera buli mundu owe siseecha mu be enju yewe, banasioobi ne balekhuule.
Ndakhola enju eya Ahabu ebe nga enju eya Yeroboamu okhwa Nebati lundi nga enju eya Baasha okhwa Ahiya.
Chimbwa chililiila Yesebeli mu maloba ka Yesireeli. Ne se aliio okhamusiikhe tawe.’ ” Enyuma we khuboola kano, omung'oosi oyo ekula lulwiki mala elukha.
Nga Yehu akobola niio banamae basie bakhulu baba, bamureeba bali, “Karieena? Omundu owe kamalalu oyo akhwenyeele siina?”
Yehu abakobosia ali, “Mumanyile omundu oyo ne kakewe.”
Bamuboolela bali, “Kamene ako se kali ng'ali tawe. Khuboolele siise sino.” Ne aloma ali, “Amboleele ali, ‘Wele Omunyali Owa Bioosi akhuchukhilekho kamafura obe omwami owa Isiraeli.’ ”
Nio khangu busa buli mundu khu nibo abukula engubo yewe ara asi Yehu emekho. Baapa ekhoombi ne balangiliila bali, “Yehu ali omwami.”
Yehu okhwa Yehoshafati, lundi omwichukhulu owa Nimushi akholela omwami Yoramu ekwangwaani eye khumwiira. Yoramu ne banamae Baisiraeli boosi baba bachile e Ramoti-kileati khukhupana ne Hasaeli, omwami owa Shamu.
Ne kakhali omwami Yoramu acha aone kamakoonjo niko anyoola khukhwama khu Bashamu. Nio ebweneeyo apana ne Hasaeli omwami owa Shamu. Nono Yehu aloma ali, “Mwaaba ne muli ne kamebaasio malala ne nase, mukhalekhakho omundu yesi yesi arura mu lukoba luno mala ayile likhuwa Yesireeli tawe.”
Nio Yehu aniina mu likaari liewe mala acha Yesireeli niio Yoramu aba ne akonile. Abeele Ahasia omwami owa Yuda ekhile achile khubona Yoramu.
Nono omuliindi aba emile khu ndeleelwa eya Yesireeli. Akhola buyooti khu sipupu sia Yehu nga siaba ne siicha mala echa aloma ali, “Naboone sipupu.” Yoramu amuboolela ali,
“Bukula omundu mulala ne efarasi mala omurume ache areebe ali, ‘kumuleembe nikwo?’ ”
Nono omundu atimia efarasi ola khu Yehu mala amuboolela ali, “omwami enya khumanya waaba ne wichile mu muleembe.”
Yehu amukobosia ali, “Ewe ne kumuleembe muli ne bulebe siina? Yuukha otimie efarasi enyuma wase.” Omuliindi acha aboolela omwami ali, “Omurume olile khu sipupu ne kakhali se alikho akobola tawe.”
Omurume okundi arumwa ne efarasi mala areeba Yehu ali, “omwami areeba ali, wechile mu muleembe?” Ne Yehu akobosia ali, “Ewe ne kumuleembe muli ne bulebe siina? Yuukha otimie efarasi enyuma wase.”
Nio omuliindi lundi aboolela omwami ali, “Omurume olile khu sipupu ne kakhali se alikho akobola tawe. Omwimeelesi alikho atimia likaari oli Yehu okhwa Nimushi silala alikho atimia ne lirima.”
Omwami Yoramu alaka ali, “Ndekekhere likaari.” Barekekha Likaari, Yoramu omwami owa Isiraeli ne Ahasia omwami owa Yuda barura, buli mulala mu likaari liewe bacha khukhwakaanana ne Yehu. Bamwakaananila mu mukuunda kwa Naboti Omuyesireeli.
Nga Yoramu ne abona Yehu, areeba ali, “Wechile mumuleembe Yehu?”
Yehu amukobosia ali, “Muleembe siina kunyala kwabao mala bulosi ne khukhwisaaya bifwaani bia maao Yesebeli biakhilile biri?”
Nio Yoramu ayusia likaari liewe ne ayokelela Ahasia ali, “Ahasia obwo bureengu nibwo,” mala elukha.
Nio Yehu abukula luyingo lwewe alukhwesa ne kamaani kewe koosi mala alasa luembo lwapa Yoramu mu mabeka mala lwafutula kumwoyo. Yoramu akwa mwikaari liewe mala afwa.
Yehu aboolela Bidikari omunamae wewe omuliindi ali, “Bukula kumubili kwewe mala mu kumwaate mu sitonyi sie kumukuunda kukwaba kwa Naboti Omuyesireeli. Khebulila nga ewe ne nase khwaba mwikaari alala enyuma wo mwami Ahabu raraawe owo mwami Yoramu. Wele Omunyali Owa Bioosi alomaloma kamakhuwa kano khu Ahabu,
‘Ng'ali nga ne naboone sifuki sie babaana bewe, mumukuunda kuno, khakhuruungie ewe mu mukuunda kuno kumwene.’ Khwako mubukule mala omumwaate mu mukuunda omwo nga likhuwa lia Wele Omunyali Owa Bioosi ne lialoma.”
Nga Ahasia omwami owa Yuda abona kakekholekha, elukha ne alola lubeka lwa Beti-hageni. Yehu amutimania ne aloma ali, “Mwire Yesi.” Mala bamwiirira mu likaari liewe khu muyila kucha Kuri siimbi ne lukoba lwa Ibuleamu. Ne elukhila Mekido mala afwila ebweeneyo.
Bakholi bewe babukula kumubili kwewe bakura mu likaari bakuyila Yerusalemu, mala bamusiikha mu biliindwa bie bakuukawe mu Lukoba lwa Daudi.
Ahasia arakikha khukhwamiia Yuda mu mwiiko kukhola ekhumi ne mulala kwe bubwami bwa Yoramu okhwa Ahabu, nga omwami owa Isiraeli.
Nga Yehu ne acha mu Yesireeli, Yesebeli aliulila. Nio Yesebeli arona bisike biewe ang'oona lichuune liewe mala eema alolela mu numa.
Nga Yehu ne engila mu silibwa, Yesebeli amureeba ali, “Ewe Simuri
Yehu asuta chimoni alola mu numa mala aloma ali, “Naanu oli lubeka lwase?” Babaandu be siseecha bachili bakhulu babili namwe bataru bamulolela mu numa.
Ne Yehu ababoolela ali, “Mwata Yesebeli asi.” Bamumwaata asi mala kamafuki kewe malalakho kaanyukha khu lisiisi ne khu farasi, Yehu atimia chifarasi likaari liewe liaswala kumubili kwa Yesebeli.
Nio Yehu engila mu lichipi mala alia ne khunywa. Aloma ali, “Bukula omukhasi omulaame oyo mala mu musiikhe. Sikila ali omukhaana owo mwami.”
Ne kakhali babaandu nga ne bacha khu musiikha se banyoola sisiindu tawe ne siikhali siaanga siewe ne kamakuumba ke kamakhono ne bikele.
Nga bakobola, baboolela Yehu kano. Yehu aloma ali, “Eyino niyo elomo eya Wele Omunyali Owa Bioosi niyo alomaloma khubirira mu mukholi wewe Elicha Omutishibe. Wele Omunyali Owa Bioosi aloma ali, ‘Chimbwa chililiila kumubili kwa Yesebeli mu maloba ka Yesireeli.
Ne kamakuumba ke kumubili kwewe karamire kalisalanila buli abuundu nga kamasisie, nio omundu yesi yesi akhamanya ali oyo aba Yesebeli tawe.’ ”

Nono Ahabu aba ne babaana kamakhumi saba. Bamenyanga mu lukoba lwa Samaria. Yehu aandika chibarwa mala achiruma khu bemeelesi be lukoba lwa Samaria. Arumira akhaba basaakhulu ne baliindi be babaana ba Ahabu. Aandika mu barwa echo ali,
“Enywe muliinda lisaaye lio mwami ne kamakaari ke kamae ne chifarasi, bulwaani ne chingoba chisire. Nono nga ne munyoola ebarwa yino,
robora omusoleeli mulala omusicha lundi onyala khukhila boosi khu be nju eyo mwami, mala mulamwamiisia abe omwami mu bweyaangu bwa raraawe mala mupanile enju eyo mwami wenywe.”
Babemeelesi ba Samaria baria lukali baloma bali, “Khunyala khwaba barengu khuriena khu Yehu kaba bali akhaba omwami Yoramu namwe omwami Ahasia se banyala bamukholela bureengu tawe?”
Nio omwimeelesi owe lichipi, ne omuruki owe lukoba, alala ne basaakhulu bamwo ne baliindi baruma burume khu Yehu ne baloma bali, “Efwe khuli bakholi bowo, mala khwerekeekhe khukhola koosi niko okhuboolela. Ne se khulamiisia omundu yesi yesi tawe, ewe khola niko wibaasia oli kali kamalayi khwiwe.”
Nio Yehu abaandikila ebarwa eye khabili ali, “Mwaaba ne muli alala ne nase, mala mwerekeekhe khuria kamalaka kase, muchuli siise nga sino, bukula kimirwe kie be nju eyo omwami Ahabu mala mundeerere e Yesireeli.”
Be enju yo mwami Ahabu, kamakhumi saba baba asi we buliindi bwe babemeelesi be mu lukoba.
Nga banyoola ebarwa eya Yehu, babemeelesi be mu Samaria, beera be nju eya Ahabu kamakhumi saba bara kimirwe kiabwe mu bikono, mala baruma e Yesireeli khu Yehu.
Omurume acha aboolela Yehu ali, “Bareerire kimirwe kie babaana bo mwami.” Yehu aloma ali. “Kiaanje mu bipupu bibili a silibwa khukhwola kumutikhinyi.”
Oli bwasia mutikhinyi, Yehu arura acha anje mala aboolela babaandu boosi ali, “Ese niise owakwangwaanile omwami Yoramu mala namwiira. Sifuki siewe sili khwise se muli enywe tawe. Ne kakhali naanu owirire abano boosi?
Manya nono muli buli likhuwa nilio Wele Omunyali Owa Bioosi alomaloma khuloondekhana ne enju eya Ahabu likhechusibwe, sikila Wele Omunyali Owa Bioosi luno akholile nilio alaka khubirira khu mukholi wewe Elicha.”
Nono Yehu eera balebe ba Ahabu babaandi boosi mu Yesireeli ne babemeelesi bewe bakhulu boosi, basaale bewe ne basaayi. Se aliio akhaba mulala owarama omulamu tawe.
Yehu arura arekukha khucha Samaria. Oli ali khungila abuundu alaangwa “Beti-egedi e Babaayi,”
akaanana ne balebe balala ba walimusaani omwami Ahasia owa Yuda. Nio abareeba ali, “Enywe naanu?”
Bakobosia bali, “Efwe khuli balebe ba Ahasia. Khulikho khukeniia e Yesireeli khucha khubona babaana ba Kwini Yesebeli ne khu baandi boosi be enju eyo mwami.”
Yehu alaka banamae bewe ali, “Baambe busa ne bali balamu!” Babakwakho mala niye abeerera boosi a liloo lia Beti-egedi. Boosi alala baba babaandu kamakhumi kane ne babili ne se aliio niye balekha omulamu tawe.
Nga ne arekukha arurao, akaanana ne Yonatabu okhwa Rekabu abeele echile khumwakaanila. Yehu amukheesia ne amureeba ali, “Ewe unjeyikina ese nga ese ne ekhweyikina ewe?”
Yonatabu amukobosia ali, “Ee” Yehu ayila kumukhono ne aloma ali, “Kaaba kario nono kheesie.” Bakheesiana mala Yehu ayeeta Yonatabu khuniina mu likaari.
Yehu aloma ali, “Khewiche mala obone sinani siase khu Wele Omunyali Owa Bioosi.” Nio boombi bachiila mu likaari bola Samaria.
Nga bolayo Yehu eera balebe ba Ahabu boosi. Se aramiakho mulala tawe, khuloondekhana ne likhuwa lia Wele Omunyali Owa Bioosi nilio aloma khubirira khu Elicha.
Yehu alaanga babaandu ba Samaria boosi alala mala ababoolela ali, “Ahabu akholelanga Baali atiiti. Ne ese ndamukholela lukali.
Nono ndaangile bang'oosi ba Baali boosi nende basaayi ba Baali boosi ne boosi bamusaayanga bebuusie alala. Mukhalekhakho akhaba mulala arama tawe. Sikila ndi ne embosio emboofu eye khuaana khu Baali. Ne yesi yesi olatambao aleerwa.” (Kuno kwaba busa kumureko kwa Yehu nikwo enyela khukhwirira boosi ba basaayanga Baali)
Nono Yehu alaka ali, “Laanga babaandu beche basaaye Baali.” Nio babalaanga.
Ne Yehu arumania likhuwa mu sibala sia Isiraeli sioosi. Babasaayanga Baali boosi becha ne se aliio owaramayo okheecha tawe. Boosi bengila munju eya Baali, bakichusia khukhwama lubeka lulala khukhwola khu lundi.
Nono Yehu alaka omusaayi omubiikhi owe chingubo ali, “Reerera Basaayi ba Baali boosi chingubo che khusaaya.” Omwimeelesi oyo abareerera chingubo che khusaaya.
Nio Yehu acha munju eya Baali ne Yonatabu mala aboolela basaaya Baali ali, “Yiima mala mube ne ng'ali muli bakholi ba Wele Omunyali Owa Bioosi se balikho mwinywe tawe ne kakhali bakholi basaaya Baali bong'ene.”
Nio Yehu engilamo khuaana chimbosio ne biianwa bie khukhwosia. Nono Yehu aba areere enje nibo aboolela ali, “Yesi yesi olalekha mulala khu baandu nibo muelesie bano elukhe alaruunga ne bulamu bwewe!”
Nono nga Yehu aba ne amala khuaana siianwa sie khukhwosia busa ari ne aboolela baliindi ne banamae babemeelesi ali, “Yingila mukari mala mubeere boosi mukhalekha yesi yesi elukha tawe.” Bengila mukari, beera boosi mala bakhurura kimibili kiabwe bakirusia enje. Bachiililila bengila mukari mwe enju eya Baali.
Barusia enje enjeko eya Baali eyabamo, mala bakiosia.
Nio batechula enjeko eya Baali ne lukaangu balukhola khuba esibakala niio babaandu bacha khukhwiyeeta khukhwola luno.
Yehu arusiao ario lisaaya lia Baali khukhwama mu Isiraeli.
Ne kakhali ekelaasia khu bumayaanu bwa Yeroboamu okhwa Nebati. Yeroboamu arangirira Isiraeli khukhola bumayaanu khulwe khusikamila bifwaani bie chimoosi che sahabu nibio emia mu Beteli ne mu Dani.
Wele Omunyali Owa Bioosi aboolela Yehu ali, “Wakholeele bulayi khulwe khukhola kimilimo kimilayi ebweeni wase lundi wakholeele enju eya Ahabu niko ese nenya kekholekhe. Sikila kano, lisaaye liowo eselukho eya khane balaba babaami ba Isiraeli.”
Ne kakhali Yehu se ariira elala Lilaka lia Wele owa Isiraeli, Wele Omunyali Owa Bioosi ne kumwoyo kwewe kwoosi tawe. Se alekha bumayaanu nga bwa Yeroboamu nibwo arangiria Isiraeli khukhola tawe.
Biise ebio Wele Omunyali Owa Bioosi arakikha khuboombia sibala sia Isiraeli. Hasaeli owa Shamu aula Baisiraeli buli abuundu mu sibala siabwe.
Aula khukhwama Yoritani khulola lubeka lwe ebukwe kamaloba ka Kileati koosi, Bagadi, Barubeni ne Bamanase khukhwola Aroeri mu litooma lia Arinoni (Ako niko kamalaka ka Kileati ne Bashani).
Nono bikholwa bibiindi bioosi bia Yehu nende koosi niko akhola ne bikholwa biewe bie bunyindaafu bioosi biaandikwa mu sitabu sie chingano sie Babaami ba Isiraeli.
Nono Yehu afwa mala asiikhwa mu Samaria. Ne omusoleeli wewe Yehoahasi amiia mu bweyaangu bwewe.
Yehu aba amiia ne ali mu Samaria nga omwami owa Isiraeli khulwe kimiiko kamakhumi kabili na munaane.

Nono nga Atalia, maayi owo mwami Ahasia ne amanya ali omusoleeli wewe afwiile eera be enju eye bubwami boosi.
Ne kakhali Yoashi omusoleeli owa Ahasia yeng'ene niye owelukha aona. Aba siimbi khukhwirwa ne babaandu ne akhali areesibwa ne sengewe Yehosheba omukhaana owo mwami Yehoramu lundi omukooko owa Ahasia. Yehosheba amubukula niye no mulesi wewe amwingisia mu lusiro lwe Lukaangu. Nono amukisa khukhwama khu Atalia nio se erwa tawe.
Khulwe kimiiko sita Yehosheba achiililila khu mukisa mu Lukaangu. Ne Atalia achiililila khukhwamiia.
Ne kakhali mu mwiiko kwa saba Yehoyata omusaayi arumania babemeelesi be bipupu bie baliindi bo mwami ne baliindi be lichipi mala bababoolela beche mu Lukaangu lwa Wele Omunyali Owa Bioosi niio aba. Akhola endakaano ne nabo mala abakhola bechuba munju eya Wele Omunyali Owa Bioosi. Abekesia omwami Yoashi okhwa Ahasia.
Ne abalaka ali, “Lino nilio mulakhola: sitonyi silala khu bitaru, mumwichanga khu milimo endaalo eya sabato mulaliinda lichipi.
Bitonyi bisikaale bioosi, silalakha baleema baliinde silibwa sie Suri ne sitonyi sisiindi khu bitaru baleema baliinde asilibwa enyuma we baliindi babaandi. Mu ngila eyino mulaliinda enju yoosi.
Bipupu bibili bikhacha khu milimo mu sabato tawe baleema baliinde enju eya Wele Omunyali Owa Bioosi khulwo mwami.
Mwirekekhe ne chimbalu muliinde omwami Yoashi. Omundu yesi yesi ne echa siimbi niio muli mumwire. Ba siimbi no mwami buli abuundu niio acha.”
Babemeelesi bakhola koosi khuloondekhana ne lilaka lia Yehoyata omusaayi. Buli omwimeelesi areera babaandu bewe bakhaba khu milimo mu ndaalo eya sabato tawe. Areera akhaba abo babenyekha khucha khu milimo.
Nio Yehoyata aelesia babemeelesi bakhulu kamafumo
Baliindi beema buli mundu ne bulwaani bwewe, khukhwama lubeka lwe ebunafubo khukhwola lubeka lwe ebunaswa we Lukaangu. Beema babotookhelesia alutare ne enju.
Nio Yehoyata arusia omwana wo mwami anje mala bamufwara ekuutwa eye bubwami ne kamaandike ke liuliilisiana. Ne Yoashi achukhwakho kamafura khuba omwami. Baapa chimbi ne baloma bali, “omwami oyindile!”
Atalia aulila baliindi ne babaandu ne baapa luyoka. Acha khangu mu Lukaangu, niio babaandu baba.
Nga Atalia ne alola, abona omwami omuyaakha emile anjeko khuloondekhana ne kumwiima. Ne babemeelesi ne bakhupi be chikhoombi baba bamwimileo. Babaandu boosi baba balikho bekhoya ne khukhupa chikhoombi. Atalia atabula chingubo chewe ne aloma ali, “Bureengu! Bureengu!”
Yehoyata se enya Atalia ererwe mu Lukaangu tawe. Nio alaka banamae bakhulu be kamae ali, “Mubukule mumurusie enje mumuyile akari we babemeelesi, mala mwire yesi yesi olakhaka khumureesia.”
Nono bamutiila bacha ne bamubisilia mu silibwa sie chifarasi mala bamuyila munju eyo mwami niio bamwirira.
Omusaayi Yehoyata akhola endakaano akari wo mwami ne babaandu ne Wele Omunyali Owa Bioosi, bali baliba babaandu ba Wele Omunyali Owa Bioosi. Lundi akhola endakaano akari wo mwami ne babaandu.
Nio babaandu boosi be sibala bacha munju eya Baali mala bakitechula yakwa. Baara alutare ne bifwaani biayo mu bitonyi mala berera Matani, omusaayi owa Baali ebweeni wa alutare echo.
Yehoyata ara baliindi khuliinda enju eya Wele Omunyali Owa Bioosi.
Abukula banamae bakhulu sipupu siliinda omwami ne baliindi be lichipi ne babaandu boosi be mu sibala mala baelekesia omwami khukhwama munju ya Wele Omunyali Owa Bioosi. Bamubisilia mu silibwa sie baliindi mala bamuyila mu lichipi.
Nono babaandu boosi be sibala basangaala. Ne lukoba lwaba ne kumuleembe enyuma wa Atalia khukhwirirwa mu lichipi.
Yoashi aba ne bukhulu bwe kimiiko saba ne arakikha khukhwamiia Yuda.

Mu mwiiko kukhola saba kwe khukhwamiia khwo mwami Yehu owa Isiraeli, Yoashi arakikha khukhwamiia nga omwami owa Yuda. Yoashi amiia ne ali mu Yerusalemu khulwe kimiiko kamakhumi kane. Maayi owa Yoashi aba Sibia khukhwama mu lukoba lwa Beerisheba.
Yoashi akhola kasiimisia Wele Omunyali Owa Bioosi mu bulamu bwewe bwoosi, sikila Yehoyata omusaayi amwekisia.
Ne kakhaba kario abuundu aesuta se onakwa tawe. Ne ebweeneyo babaandu bachiililila khuaana chimbosio ne khukhwosia bimuli biiunya kumuya kumulayi.
Aboolela buli omusaayi abukule chirupia khukhwama khu baandu bewe, mala chirumikhe khung'oona buli abuundu niio Lukaangu lwonekha.
Ne mumwiiko kukhola kamakhumi kabili na kitaru kwe khukhwamiia khwa Yoashi, basaayi baba basiili khung'oona abuundu osi osi mu Lukaangu tawe.
Nono omwami Yoashi alaanga Yehoyata omusaayi ne basaayi babaandi mala abareeba ali, “Siina sikila ne mukhang'oona niio Lukaangu lwonekha tawe? Nono khukhwama luno khuchiililila mukhabukulakho chirupia nicho munyoola tawe. Ne kakhali muchiaane khulwe khung'oona Lukaangu.”
Basaayi bafukiilila lino, lundi bafukiilila bali nibo se balang'oona Lukaangu tawe.
Nio Yehoyata omusaayi abukula lisanduku afutula kumwanya khu sifunikho mala ara lisanduku a alutare, kumukhono kumuseecha kwe khukhwingila munju eya Wele Omunyali Owa Bioosi. Basaayi ba baaba baliindi be silibwa bara chirupia choosi chichareerwa mu Lukaangu lwa Wele Omunyali Owa Bioosi mu lisanduku.
Buli lwosi nga chirupia ne chakuchanga mu lisanduku, omuandiki owo mwami no Musaayi Omukhulu Lukali bechanga ne babala mala ne baboa kimifuko kie chirupia chichaba munju eya Wele Omunyali Owa Bioosi.
Enyuma wako baelesianga chirupia nicho bakelile khu bakholi be kimilimo mu Lukaangu ne lundi charuungwanga khu babeechi be chimbao ne babombakhi.
Lundi baruunganga chirupia echo khu babeechi be kamabaale. Chirupia echo lundi bakulila kamabaale kamabeeche ne chimbao che khung'oona Lukaangu niio lwonekha, ne bibiindi bioosi bioosi bibienyekha.
Kakhaba kario, chirupia se charumikhwakho mu khung'oona bikoombe bie efwesa, bibuumba, chikhoombi, namwe bibiindu bie khukhwimiakho chitaa, namwe sisiindu siosi siosi sie efwesa namwe sie esahabu tawe.
Sikila bioosi biarumikhwa khuruunga bakholi be kimilimo ne khukula bibiindu birumikha mu khung'oona niio Lukaangu lwonekha.
Babaandu babemeelela kimilimo baba babeyikinwa lukali, khwako se babareeba bekesie nga barumikhira chirupia tawe.
Chirupia chichaanwa khu biianwa bie bumayaanu ne biianwa bie kamakhiikha se chareerwa mu Lukaangu tawe, chaba che basaayi.
Mu biise ebio, omwami Hasaeli owa Shamu ebwaakala lukoba lwa Katihi mala aluula. Ne ebaasia khucha khukhwibwaakala Yerusalemu.
Omwami Yoashi owa Yuda abukula bibiindu bitakatifu bioosi nibio bakuuka bewe Yehoshafati, Yehoramu ne Ahasia baana bara alubeka nga bitakatifu mala abiyila khu Hasaeli akhaba bibiindu biewe omwene bitakatifu ne esahabu yoosi eyanyoolekhana mu libiikhilo lie enju eya Wele Omunyali Owa Bioosi ne mu lichipi liewe. Nio Hasaeli arekukha arura Yerusalemu.
Nono bikholwa bibiindi bioosi bio omwami Yoashi ne koosi niko akhola biaandikwa mu sitabu sie chingano che Babaami ba Yuda.
Banamae babemeelesi bo mwami Yoashi bamukwangwaanila mala bereera Yoashi munju eye kimiliinda kikiikha e Sila.
Aaba Yosakari okhwa Shimeati ne Yehosabadi okhwa Shomeri, banamae bewe babili nibo babamwiira. Yoashi asiikhwa mu biliindwa bie babaami mu Lukoba lwa Daudi. Ne omusoleeli wewe Amasia amiia mu bweyaangu bwewe nga omwami.

Mu mwiiko kukhola kamakhumi kabili na kitaru kwe khukhwamiia khwa Yoashi okhwa Ahasia nga omwami owa Yuda, Yehoahasi okhwa Yehu arakikha khukhwamiia Isiraeli. Amiia Isiraeli ne ali mu Samaria khulwe kimiiko likhumi ne saba.
Yehoahasi akhola bumayaanu ebweeni wa Wele Omunyali Owa Bioosi. Aloonda bumayaanu bwa Yeroboamu okhwa Nebati. Yeroboamu akhola Isiraeli bakholela Wele Omunyali Owa Bioosi bumayaanu. Yehoahasi se alekha bumayaanu obwo tawe.
Ne Wele Omunyali Owa Bioosi aambila Isiraeli lirima mala abara mu bunyali bwa Hasaeli omwami owa Shamu no musoleeli wewe Beni-hadadi.
Nio Yehoahasi asaaya khu Wele Omunyali Owa Bioosi, mala Wele Omunyali Owa Bioosi akobosia lisaaya liewe. Kaba kario sikila Wele Omunyali Owa Bioosi abona bumiinikhi bwa Isiraeli ne lundi nga omwami owa Shamu ne abanaania.
Nono Wele Omunyali Owa Bioosi arumira Isiraeli omuonia, owabarusia mu munaanio kwe Bashamu. Nio Baisiraeli bamenya mu chingo chabwe nga ekhunyoa.
Ne kakhaba kario, Baisiraeli se balekha bumayaanu nibwo omwami Yeroboamu abayilamo tawe, ne kakhali bachiililila khubukhola ne sifwaani sia wele owe siikhasi Ashera siarama mu Samaria.
Yehoahasi saba ne banamae tawe ne bakhali banamae be chifarasi kamakhumi karaano, kamakaari ke liie chielefu ekhumi ne banamae bakeendela bikele busa chielefu ekhumi, kaba kario sikila omwami owa Shamu abeera abamala, aabaswalakilila nga lufuumbi abuulilo.
Nono bikholwa bibiindi bioosi bia Yehoahasi ne koosi niko akhola, ne bikholwa biewe bioosi bie bunyindaafu biaandikwa mu sitabu sie chingano che Babaami ba Isiraeli.
Afwa mala asiikhwa mu Samaria. Nio omusoleeli wewe amiisibwa mu bweyaangu bwewe nga omwami.
Mu mwiiko kukhola kamakhumi kataru ne kimiiko saba kie bubwami bwo mwami Yoashi owa Yuda, Yehoashi okhwa Yehoahasi amiisibwa nga omwami owa Isiraeli. Amiia Isiraeli ne ali mu Samaria khulwe kimiiko ekhumi na sita.
Yesi akhola bumayaanu khu Wele Omunyali Owa Bioosi nga omwami Yeroboamu ne akhola khulwe khuyila Isiraeli mu bumayaanu.
Nono bikholwa bibiindi bioosi nibio Yehoashi akhola, alala ne bikholwa biewe bie bunyindaafu mu liie nga ne apana no mwami Amasia owa Yuda biaandikwa mu sitabu sie chingano che Babaami ba Isiraeli.
Nono Yehoashi afwa mala asiikhwa mu biliindwa bie babaami mu Samaria. Omusoleeli wewe Yeroboamu owe khabili amiisibwa mu bweyaangu bwewe aba omwami.
Elisha amuboolela ali, “Bukula luyingo ne buembo.” Ne Yehoashi abibukula.
Nio Elisha amuboolela ali, “Yirekekha khulasa.” Omwami akhola ario mala Elisha ara kamakhono kewe khu kio mwami.
Ne Elisha aboolela Yehoashi ali, “Yikula enuma lubeka lwe ebukwe.” Yehoashi ekula. Nio amuboolela ali, “Lasa luembo!” Alasa. Ne Elisha aloma ali, “Luembo lwa Wele Omunyali Owa Bioosi lwe bukhili, luembo lwe bukhili khu Shamu! Oliipana ne Bashamu mu Afweki khukhwola nga ne obaula.”
Nono Elisha aboolela omwami abukule buembo bubuundi mala abulase asi khu liloba. Omwami alasa asi khu liloba khukhwola khataru, mala alekha.
Nio Elisha amuambila lirima, mala aboolela omwami ali, “Andi olasile khukhwola kharaano namwe sita, andi wakhakhiliile elala Bashamu. Ne kakhali nono olabaula busa khataru khong'ene.”
Elisha afwa mala asiikhwa.
Buli kumwiiko bipupu bie banuuli bie Bamoabu biengililanga bibwaakala sibala sia Isiraeli.
Siise silala omundu aba alikho asiikhwa. Silala khu bipupu bie banuuli chana siabonekha, mala babaandu abo bamwaata kumubili kwo omundu oyo mu siliindwa sia Elisha mala belukha. Nga kumubili kwo omundu oyo ne kwetiila khu bikuumba bia Elisha, omundu oyo alamukha mala enyokha eema.
Nono omwami Hasaeli owa Shamu anaania Baisiraeli mu bwami bwa Yehoahasi bwoosi.
Ne kakhali Wele Omunyali Owa Bioosi aba omulayi lundi owe siisa khu nibo. Se alekha babunisibwa tawe. Abakhebulila sikila endakaano yewe ne Aburahamu, Isaaka ne Yakobo. Se ebilila babaandu bewe tawe. Akhaba khukhwola luno Wele Omunyali Owa Bioosi akhalekha Isiraeli tawe.
Nga Hasaeli omwami owa Shamu ne afwa, Beni-hadadi, omusoleeli wewe amiia mu bweyaangu bwewe.
Nio Yehoashi okhwa Yehoahasi lundi abukula khukhwama khu Beni-hadadi okhwa Hasaeli chingoba nicho abukula khukhwama khu Yehoahasi raraawe.

Mu mwiiko kwe khabili kwe khukhwamiia khwa Yehoashi okhwa Yehoahasi nga omwami owa Isiraeli, Amasia okhwa Yoashi arakikha khukhwamiia Yuda.
Arakikha khukhwamiia ne ali ne bukhulu bwe kimiiko kamakhumi kabili na kiraano. Ne amiia ne ali mu Yerusalemu kimiiko kamakhumi kabili na tisa. Maayi wewe aba Yehoadini khukhwama Yerusalemu.
Akhola kasiimisia Wele Omunyali Owa Bioosi ne kakhali se aba nga omwami Daudi kukaawe tawe. Akhola niko Yoashi, raraawe aba ne akhola.
Se atechula abuundu aesuta tawe. Babaandu bachiililila khuaana chimbosio ne khukhwosielayo biiunya bulayi.
Nga Amasia ne anyoola bunyali busa ari, eera banamae bewe babeera omwami, raraawe.
Ne kakhaba kario se eera babaana babwe tawe. Akhola ario khuloondekhana nende liliaandikwa mu sitabu sie kamalaka sia Musa. Mu malaka omwo Wele Omunyali Owa Bioosi alaka ali, “Ba paapa se beerwa khulwe kamakhiikha niko babaana babwe bakhola tawe. Ne babaana se beerwa khulwe kamakhiikha ke bapaapa babwe tawe. Ne kakhali omundu eerwa khulwe kamakhiikha niko niye omwene akholile.”
Amasia eera banamae ba Edomu chielefu ekhumi mu litooma lie kumuunyu. Aamba lukoba lwa Sela mu liie mala alutiuukha ali Yokiteli. Lukoba olwo lusilaangwa lurio khukhwola luno.
Nio Amasia aruma barumwa khu mwami Yehoashi owa Isiraeli okhwa Yehoahasi (Yehoahasi aba okhwa Yehu) ne amuachilisia ali “yiicha khupane.”
Ne Yehoashi arumira Amasia, omwami owa Yuda likhuwa ali, “Sichakha sie kamawa khu Bikulu bia Lebanoni siaruma burume khu mutarakwa sili, ‘Lekhuula omukhaana wowo akhwalikhe khu musoleeli wase,’ Esaang'i eye Lebanoni yabirao mala yaswalakilila sichakha.
Luno Amasia, ewe waulile Baedomu. Ne liakilile welolile. Nyalikha ne efuma niyo oli ne nayo mala wikhale engo wowo. Siina sikila ne wenya khukhwirerera butinyu bucha khukhurerera libuna ewe ne babaandu bowo Bayuda?”
Ne kakhali Amasia aloba khurekeeresia. Nio omwami Yehoashi owa Isiraeli arekukha acha mala apana ne Amasia e Beti-shemesi eya Yuda.
Isiraeli yaula Yuda, mala banamae bewe belukha bakobola buli mundu mungo mwewe.
Yehoashi aamba Amasia nga omuboe acha ne naye mala aula Yerusalemu. Engilamo atechula lisiisi lie lukoba khukhwama a silibwa sia Efuraimu khukhwola khu silibwa sie khundulo, buleeyi bwe bikele chimia chine.
Abukula efwesa yoosi ne esahabu ne bibiindu bioosi nibio anyoola munju eya Wele Omunyali Owa Bioosi ne libiikhilo lie mwichipi lio omwami. Lundi aamba babaandu embaambe mala akobola Samaria.
Nono bikholwa bibiindi bioosi bia Yehoashi nibio akhola ne bunyindaafu bwewe, lundi nga ne apana ne omwami Amasia owa Yuda biaandikwa mu sitabu sie chingano che babaami ba Isiraeli.
Yehoashi afwa mala asiikhwa mu biliindwa bie babaami mu Samaria. Omusoleeli wewe Yeroboamu owe Khabili amiisibwa mu bweyaangu bwewe aba omwami.
Omwami Amasia owa Yuda amenya kimiiko ekhumi na kiraano enyuma we lifwa lio mwami Yehoashi owa Isiraeli.
Nono bikholwa bibiindi bioosi nibio Amasia akhola biaandikwa mu sitabu sie chingano che babaami ba Yuda.
Ekwangwaani yakholwa mu Yerusalemu eye khukhwira Amasia. Nio elukhila mu lukoba lwa Lakishi. Ne kakhali basiku bewe bamuloondakho mala bamwirirayo.
Basutila kumubili kwewe khu farasi bakukobosia e Yerusalemu, mala bamusiikha mu lukoba lwa Daudi.
Nio babaandu boosi ba Yuda babukula Asaria omwana wewe omusoleeli owe kimiiko ekhumi na sita, bamwamiisia aba omwami mu bweyaangu bwa raraawe.
Asaria ombakha Elati mala alukobosiela Yuda enyuma we lifwa lia raraawe.
Mu mwiiko kukhola ekhumi ne kiraano kie bubwami bwa Amasia, okhwa Yoashi omwami owa Yuda, Yeroboamu owe Khabili okhwa Yoashi amiisibwa aba omwami owa Isiraeli. Ne amiia ne ali mu Samaria kimiiko kamakhumi kane na mulala.
Akhola bumayaanu khu Wele Omunyali Owa Bioosi. Se alekhela elala bumayaanu bwo mwami Yeroboamu okhwa Nebati nibwo arangirira Isiraeli yakhola tawe.
Akobosiela Isiraeli lulwakha khukhwama mu silibwa sia Hamati khubira e bunaswa khukhwola khu nyanja eya Araba ebunafubo. Lino liaba lirio khuloondekhana ne lomo eya Wele Omunyali Owa Bioosi, Wele owa Isiraeli niyo aloma khubirira khu mukholi wewe omung'oosi Yona okhwa Amitai khukhwama e Kati-heferi.
Wele Omunyali Owa Bioosi abona ali linaanisibwa liaba likali khu Baisiraeli. Se abao mulala owalekhwa akhaba nasioobi namwe omulekhuule tawe. Ne mbao owabao khuyeeta Isiraeli tawe.
Ne kakhali Wele Omunyali Owa Bioosi se aloma ali acha khubunisilia elala Isiraeli khulwa mindali na mindali tawe. Khwako abareesia khubirira khu mwami Yeroboamu owe khabili.
Nono bikholwa bibiindi bioosi nibio Yeroboamu owe khabili akhola, ne bunyindaafu bwewe nga ne apana, mala akobosia khu Isiraeli chingoba cha Damasika ne Hamati, choosi chichaba cha Yuda, bioosi biaandikwa mu sitabu sie babaami ba Isiraeli.
Yeroboamu owe Khabili afwa mala asiikhwa mu biliindwa bie babaami ba Isiraeli. Ne omusoleeli wewe Sakaria amiisibwa mu bweyaangu bwewe aba omwami.

Mu mwiiko kukhola kamakhumi kabili na saba kwe bubwami bwo mwami Yeroboamu owe Khabili owa Isiraeli, Asaria okhwa Amasia amiisibwa aba omwami owa Yuda.
Aba ne bukhulu bwe kimiiko ekhumi na sita, mala amiia ne ali mu Yerusalemu khulwe kimiiko kamakhumi karaano na kibili. Maayi wewe aba Yekolia khukhwama Yerusalemu.
Asaria aloonda raraawe mu khukhola kasiimisia Wele Omunyali Owa Bioosi.
Ne kakhaba kario se arusiao abuundu aesuta tawe. Ne babaandu bachiililila khuanilayo chimbosio ne khukhwosia biiunya kumuya kumulayi.
Wele Omunyali Owa Bioosi aelesia Asaria bulwaale bwe kamakele, alwala khulwe bulamu bwewe bwoosi. Amenya munju yeng'ene. Ne omusoleeli wewe Yotamu emeelela be enju eyo mwami Asaria ne khukhwimeelela babaandu be mu sibala esio.
Nono bikholwa bibiindi bioosi bia Asaria ne koosi niko akhola biaandikwa mu sitabu sie chingano che babaami ba Yuda.
Nio Asaria afwa mala asiikhwa mu biliindwa bie babaami mu Lukoba lwa Daudi. Ne omusoleeli wewe amiisibwa aba omwami.
Mu mwiiko kukhola kamakhumi kataru na munaane kwe bubwami bwo mwami Asaria owa Yuda, Sakaria okhwa Yeroboamu owe Khabili amiisibwa aba omwami owa Isiraeli. Amiia ne ali mu Samaria khulwe kimieesi sita.
Akholela Wele Omunyali Owa Bioosi bumayaanu nga bakuuka bewe ne bakhola. Se alekha bumayaanu bwa Yeroboamu nibwo arangirira Isiraeli khukhola tawe.
Shalumu okhwa Yabesi akholela omwami Sakaria ekwangwaani amwirira e Ibuleamu, mala akobola mu bweyaangu bwewe nga omwami.
Nono bikholwa bibiindi bioosi nibio Sakaria akhola biaandikwa mu sitabu sie chingano che babaami ba Isiraeli.
Mu mwiiko kukhola kamakhumi kataru na tisa kwe bubwami bwo mwami Usia owa Yuda, Shalumu okhwa Yabesi amiisibwa aba omwami owa Isiraeli. Ne amiia ne ali mu Samaria khulwe kumwesi mulala.
Nio Menahemu okhwa Kati ama Tirisa acha Samaria. Eera Shalumu mala akobola mu bweyaangu bwewe nga omwami.
Nono bikholwa bibiindi bioosi nibio Shalumu akhola alala ne sikholwa sie ekwangwaani yewe biaandikwa mu sitabu sie chingano che babaami ba Isiraeli.
Mu siise nisio Menahemu aba ne ali khu lukeendo lwewe lwe khukhwama Tirisa khuchiililila, abunisilila elala lukoba lwa Tapua, babamenyamo nende be mu sibala sisialubotookhelesia. Kaba kario sikila be mu lukoba se bafukiilila bubwami bwewe tawe. Lundi atabulaka chinda che bakhasi baesiisie boosi.
Mu mwiiko kukhola kamakhumi kataru na tisa kwe bubwami bwo mwami Usia owa Yuda, Menahemu okhwa Kati amiisibwa aba omwami owa Isiraeli. Ne amiia ne ali mu Samaria khulwe kimiiko likhumi.
Akhola bumayaanu khu Wele Omunyali Owa Bioosi. Mu limenya liewe lioosi se alekhakho bumayaanu bwa Yeroboamu bwoosi nibwo arangirira Isiraeli khukhola tawe.
Omwami Puli owa Ashuru ebwaakala Isiraeli mala Menahemu amuelesia chitani eelefu ndala che efwesa nio anyoole buyeeti bwe khutasa kamaani khu Menahemu khukhila sibala. (Omwami Puli lundi alaangwa ali Tikilati Pileseri).
Menahemu anyoola chirupia khukhwama khu baandu baiinda ba Isiraeli boosi khulwe busuuru. Buli mulala arusia bitonyi kamakhumi karaano bie efwesa. Nio aelesia Puli omwami owa Ashuru. Nio omwami owa Ashuru akobolayo ne se amenya mu sibala esio tawe.
Nono bikholwa bibiindi bioosi bia Menahemu ne koosi niko akhola biaandikwa mu sitabu sie chingano che babaami ba Isiraeli.
Menahemu afwa mala omwana wewe Pekahia ela mu bweyaangu bwewe aba omwami.
Mu mwiiko kukhola kamakhumi karaano kwe bubwami bwo mwami Usia owa Yuda Pekahia okhwa Menahemu amiisibwa aba omwami owa Isiraeli. Amiia Isiraeli ne ali mu Samaria khulwe kimiiko kibili.
Akhola bumayaanu khu Wele Omunyali Owa Bioosi. Se alekha bumayaanu bwo mwami Yeroboamu okhwa Nebati nibwo akhola khulwe khurangirira Isiraeli abengisia mu bumayaanu tawe.
Peka okhwa Remalia, omunamae omukhulu owe banamae ba Pekahia, akhola ekwangwaani ne babaasie kamakhumi karaano khukhwama Kileati. Nio bereera Pekahia mwichipi, mukari mwe lisiisi lie lukoba, mu Samaria. Nio amiia ela mu bweyaangu bwa Pekahia aba omwami.
Nono bikholwa bibiindi bioosi bia Pekahia, ne koosi niko akhola biaandikwa mu sitabu sie chingano che Babaami ba Isiraeli.
Mu mwiiko kukhola kamakhumi karaano na kibili kwe bubwami bwo mwami Asaria owa Yuda, Peka okhwa Remalia amiisibwa aaba omwami owa Isiraeli. Amiia Isiraeli ne ali mu Samaria khulwe kimiiko kamakhumi kabili.
Akhola bumayaanu ebweeni wa Wele Omunyali Owa Bioosi. Se alekha bumayaanu bwo mwami Yeroboamu okhwa Nebati, nibwo arangirira Isiraeli khukhola tawe.
Mu ndaalo cha Peka omwami owa Isiraeli, Tikilati Pileseri omwami owa Ashuru aamba chingoba cha Iyoni, Abeli Beti, Maaka, Yanoa, Kedeshi ne Hasori ne bibala bia Kileati, Kalilaya ne Nafutali mala abukula babaandu acha ne nabo e Shamu nga baboe.
Mu mwiiko kukhola kamakhumi kabili kwe bubwami bwa Yotamu okhwa Asaria nga omwami owa Yuda, Hoshea okhwa Ela akholela omwami Peka ekwangwaani amwiira mala abukula bubweyaangu bwewe aba omwami.
Bikholwa bibiindi bioosi bia Peka, ne koosi niko akhola biaandikwa mu sitabu sie chingano che babaami ba Isiraeli.
Mu mwiiko kukhola khabili kwe bubwami bwa Peka okhwa Remalia nga omwami owa Isiraeli, Yotamu okhwa Usia amiisibwa aba omwami owa Yuda.
Amiia ne ali ne bukhulu bwe kimiiko kamakhumi kabili na kiraano. Amiia ne ali mu Yerusalemu khulwe kimiiko ekhumi na sita. Maayi wewe aba Yerusha, omukhaana owa Satoki.
Akhola kaali kamalayi khu Wele Omunyali Owa Bioosi nga Usia raraawe ne akhola.
Kakhaba kario, abuundu aesuta se onakwa tawe. Babaandu bachiililila khuaana chimbosio ne khukhwosielayo bibiindu biiunya bulayi. Yotamu niye owombakha silibwa sie engaaki sie Lukaangu.
Nono bikholwa bibiindi bioosi bia Yotamu ne koosi niko akhola biaandikwa mu sitabu sie chingano che babaami ba Yuda.
Mu ndaalo echo Wele Omunyali Owa Bioosi arakikha khuruma omwami Resini owa Shamu no mwami Peka owa Isiraeli khukhwibwaakala Yuda.
Yotamu afwa mala asiikhwa mu biliindwa bie bubwami mu Lukoba lwa Daudi. Ne omusoleeli wewe Ahasi aba omwami mu bweyaangu bwewe.

Mu mwiiko kukhola ekhumi na saba kwe bubwami bwa Peka okhwa Remalia omwami owa Isiraeli, Ahasi okhwa Yotamu amiia aba omwami owa Yuda.
Amiia ne ali ne bukhulu bwe kimiiko kamakhumi kabili. Amiia ne ali mu Yerusalemu khulwe kimiiko ekhumi na sita. Se akhola kasiimisia Wele Omunyali Owa Bioosi nga Daudi ne akhola tawe.
Ne kakhali aloonda chingila che babaami ba Isiraeli. Lundi osia omusoleeli wewe nga siianwa sie khukhwosia. Ekelaasia khu likhola lie khusinya lie babaandu nibo Wele Omunyali Owa Bioosi aba aoona arusia mu sibala nga Baisiraeli ne baba ne balikho becha.
Lundi aana chimbosio ne khukhwosia bibiindu biiunya bulayi abuundu aesuta, ne khu bikulu ne asi wa buli murongooro.
(Mu biise ebio ne bibieene omwami owa Edomu akobosia lukoba lwa Elati, mala aoona babaandu ba Yuda babamenyamo baruramo. Baedomu bengila mu Elati bamenyamo khukhwola luno.)
Ahasi aruma babaandu khu Tikilati Pileseri, omwami owa Ashuru, ne burume ali, “Ese ndi omukholi wowo lundi omwana wowo. Yiicha undeesie khukhwama khu baami ba Shamu ne Isiraeli balikho banjibwaakala.”
Ahasi abukula efwesa ne esahabu khukhwama mu Lukaangu ne mu libiikhilo lie mwichipi mala abirumira omwami owa Ashuru nga siianwa.
Tikilati Pileseri mu khukobosia lilila lia Ahasi arekukha acha khukhwibwaakala Damasika aluaamba. Era omwami Resini mala aamba babaandu abayila Kiri nga baboe.
Nga omwami Ahasi ne acha Damasika khukhwakaanana no mwami Tikilati Pileseri, abona ebweeneyo alutare mala aruma engo khu omusaayi Uria sifwaani sia alutare eyo ne bibiindu biloondekhana nasio bioosi.
Nio Uria ombakha alutare efwaana nga eyo mala akimala Ahasi ne akhakobola tawe.
Oli Ahasi akobola khukhwama Damasika, abona alutare. Esenda siimbi ne alutare eyo mala akiniinakho.
Nio omwami osielakho biianwa bie khukhwosia nende bie biakhulia. Lundi achukhakho biianwa bie khunywa ne kamalasile ke biianwa bie kumuleembe.
Arusia alutare eye kumukasa eya Wele Omunyali Owa Bioosi khukhwama ebweeni we enju eya Wele Omunyali Owa Bioosi. Alutare eyo yaba akari we enju eya Wele Omunyali Owa Bioosi ne alutare yewe. Nga akirusiao, akira ebunaswa wa alutare yewe.
Ne omwami Ahasi alaka Uria omusaayi ali, “Yosiela khu alutare emboofu biianwa bie khukhwosia bie kumutikhinyi, ne biianwa bie biakhulia bie ekolooba ne biianwa bie khukhwosia bio mwami nende bie biakhulia. Lundi yosielakho biianwa bie khukhwosia bie babaandu boosi be sibala nende bie biakhulia nende bie khunywa biabwe. Chukha khu alutare eyo kamalasile koosi ke biianwa bie khukhwosia ne kamalasile koosi ke chimbosio. Ne ekhali alutare eye kumukasa elaba eyase niyo ndeberamo bulakusi.”
Uria omusaayi akhola kano koosi nga omwami Ahasi ne amulaka.
Ne engila eye sabato niyo bombakha mwichipi mukari ne silibwa sisiingila mukari bioosi arusiao munju eya Wele Omunyali Owa Bioosi sikila omwami owa Ashuru.
Nono bikholwa bibiindi bioosi bia Ahasi, nibio akhola biaandikwa mu sitabu sie chingano che babaami ba Yuda.
Ahasi afwa mala asiikhwa mu biliindwa bie babaami mu Lukoba lwa Daudi. Nio omusoleeli wewe Hesekia amiia mu bweyaangu bwewe.

Mu mwiiko kukhola ekhumi na kibili kwe bubwami bwo mwami Ahasi owa Yuda, Hoshea okhwa Ela amiisibwa aaba omwami owa Isiraeli. Ne amiia Isiraeli ne ali mu Samaria khulwe kimiiko tisa.
Akholela Wele Omunyali Owa Bioosi bumayaanu. Kakhaba kario, se bwaba bukali nga bwe babaami babamiia Isiraeli ebweeni wewe tawe.
Omwami Shalumaneseri owa Ashuru apana ne naye mwiie. Hoshea aba asi owa Shalumaneseri mala amuruunga busuuru buli kumwiiko.
Ne kakhali kumwiiko mulala Hoshea aruma barumwa khu So, omwami owa Misiri ne amureeba buyeeti mala alekha khuruunga busuuru khu Ashuru bwa buli mwiiko. Nga Shalumaneseri amanya lino aamba Hoshea mala amura mu siboe.
Nono omwami Shalumaneseri ebwaakala Isiraeli mala engila mu Samaria. Khulwe kimiiko kitaru, Shalumaneseri abotookhelesia mala ebwaakala Samaria.
Mu mwiiko kukhola tisa kwe bubwami bwa Hoshea, omwami owa Ashuru
Samaria lwakwa sikila Baisiraeli bakholela Wele Omunyali Owa Bioosi, Wele wabwe bumayaanu. Wele Omunyali Owa Bioosi niye owabareera khukhwama Misiri, mu bunyali bwa Farao. Ne kakhali Baisiraeli baelesia lukoosi bawele babaandi.
Baloonda kimiima kie babaandu be chikholo nibo Wele Omunyali Owa Bioosi aba ne aoona barura mu sibala. Bamenya nga babaami babwe bamayaanu babekesia khumenya.
Baisiraeli bakhola bumayaanu khu Wele Omunyali Owa Bioosi Wele wabwe mu bwikisi. Beyombakhila abuundu aesuta mu ngoba choosi khukhwamila khu ndeleelwa khukhwola khu ngoba chisire.
Khu bikulu bioosi ne asi mu siniini sia buli kumurongooro kwe kamasaafu bemisiamo chinjeko che kamabaale ne bifwaani bia Ashera.
Ne bosielia bibiindu biiunya kumuuya kumulayi abuundu aesuta oosi nga be chikholo nibo Wele aoona barura mu maloba bakholanga. Baambia Wele Omunyali Owa Bioosi lirima ne bikholwa biabwe bimayaanu.
Ne basikamilanga bifwaani nibio Wele Omunyali Owa Bioosi aba ne abakaania ali “Mukhakhola kano tawe.”
Wele Omunyali Owa Bioosi aba akaania Isiraeli khubirira khu buli omung'oosi nende buli omuloli. Aloma ali, “Lekha chingila chenywe chimayaanu mala murie kamalaka kase kaali mu lilaka nilio naelesia bakuuka benywe, niko namwakaanisia enywe khubirira khu bakholi base bang'oosi.”
Ne kakhali Baisiraeli se baulila kano tawe. Baba baminyi nga bakuuka babwe ne bakhasuubila Wele Omunyali Owa Bioosi, Wele wabwe tawe.
Balekelesia kamalaka kewe ne endakaano yewe niyo akhola ne bakuuka babwe mala balekelesia ne likaania liewe. Basikamila bifwaani biikhali ne bung'ali tawe mala babene bosi bekela bakhali ne bung'ali tawe. Ne baloonda kimiima kie chikholo chichababotookhelesia nicho yaba Wele Omunyali Owa Bioosi abalaka ali bakhabaloonda tawe.
Balekha kamalaka koosi ka Wele Omunyali Owa Bioosi, Wele wabwe mala bakhola bifwaani bie chimoosi bibili. Lundi bakhola sifwaani sia Ashera, mala basikamila ching'enieesi ne khukholela wele Baali.
Boosia babaana babwe basoleeli ne bakhaana nga biianwa bie khukhwosia mala bakhola bufumu ne bulosi, mala beyikusia babeene khulwe khukhola bumayaanu mumoni cha Wele Omunyali Owa Bioosi mala bamuambia lirima.
Nono Wele Omunyali Owa Bioosi aambila Baisiraeli lirima likali mala abarusia mumoni chewe, alekha ekholo eya Yuda yong'ene.
Ne babaandu ba Yuda bosi se baria kamalaka ka Wele Omunyali Owa Bioosi, Wele wabwe tawe. Bekelaasia khu miima nikio banyoola khukhwama khu baandu ba Isiraeli.
Nono Wele Omunyali Owa Bioosi aloba Baisiraeli boosi, abaelesia kumunaanio mala abalekhuulila banuuli mala ekhumaliilikha abarusia mumoni chewe.
Enyuma wa Wele Omunyali Owa Bioosi khukhwabukhasia Isiraeli khukhwama khunju eya Daudi, Baisiraeli bamiisia Yeroboamu okhwa Nebati aaba omwami wabwe. Yeroboamu abakhola banjukha Wele Omunyali Owa Bioosi mala abaraangirira bakhola bumayaanu bukali.
Baisiraeli baloonda Yeroboamu mala bachiililila khukhola chingano choosi che bumayaanu nibwo niye akhola ne se balekhakho tawe.
Ekhumaliilikha Wele Omunyali Owa Bioosi abaana khukhwama ebweeni wewe, nga aba ne abakaania khubirira mu bakholi bewe bang'oosi ali alikhola. Nio babaandu ba Isiraeli babukulwa bayilwa mu mbaambe Ashuru niio basimenyile khukhwola luno.
Omwami owa Ashuru abukula babaandu khukhwama mu ngoba cha Babiloni, Kuta, Afa, Hamati ne Sefaribaimu. Abengisia mu ngoba cha Samaria, mu bweyaangu bwe Baisiraeli babayilwa mu mbaambe. Babukula chingoba echo chaba chichabwe mala bachimenyamo.
Mu khunyoa khwe khumenyayo khwabwe, se basaaya Wele Omunyali Owa Bioosi tawe. Nio Wele Omunyali Owa Bioosi abarumira chitalang'i mala chera balala khu nibo.
Omwami owa Ashuru aboolelwa ali wele arumire chitalang'i chilikho chiira babaandu babengisia chingoba cha Samaria sikila babaandu abo se bamanya lilaka lia wele owe sibala esio tawe.
Nio omwami owa Ashuru alaka ali, “Rumayo mulala khu basaayi baboe nibo mwareerire, mumukobosieyo
Nio mulala khu basaayi nibo bareera khukhwama Samaria acha mala amenya Beteli, ekesielayo babaandu nga banyala basaaya Wele Omunyali Owa Bioosi.
Ne kakhali be chikholo babengisia mu Samaria bachiililila khukhola bifwaani biabwe mala babira abuundu aesuta niio Baisiraeli ba Samaria baba ne bombakha. Buli ekholo yachiililila khukhola bifwaani bia wele wayo. Bifwaani ebio babira mu namwima che abuundu aesuta niio Baisiraeli ba Samaria bakhola. Buli ekholo yara bifwaani ebio mungoba nicho yamenyamo.
Babaandu ba Babiloni bakhola bifwaani bia wele Sukoti-Benoti, babaandu ba Kuti bakhola bifwaani bia Nerigali, babaandu ba Hamati bakhola bifwaani bia Ashima.
Babaandu ba Abi nabo bakhola bifwaani bia Nibuhasi ne Taritaki, ne babaandu ba Sefaribaimu bosia babaana babwe nga chimbosio khu wele babwe Atrameleki ne Anameleki.
Lundi babaandu abo basaaya Wele Omunyali Owa Bioosi ne kakhali barobora babaandu khukhwama mu nibo babeene, bakhola kimilimo nga basaayi ne babaandu chingano na ngano babaana chimbosio a namwima che abuundu aesuta.
Nio basaaya Wele Omunyali Owa Bioosi. Ne kakhali basaaya akhaba bawele babwe khuloondekhana ne kimiima kie bibala nibio bamamo.
Wele Omunyali Owa Bioosi aba akhola endakaano ne Baisiraeli ne abalaka ali, “Mukhasaaya bawele babaandi tawe. Mukhabenamila namwe mwabakholela, namwe mwabaanila chimbosio tawe.
Ne kakhali mularia Wele Omunyali Owa Bioosi owamurusia e Misiri ne bunyali bukali ne kamaani. Mulamwinamila niye ne khumuaanila niye chimbosio.
Buli lwosi mulikhola khuloondekhana nende kamalaka ne liilakiilisia nilio aamuandikila enywe. Mukhasikamila bawele babaandi tawe.
Ne mukhebilila endakaano niyo nakhola ne nanywe tawe.
Ne kakhali mulasaaya ese, Wele Omunyali Owa Bioosi, Wele wenywe, ne ese ndamureesia khukhwama khu basiku benywe boosi.”
Ne kakhaba kario, Baisiraeli se barekeeresia tawe. Bachiililila khuloonda kimiima kiabwe kie khaale.
Nio babaandu be chikholo abo basaaya Wele Omunyali Owa Bioosi, ne lundi bakholela bifwaani. Ne lisaaye liabwe basichiililila khukhola busa bario khukhwola luno.

Mu mwiiko kukhola khataru kwe bubwami bwa Hoshea okhwa Ela nga omwami owa Isiraeli, Hesekia okhwa Ahasi amiisibwa aba omwami owa Yuda.
Hesekia arakikha khukhwamiia ne ali ne bukhulu bwe kimiiko kamakhumi kabili na kiraano. Amiia ne ali mu Yerusalemu khulwe kimiiko kamakhumi kabili na tisa. Maayi wewe aba Abi, omukhaana owa Sakaria.
Akhola kaali kamalayi ebweeni wa Wele Omunyali Owa Bioosi bulayi bwene nga kukaawe Daudi ne akhola.
Aarusiao abuundu aesuta, atechula chinjeko mala arema akwiisia sifwaani sia Ashera. Lundi atonyaka mu bitonyi endemu eye kumukasa niyo Musa akhola, eyalaangwa bali Nehushitani. Khukhwola khu siise esio babaandu ba Isiraeli baba basiosiela bibiindu biiunya bulayi khundemu eyo.
Hesekia eyikina mu Wele Omunyali Owa Bioosi, Wele owa Isiraeli. Se abao omwami okundi mu Yuda ebweeni wewe namwe enyuma wewe owaba nga niye tawe.
Aba aria Wele Omunyali Owa Bioosi ne se amulekhakho tawe. Aliinda kamalaka niko Wele Omunyali Owa Bioosi aba ne aelesia Musa.
Ne Wele Omunyali Owa Bioosi aba alala ne naye. Buli sisiindu siosi siosi nisio akhola, akhilanga. Akhola bureengu khu mwami owa Ashuru ne se amukholela tawe.
Aula Bafilisiti khukhwamila khu ndeleelwa ndala khukhwola khu ngoba chisire. Abaula khukhwola lukoba lwa Kasa ne sibala sisialubotookhelesia.
Kumwiiko kukhola khane kwe bubwami bwa Hesekia, kwaba kumwiiko kukhola saba kwe bubwami bwo mwami Hoshea okhwa Ela mu Isiraeli. Mu biise ebio, omwami Shalumaneseri owa Ashuru ebwaakala mala abotookhelesia Samaria.
Enyuma we kimiiko kitaru kie khubotookhelesia, Shalumaneseri abukula Samaria. Ako kekholekha mumwiiko kukhola sita kwe bubwami bwa Hesekia ne kumwiiko kukhola tisa kwe bubwami bwa Hoshea.
Omwami owa Ashuru ayila Baisiraeli Ashuru nga baboe mala engisia balala mu nibo mu lukoba lwa Hala, balala khu ngingi che luluuchi lwa Habori ne Kosani, ne babaandi mu ngoba cha Medesi.
Samaria lwakwa sikila Baisiraeli se baria Wele Omunyali Owa Bioosi, Wele wabwe tawe. Ne kakhali bafunaka endakaano niyo aba ne akhola ne nabo mala baba barengu khu malaka koosi niko Musa, omukholi owa Wele Omunyali Owa Bioosi aba ne abaelesia. Se bakarekeeresia namwe bakaria tawe.
Mu mwiiko kukhola ekhumi na kine kwe bubwami bwo mwami Hesekia, Senakeribu omwami owa Ashuru ebwaakala chingoba chisire choosi cha Yuda mala achibukula.
Nio Hesekia, omwami owa Yuda aruma burume khu Senakeribu owaba ne ali Lakishi ali, “Nakholile kamakhiikha. Nosiima lekha khukhwibwaakala khwowo. Ne endakhuruunga siosi siosi nisio wenya.” Mu likobosia omwami owa Ashuru enya khukhwama khu Hesekia bitonyi chimia chitaru bie efwesa ne bitonyi kamakhumi kataru bie esahabu.
Ne Hesekia amuelesia efwesa yoosi eye mu Lukaangu nende eye mu libiikhilo lie mwichipi.
Lundi Hesekia amulula esahabu khukhwama khu miliango kie Lukaangu ne esahabu niyo niye omwene aba ne amaala khu mitalaachi kie muliango mala ayilila Senakeribu yoosi.
Omwami owa Ashuru aruma omwimeelesi owe banamae, omwimeelesi omuchili no mwimeelesi omukhulu alala ne banamae bakali boola e Yerusalemu. Bacha bema a mechi kaali angaaki, a muyila niio banabi be chingubo bakholelanga kimilimo kiabwe. Alwakha lureera kameechi khukhwama mu litiisi lie ngaaki.
Nga ne balanga omwami Hesekia, banamae bewe bataru barura bacha khukhwakaanana ne nabo. Baba Eliakimu okhwa Hilikia, owaba omwimeelesi owe lichipi, Shebuna omuandiki ne Yoa okhwa Asafu owaba omubiikhi owe kamaandike.
Ne Rabushake, omwimeelesi komanda owe banamae ba Ashuru ababoolela ali, “Boolela Hesekia muli, omwami omukali owa Ashuru aloma ali: Wareere lilieyikina khu siina?
Ewe wibaasia oli kamakhuwa kong'ene kanyala kaba lilirekekha ne kamaani khulwe liie? Naanu niye weyikiine nga ne okholeele Ashuru bureengu?
Bona ewe weyikiine Misiri. Ne Misiri eli nga lusaala lufuniikhe. Lunyala lwauna kumukhono kwo omundu olwetilakho. Farao akholanga busa ario khu baandu boosi bamweyikinanga.”
“Ne waaba ne onyala waloma oli, ‘Khweyikiine Wele Omunyali Owa Bioosi Wele wefwe,’ oyo se ali niye Wele owe abuundu aesuta ne chialutare nicho Hesekia atechula ta ku? Hesekia aboolela babaandu ba Yuda ne Yerusalemu ali, ‘Mukhoya musikamile alutare ndala yong'ene mu Yerusalemu.’
Nono yiicha khufukiilisiane no mwami owa Ashuru. Ndakhuelesia chifarasi chielefu chibili waaba ne onyala wanyoola babaandu bachitimia.
Waama oriena nono olobe akhaba omukeekhe khu banamae bo mwami owa Ashuru mala weyikine Misiri khulwe kamakaari ke liie ne batimia chifarasi?
Khutasa khwako ewe wibaasia oli nebwakaale sibala siowo ne sendi ne buyeeti bwa Wele Omunyali Owa Bioosi tawe? Wele Omunyali Owa Bioosi omwene niye owambooleele khusiibwaakala ne khusibunia.”
Nio Eliakimu okhwa Hilikia, Shebuna ne Yoa baboolela Rabushake bali, “omwami khukhusaba, lomaloma khwifwe mu lulomo lwa Ashuru sikila khuluulila. Okhalomaloma mu Lueburania tawe, sikila babaandu boosi baali khwisiisi balaulila.”
Ne kakhali Rabushake akobosia ali, “Ewe wibaasia oli omwami andumire ese khuboola bibiindu bino khwinywe ne khu mwami wenywe mweng'ene? Se kali kario tawe. Ese ndikho ndomaloma akhaba khu baandu babekhaale khwisiisi. Bakhalie bunyaalu bwabwe ne khunywa kameenyi kabwe, bulayi bwene nga enywe ne mukhakhole.”
Nio Rabushake enyokha eema mala alaanga lukali muluheburania ali, “Ulila ko omwami omukali owa Ashuru.
Omwami aloma ali, mukhalekha Hesekia amubea tawe. Hesekia se anyala amuonia enywe khukhwama khwise tawe.
Mukhalekha Hesekia amukhola enywe mweyikina Wele Omunyali Owa Bioosi ne amuboolela ali, ‘Wele Omunyali Owa Bioosi ng'ali alakhusikula efwe, ne lukoba luno se lulaelesibwa khu mwami owa Ashuru,’ tawe.
Mukharekeeresia ka Hesekia tawe. Omwami owa Ashuru aloma ali, ‘Khola kumuleembe ne nase mala mwiche khwise. Buli mulala khwinywe alalia chisabibu che kimisabibu. Lundi buli mulala alalia khukhwama khu mutuli kwewe ne khunywa kameechi khukhwama mu sebele chenywe.
Kakhabe kario khukhwola nga ese ne ekhakobole emuyile mu maloba kaali bulayi bwene nga kamaloba kenywe. Kamaloba ako kalimo biakhulia ne endali, engaanu, kimisabibu, kimiseituni ne bubuukhi. Nio mumenye ne se mulafwa tawe. Mukhalekha Hesekia amusilwaasia ne aloma ali Wele Omunyali Owa Bioosi alamureesia tawe.
Alikhoo wele khu bawele be chikholo chichiindi owaonia bibala biabwe khukhwama khu mwami owa Ashuru?
Bawele ba Hamati ne Aripoti luno bali waena? Bawele ba Sefaribaimu, Hena ne Iba bali waena? Alikhoo mulala khu beene abo owaonia Samaria?
Naanu mu bawele be bibala ebio bioosi owasikula bibala biabwe khukhwama khu mwami owa Ashuru? Nono siina sikila enywe ne mwibaasia muli Wele Omunyali Owa Bioosi anyala aonia Yerusalemu?’ ”
Ne kakhali basila busa chii. Se bamukobosia tawe. Omwami Hesekia aba ababoolela ali, “Mukhamukobosia tawe.”
Nio Eliakimu okhwa Hilikia omwimeelesi owe lichipi, Shebuna omuandiki ne Yoa omwimeelesi owe kamaandike batabula chingubo chabwe mu bubeeleli, mala bacha baboolela omwami niko omunamae omukhulu owa Ashuru aba ne aboolile.

Nga omwami Hesekia ne aulila kamakhuwa kabwe, atabula chingubo chewe mu bubeeleli, efwara likunia mala acha mu Lukaangu lwa Wele Omunyali Owa Bioosi.
Aruma Eliakimu owemeelelanga lichipi lio mwami, Shebuna omuandiki ne basaayi bakhulu bache khu mung'oosi Isaya okhwa Amozi. Boosi baba bafwarire kamakunia.
Baboolela Isaya bali, “Hesekia aloma ali, endaalo yino eli endaalo eye bubeeleli, kumunaanio ne eye chisoni. Khuli nga omukhasi ne ali embi khusaala mala se ali ne kamaani ke khusaala omwana oyo tawe.
Wakana Wele Omunyali Owa Bioosi, Wele wowo auliile kamakhuwa koosi niko Rabushake, niye omwami wewe owa Ashuru arumire khukhoma Wele omenyile mindali. Wele Omunyali Owa Bioosi akhola ario aana kumunaanio khu makhuwa niko auliile. Khwako sabila abo balarama.”
Barume bo mwami Hesekia becha khu Isaya.
Isaya ababoolela ali, “Boolela omwami muli, kano niko Wele Omunyali Owa Bioosi aloma: ‘Mukhaba ne buuri khu makhuwa niko muulile tawe. Mukheembeelela khulwe kamakhuwa kamabi niko bakholi bo mwami owa Ashuru balomile khwise tawe.
Lola, ndamuramo kumwoyo kwe buuri ne alaulila kamakhuwa kakhamanyikhaane tawe mala alakobola mu sibala siewe. Ne endamukhola ererwe mu sibala siewe.’ ”
Rabushake akobolayo mala anyoola omwami owa Ashuru alikho apana ne lukoba lwa Libuna. Aba auliile ali omwami arurire e Lakishi.
Likhuwa liolela omwami bali omwami Tirihaka owa Kushi
“Boolela Hesekia owa Yuda muli, okhalekha Wele niye wiyikina oyo akhubea tawe. Okhamusuubila ne aloma ali lukoba lwa Yerusalemu se lulaebwa khu mwami owa Ashuru tawe.
Lola ewe wauliile niko babaami ba Ashuru bakhola bibala bioosi. Babionakilanga elala. Ewe wibaasia oli olaresibwa ku?
Bakuka base babunia chingoba cha Kosani, Harani ne Resefu. Lundi babunia babaandu ba Beti-edeni babamenyanga mu Telasari. Ne bawele be babaandu babaonia ku?
Babaami be chingoba cha Hamati, Aripadi, Sefaribaimu, Hena ne Iba bali waena?”
Omwami Hesekia abukula ebarwa khukhwama khu barumwa mala akisoma. Acha mu Lukaangu, aara ebarwa eyo ebweeni wa Wele Omunyali Owa Bioosi.
Hesekia asaba ne aloma ali, “Ee, Wele Omunyali Owa Bioosi, Wele owa Isiraeli owekhala khu ndebe yowo eye bubwami angaaki we kerubi. Ewe weng'ene niwe Wele. Ewe Wele owe bubwami bwoosi bwe khwiloba. Wakhola liloba ne likulu.
Rekeeresia Ee Wele Omunyali Owa Bioosi, mala oulile. Moka, ee Wele Omunyali Owa Bioosi mala obone. Ulila kamakhuwa ka Senakeribu niko arumaniisie khukhukhoma ewe, Wele omenyile mindali.
Ng'ali ee Wele Omunyali Owa Bioosi babaami ba Ashuru babuniisie chikholo chingali ne kamaloba kacho.
Ne bosia bawele babwe sikila se baba wele tawe ne kakhali biaba bikholwa bio omwana owo omundu. Bionakwa sikila biaba kimirongooro ne kamabaale.
Nono luno, Wele Omunyali Owa Bioosi, Wele wefwe ekhusaba, khureesie efwe khukhwama khu Baashuru nio bibala bioosi bie khwiloba bilamanya bili ewe, Ee Wele Omunyali Owa Bioosi weng'ene oli Wele.”
Nio Isaya okhwa Amozi aruma burume aboolela omwami Hesekia ali, kano niko Wele Omunyali Owa Bioosi owa Isiraeli aloma: Nauliile lisaba liowo khwise khuloondekhana no mwami Senakeribu.
Kano niko Wele Omunyali Owa Bioosi aloma khu Senakeribu
“Omukhaana owe eyabwaana owa Sayuni,
akhulekelesia ewe ne khukhukhoma,
omukhaana owa Yerusalemu, akhusisiikhila ewe kumurwe.
Naanu niye okhomile ne khuchekheelela?
Naanu niye olayinganianga ne khukhweniinia?
Wabeele ne mbelekeu khwise, Omutakatifu owa Isiraeli!
Khubirira khu barumwa bowo,
wakhomile Wele Omunyali Owa Bioosi
walomile oli ndi ne chifarasi chase chingali
nachiile khu ngaaki khwe bikulu,
nachiile mu bikulu bileeyi bia Lebanoni,
nareema kimirongooro kimitarakwa kimileeyi,
ne kimirongooro Saipurasi kimilayi,
nacha mukari lukali,
mu musiru kumukali.
Nayaba chisebele,
ne khunywa kameechi ke sibala sikeni,
ne noomia chinuma che kameechi cha Misiri choosi,
khulwe khurumikhira sikele.
Okhaaulilakho oli,
kano kaba munganakani chase khukhwama khale tawe!
Nakarekekha khukhwama khale,
niko ekholile kekholekha luno luri,
nio mukaluukhasie chingoba chisire chibe kamabuumbi ke bubwonaki,
Bamenya barusibwemo kamaani,
bafwiile kimiooyo mala baambiilwe lirima,
babeele nga bunyaasi butoro,
nga bunyaasi buchoa khu nju,
bwauchwa ne ekhuungu ne bukhachoa tawe.
Manyile niio omenyile,
manyile chingila chowo,
lundi manyile nga ne oli ne lirima khwise.
Sikila wambaambiile lirima,
ne lililola liowo naliuulile,
endara lulobo lwase mu lioolu liowo,
ne endakhukhola okobolele khu ngila nikhwo wichiile.”
Isaya aboolela omwami Hesekia ali, “Esino sikhabe simanyisio sie kamakhuwa kaakhekholekhe, kumwiiko kuno mulalia biakhulia bibuukha bibieene, kumwiiko kwe khabili mukhalie biakhulia birombanga khu bibuukha ne kumwiiko kwe khataru miicha biakhulia mala mubikese. Lundi biaala kimisabibu mala mulie chisabibu.
Baaliona mu Yuda bakhasisine nga kumurogooro mala basaale baame kamatuunda.
Ne khukhabe ne babaandu bakharame e Yerusalemu, khu sikulu sia Sayuni babaandu batiiti bakharame. Sinani sia Wele Omunyali Owa Bioosi, Wele owe banamae nisio siikhakhole kano.
Khwako Wele Omunyali Owa Bioosi aloma khuloondekhana no mwami owa Ashuru ali, se akheche mu lukoba luno namwe alasemo luembo, namwe alwichekho ne engabo namwe ombakhekho abuundu e khubotookhelesia tawe.
Wele Omunyali Owa Bioosi aloma ali Senakeribu alikobolela khu muyila nikwo echelakho ne kumwene, ne se alingila mu lukoba luno tawe.
Ekhasute lukoba luno nduonie khulwe lisina liase ne khulwo omukholi wase Daudi.”
Siilo esio malaika owa Wele Omunyali Owa Bioosi acha mu kambi eye Baashuru mala eera banamae chielefu emia ndala ne chielefu kamakhumi munane na chiraano. Nga babaandu ne benyokha makhelebeende banyoola bafu bong'ene.
Nio Senakeribu omwami owa Ashuru arekukha mala acha engo, mala amenya e Ninefe.
Endaalo ndala Senakeribu aba alikho esaaya wele wewe Nisiroki munju eya wele wewe. Basoleeli bewe babili, Adurameleki ne Sharesa, bamwiira mala belukhila mu sibala sia Ararati. Nio omusoleeli wewe Esarihatoni amiia mu bweyaangu bwewe aba omwami.

Mu ndaalo echo omwami Hesekia aba omulwale lukali enga khufwa. Omung'oosi Isaya okhwa Amozi acha amuboolela ali, “Wele Omunyali Owa Bioosi aloma ali, ‘Kololosia kamakhuwa ke nju yowo, sikila se olaona tawe, olafwa.’ ”
Hesekia ayukha alola khwisiisi mala asaba Wele Omunyali Owa Bioosi ali.
“Ee Wele Omunyali Owa Bioosi ekhusaba okhebulile luno oli ese nakhukholela ewe mu busuubili ne kumwoyo kwase kwoosi. Ne nakholile kaali kamalayi ebweeni wowo.” Mala Hesekia alila burafu.
Isaya ne akharekukha abira aluya lwe akari lwo omwami tawe, elomo eya Wele Omunyali Owa Bioosi yamwichakho eli:
“Kobolayo mala oboolele Hesekia, omwami we babaandu base oli, Wele Omunyali Owa Bioosi, Wele owa raraao Daudi aloma ali, ‘Nauliile lisaba liowo. Naboone kamasika kowo. Ndakhuonia ne mu ndaalo ekhola khataru okhache munju eya Wele Omunyali Owa Bioosi.
Ndakhutasa kimiiko ekhumi na kiraano khu bulamu bwowo. Ndakhureesia ewe ne lukoba lwa Yerusalemu luno khukhwama khu mwami owa Ashuru. Endakhiinga lukoba luno khulwe lukoosi lwase samwene, ne khulwo omukholi wase Daudi.’ ”
Nono Isaya aboolela bakholi bo mwami ali tubundula chinduli mala muakhe mu libiimba liewe mala alaona.
Omwami Hesekia areeba Isaya ali, “Simanyisio siina silekesia sili Wele Omunyali Owa Bioosi alambonia, ne khu ndaalo eya khataru khanyale khucha munju eya Wele Omunyali Owa Bioosi?”
Isaya amukobosia ali, “Esino nisio silaba simanyisio sie khukhwekesia sili alaliinda lisuubisia liewe: Ewe wenya sisiiniini siche ebweeni bikele ekhumi namwe sikobole enyuma bikele ekhumi?”
Hesekia akobosia ali, “Lili liliangu khukhola sisiiniini siche ebweeni bikele ekhumi. Sikhole sikobole enyuma bikele ekhumi.”
Isaya asaba Wele Omunyali Owa Bioosi mala Wele Omunyali Owa Bioosi akhola sisiiniini siakobola enyuma bikele ekhumi khu ngasi niyo Ahasi aakhola.
Mu siise esio ne sisiene, Merodaki-baladani omwami owa Babiloni aulila ali omwami Hesekia abeele omulwale. Nio Merotaki-Baladani okhwa Baladani amurumira ebarwa ne siianwa.
Hesekia akanila barumwa mala abekesia buiinda bwewe: Enju, efwesa, esahabu ne bibiindu biiunya kumuuya kumulayi ne kamafura kaunya kumuuya kumulayi ne bulwaani. Se siabao sisiindu siosi siosi munju mwewe namwe abuundu osi osi mu bwami bwewe nisio akhabekesia tawe.
Nio omung'oosi Isaya acha khu mwami Hesekia mala amureeba ali, “Babaandu bano bamile waena, lundi balomile bali siina?”
Hesekia amukobosia ali, “Bamile mu sibala sie aleeyi. Bamile Babiloni.”
Isaya areeba lundi ali, “Baboone siina munju yowo?” Hesekia akobosia ali, “Baboone buli sisiindu siili munju yase. Se siliio sisiindu mu libiikhilo liase nisio ekhabekesie tawe.”
Nio Isaya aboolela Hesekia ali, “Ulila elomo eya Wele Omunyali Owa Bioosi:
Wele Omunyali Owa Bioosi aloma ali, ‘Lola biise bilikho biicha nibio buli sisiindu siili munju mwowo nende nisio bakukaao babiikha khukhwola khu ndaalo yino silibukulwa siyilwe Babiloni. Mbao silirama tawe.
Balala khu basoleeli bowo babeene nibo wasaala balibukulibwa. Balikholwa bachili khukhola mwichipi lio mwami owa Babiloni.’ ”
Omwami Hesekia ebaasia ali lino liboola lili kumuleembe kucha khubao ne buliindi bulayi mu siise sie bulamu bwewe, nio akobosia Isaya ali, “Elomo niyo wama khumboolela, khukhwama khu Wele Omunyali Owa Bioosi eli endayi.”
Bikholwa bibiindi bioosi nibio omwami Hesekia akhola, bikholwa biewe bie bunyindaafu bioosi, lundi nga ombakha litiisi ne khuyaba kimiliinda kie khureera kameechi mu lukoba, biaandikwa mu sitabu sie chingano che babaami ba Yuda.
Hesekia afwa mala omusoleeli wewe Manase amiia mu bweyaangu bwewe.

Manase aba ne bukhulu bwe kimiiko ekhumi na kibili nga ne arakikha khukhwamiia Yuda. Amiia ne ali mu Yerusalemu khulwe kimiiko kamakhumi karaano na kiraano. Maayi wewe aba Hefisiba.
Akhola bumayaanu ebweeni wa Wele Omunyali Owa Bioosi. Akhola ke khusinyisia nga Wele Omunyali Owa Bioosi ne atimania chikholo nicho aba ne aoona mu sibala nga babaandu bewe Isiraeli ne baba ne bengisia.
Manase ombakha abuundu aesuta lundi niio Hesekia raraawe aba ne atechula. Ombakha chialutare cha Baali mala akhola sifwaani sia Ashera, nga omwami Ahabu owa Isiraeli aba ne akhola. Lundi Manase asaaya ching'enieesi ne khuchikholela.
Ombakha chialutare munju eya Wele Omunyali Owa Bioosi, enju niyo Wele Omunyali Owa Bioosi aba aloma ali, “Mu Yerusalemu khasaayilwemo.”
Lundi Manase ombakha chialutare khulwe ching'enieesi mumbia chibili che enju eya Wele Omunyali Owa Bioosi.
Ne osia omusoleeli wewe nga siianwa sie khukhwosia. Akholanga buolelesi ne bufumu ne khureeba balakusi ne basaali. Akhola bumayaanu bukali khu Wele Omunyali Owa Bioosi mala amuambia lirima.
Asimikha sifwaani sia Ashera, nisio aakhola munju eya Wele Omunyali Owa Bioosi, abuundu niio Wele Omunyali Owa Bioosi aaba aboolela Daudi ne omusoleeli wewe Solomoni ali, “Munju muno, ne mu Yerusalemu nimwo endoboore khukhwama mu kholo choosi mu Isiraeli, khasaayilwemo mindali na mindali.
Se ekhakhole babaandu ba Isiraeli bauyauye lundi mala barure mu maloba niko nalaka bapaapa babwe tawe. Kaaba bali baba barekerefu mu khukhola koosi niko nabalaka, lundi baloonda kamalaka niko omukholi wase Musa abaelesia.”
Ne se baulila tawe. Manase abakhongelesia bakhola bumayaanu. Bakhola bumayaanu buboofu khukhila be chikholo nicho Wele Omunyali Owa Bioosi abunia nga Baisiraeli baba ne balikho becha.
Nio Wele Omunyali Owa Bioosi alomaloma khubirira mu bakholi bewe bang'oosi ali,
“omwami Manase akholile bie khusinya. Akholile bibiindu bimayaanu lukali khukhila bioosi nibio Baamori ba baaba mu Kanaani bakhola ebweeni wewe. Lundi araangirire babaandu ba Yuda mu khusikamila bifwaani.
Sikila kano, ese Wele Omunyali Owa Bioosi, Wele owa Isiraeli ndareera kamabi khu Yerusalemu ne khu Yuda nio buli mulala oliulila khu menako alirangararwa.
Ndaelesia Yerusalemu kumunaanio nga nikwo naelesia Samaria lundi nga nakhola Ahabu ne lisaaye liewe. Ndarusiliayo elala babaandu ba Yerusalemu.
Ndanjukha babaandu babarama, ne ndibalekhuulila basiku babwe babaule. Baliikela embaambe eye basiku babwe boosi. Lundi basiku babwe balibayaaya kimiaandu kiabwe.
Ndikhola ndio sikila bakholeele ese bumayaanu. Bambaambiisie lirima khukhwama siise nisio bakuuka babwe barurirakho mu Misiri khukhwola endaalo yino.”
Manase eera babaandu bakali bakhaba ne bubi tawe. Kimikhula kie sifuki kiechula khungila che mu Yerusalemu. Akhola kano khutasa mu khurangirira babaandu ba Yuda bakhola bumayaanu ebweeni wa Wele Omunyali Owa Bioosi.
Nono bikholwa bibiindi bia Manase nende koosi niko akhola ne bumayaanu nibwo akhola biaandikwa mu sitabu sie chingano che babaami ba Yuda.
Manase afwa mala asiikhwa mu siliindwa sia Usa. Nio omusoleeli wewe Amoni amiia mu bweyaangu bwewe.
Amoni aba ne bukhulu bwe kimiiko kamakhumi kabili na kibili nga ne arakikha khukhwamiia Yuda. Amiia ne ali mu Yerusalemu khulwe kimiiko kibili. Maayi wewe aba Meshulemeti omukhaana owa Harusi khukhwama mu lukoba lwa Yotiba.
Amoni akhola bumayaanu ebweeni wa Wele Omunyali Owa Bioosi nga raraawe Manase ne aakhola.
Akhola koosi niko raraawe akhola mala akholela bifwaani nibio raraawe akholela. Lundi asaaya bifwaani ebio.
Aloba Wele Omunyali Owa Bioosi, Wele owe bakuuka bewe, mala khuloonda chingila cha Wele Omunyali Owa Bioosi tawe.
Banamae ba Amoni bamukholela ekwangwaani mala bamwirira mwichipi liewe.
Babaandu ba Yuda bera babaandu babeera Amoni mala bamiisia Yosia omusoleeli wewe aba omwami mu bweyaangu bwa raraawe.
Nono bikholwa bibiindi bioosi nibio Amoni akhola biaandikwa mu sitabu sie chingano che babaami ba Yuda.
Amoni asiikhwa mu siluundu sia Usia mala omusoleeli wewe Yosia amiisibwa aba omwami mu bweyaangu bwewe.

Yosia akhola kasiimisia Wele Omunyali Owa Bioosi. Aloonda limenya lia kukaawe Daudi ne se alekhakho tawe.
Mu mwiiko kukhola ekhumi na munaane kwe bubwami bwa Yosia, omwami Yosia aruma Shafani omuandiki ache munju eya Wele Omunyali Owa Bioosi. Shafani aba okhwa Asalia lundi omwichukhulu owa Meshulamu.
Amulaka ali, “Cha khu Musaayi Omukhulu Lukali Hilikia mala akhuboolele bukali bwe chirupia nicho bareera munju eya Wele Omunyali Owa Bioosi, nicho baliindi babuusia khukhwama khu baandu.
Muboolele achielesie babemeelesi be Lukaangu.
Ne babemeelesi bano bachielesie bakholi bali a lukaangu khu lung'oona. Achielesie babeechi be kimirongooro, babombakhi ne babeechi be kamabaale. Lundi chirupia echo chirumikhe mu khukula chimbao ne kamabaale karumikha mu khung'oona Lukaangu.
Babemeelesi be kimilimo bali babeyikinwa lukali nono mukhabareeba baboole nga ne barumikhira chirupia echo tawe.”
Omusaayi Omukhulu Lukali Hilikia aboolela Shafani ali, “Nanyoolile sitabu sie Lilaka munju eya Wele Omunyali Owa Bioosi.” Hilikia aelesia Shafani sitabu esio mala Shafani asisoma.
Nio acha khu mwami mala amuboolela ali, “Bakholi bowo babukuule chirupia choosi chibeele mu Lukaangu mala bachieleesie khu bemeelesi be kimilimo kie khung'oona Lukaangu.”
Nio Shafani aboolela omwami ali, “Omusaayi Hilikia ambeleesie sitabu.” Ne Shafani asoma sitabu esio ebweeni wo mwami.
Nga omwami ne aulila kamakhuwa ke sitabu sie Lilaka, atabula chingubo chewe.
Omwami arusia lilaka khu Musaayi Omukhulu Lukali Hilikia, ne Ahikamu okhwa Shafani ne Akibori okhwa Mikaya ne shafani omuandiki ne Asaia omuliindi wo mwami. Aloma ali,
“Cha mundebeere ese Wele Omunyali Owa Bioosi ne khulwe babaandu, ne Yuda yoosi khuloondekhana ne kamakhuwa ke mu sitabu sinyooleekhe sino. Wele Omunyali Owa Bioosi akhuambiile efwe lirima likali sikila bakuuka befwe se bakhola niko sitabu sino siboola khuloondekhana ne nafwe tawe.”
Nono Hilikia, Ahikamu, Akibori, Shafani ne Asaia bacha bareeba omung'oosi Hulida, owamenya lubeka lulala lwa Yerusalemu. (Omuseecha owa Hulida aba Shalumu, okhwa Tikiba. Shalumu lundi aba omwichukhulu owa Harihasi. Shalumu emeelelanga e kabati eye chingubo mu Lukaangu.) Babaandu baraano abo bacha khu Hulida.
Omung'oosi oyo ababoolela ali, “Wele Omunyali Owa Bioosi, Wele owa Isiraeli aloma ali, ‘Cha muboolele omundu omurumire enywe khwise muli,
Wele Omunyali Owa Bioosi aloma ali, lola ndikho nja khureera kumunaanio abuundu ano ne khu bamenywa bao. Ndakhola koosi ke mu sitabu niko omwami owa Yuda asomile.
Kalaba kario sikila babaandu bandekhile ese mala bosiele bawele babaandi bibiindu biiunya kumuuya kumulayi. Ne bambaambiisie lirima khulwe bikholwa biabwe bioosi. Khwako, naambiile abuundu ano lirima likhawa tawe.
Ne kakhali boolela omwami owa Yuda omurumire khureeba Wele Omunyali Owa Bioosi muli Wele Omunyali Owa Bioosi owa Isiraeli aloma ali: khuloondekhana ne kamakhuwa niko ouliile,
kumwoyo kwowo kweboombiisie. Ne ewe weboombiisie ebweeni wa Wele Omunyali Owa Bioosi nga ouliile niko endomile khuloondekhana ne abuundu ano ne bamenywa bao. Weboombiisie nga ne ndomile ndi lukoba lwa Yerusalemu lulianjukhwa busa mala luliba silaamo. Kamakhuwa ako kakilile ewe watabula chingubo chowo mala walila ebweeni wase. Sikila kano, sesi nakhuuliile.
Khwako, lola, ndakhukhola ofwe mu muleembe. Ne se okhabone bumayaanu bwoosi nibwo ekhareere mu Yerusalemu tawe.’ ”
Nio babaandu baraano abo bakobola khu mwami Yosia ne burume obwo.

Nio omwami Yosia arumania mala basaakhulu boosi ba Yuda ne Yerusalemu bacha niio aba.
Omwami ne babaandu ba Yuda boosi ne bamenywa ba Yerusalemu boosi bacha munju eya Wele Omunyali Owa Bioosi. Akhaba basaayi ne bang'oosi alala ne babaandu boosi, bakhulu ne batiiti sitube bacha. Omwami asoma kamakhuwa koosi ke mu sitabu sie endakaano sisiaba ne sinyooleekhe munju eya Wele Omunyali Owa Bioosi babaandu ne barekereesie.
Omwami eema siimbi ne njeko mala akhola endakaano ne Wele Omunyali Owa Bioosi khuloonda chingila cha Wele Omunyali Owa Bioosi ne khuliinda kamalaka kewe ne kumwoyo kwewe kwoosi ne bulamu bwewe, ne khukhola ke mu ndakaano. Ne babaandu boosi baambana ne Yosia khukhola endakaano.
Arusiao basaayi nibo babaami ba Yuda barakho kamakhono. Barebwakho kamakhono khukhwosia bibiindu biiunya kumuuya kumulayi abuundu aesuta mungoba cha Yuda ne abuundu ali siimbi ne Yerusalemu. Abo babosielanga Baali, ne enyanga, kumwesi, sulwe ne ching'enieesi bibiindu biiunya kumuuya kumulayi, boosi arusiao.
Arusia mu Lukaangu sifwaani sia Ashera. Ayila sifwaani esio mwitooma lie luluuchi lwa Kiduroni. Asiosia mala abukula likokhe liasio alisalanisia abuundu niio basiikhanga babaandu.
Atechula chinju che balaaya be siseecha be mu lukaangu
Areera mu Yerusalemu basaayi be bifwaani boosi ba baaba mu ngoba cha Yuda, ne mu sibala sioosi. Onakaka abuundu aesuta oosi niio boseelanga bibiindu biiunya kumuuya kumulayi khukhwama Keba khukhwola Beerisheba. Akhaba lundi atechula abuundu aesuta a aaba mu silibwa sia Yoshua omuruki we lukoba. Silibwa esio siaba kumukhono kumukhasi kwe silibwa siboofu sie khukhwingila mu lukoba.
Kakhaba kario basaayi be abuundu aesuta se bacha khu alutare eya Wele Omunyali Owa Bioosi e Yerusalemu tawe. Ne kakhali balia kumukaati kukhalimo limela tawe khukhwama khu basaayi basiaabwe.
Lundi Yosia arusia chifarasi nicho babaami ba Yuda baba ne bara alubeka khulwe enyanga mala osia kamakaari ke liie kakakholanga kimilimo kie khusaaya khuno. (Bino biaba biabiikhwa siimbi e silibwa ne bumenyo bwa Nasani Meleki omunamae omukhulu.)
Akhweesa arusia chialutare chichaba mu lusiro lwe ekorofa eya Ahasi. Chialutare echo chakholwa ne babaami ba Yuda. Omwami Yosia atechula alala ne chialutare nicho omwami Manase akhola mu mbya chibili che enju eya Wele Omunyali Owa Bioosi, acharamo bitonyi bibili mala achimwaata mu litooma lia Kiduroni.
Yosia onakaka abuundu aesuta niio omwami Solomoni aba ne akhola ebukwe owa Yerusalemu, khulwe khusaaya. Ashitoreti wele owe Basidonia, Chemoshi wele owe Bamoabu ne Moleki wele owe Baamoni. Abuundu ao aba ebunafubo we sikulu sia Miseituni
Omwami Yosia atechula chinjeko mu bitonyi. Aremakakamo wele Asherimu mala abuundu niio biabechanga echusiao kamakuumba ke babaandu.
Yosia alola mala abonayo biliindwa khu lukulu. Arumania barusia kamakuumba kamwo mala bakosiela khu alutare. Mungila yino onakaka alutare eyo khuloondekhana ne likhuwa lia Wele Omunyali Owa Bioosi nilio omung'oosi wewe ang'oola. Owang'oola bung'oosi buno,
Areeba ali, “Siliindwa esio sia naanu?”
Babaandu ba Beteli bamukobosia bali, “Sili sio omung'oosi owecha khukhwama Yuda mala ang'oola bibiindu nibio ewe wama khukhola khu alutare.”
Yosia aloma ali, “Lekha sibe. Kamakuumba kewe kakharusibwao tawe.”
Nio bikuumba biewe bialekhwa alala nende bio omung'oosi owama Samaria.
Yosia arusiao binamwima bie abuundu aesuta bibiaba mungoba cha Samaria nibio babaami ba Isiraeli baba ne bakhola mala baambia Wele Omunyali Owa Bioosi lirima. Akhola abuundu aesuta ao bulayi bwene nga ne akhola mu Beteli.
Erera basaayi boosi be abuundu aesuta khu alutare mala abosielakho kamakuumba ke babaandu. Nio akobola Yerusalemu.
Omwami Yosia alaka babaandu boosi ali, “Khola e Pasaka khulwa Wele Omunyali Owa Bioosi, Wele wenywe nga ne kaandikwa mu sitabu sie endakaano sino.”
Khukhwama mu siise nisio babemeelesi bemeelelanga Isiraeli, Epasaka nga eyo erio yaba ekhakholwakho tawe. Akhaba mu ndaalo che babaami boosi ba Yuda ne Yerusalemu, Epasaka erio se yekholekhakho tawe.
Ne kakhali mu mwiiko kwe ekhumi na munaane kwe bubwami bwa Yosia e pasaka yakholwa mu Yerusalemu khulwa Wele Omunyali Owa Bioosi.
Khutasa khwako Yosia arusia balakusi, bafumu, bifwaani biilaangwa Terafimu ne bifwaani bibiindi khukhwama mu maloba ka Yerusalemu ne Yuda. Mu khukhola kano enya emekhe kamakhuwa ke lilaka kakaandikwa mu sitabu nisio omusaayi Hilikia anyoola munju eya Wele Omunyali Owa Bioosi.
Se abakhoo omwami ebweeni wa Yosia namwe enyuma wewe owakobolela Wele Omunyali Owa Bioosi ne kumwoyo kwewe kwoosi, ne kamebaasio kewe koosi ne kamaani kewe koosi, khuloondekhana nga lilaka lia Musa ne liboola tawe.
Kakhaba kario lirima likali nilio Wele Omunyali Owa Bioosi aba nalio liachiililila khuburukha sikila niko Manase akhola.
Wele Omunyali Owa Bioosi aloma ali, “Ndirusiao Yuda khukhwama mumoni chase nga ne nakhola Isiraeli. Ndamwaata lukoba lwa Yerusalemu nilwo narobora luno ne nju niyo naloma ndi balinjisaayilamo.”
Nono bikholwa bibiindi bioosi bia Yosia ne koosi niko akhola biaandikwa mu sitabu sie chingano che babaami ba Yuda.
Nga Yosia ne aba omwami, Farao Neko owa Misiri arangirira banamae bacha khukhwibwaakala omwami owa Ashuru aluuchi lwa Efurati. Yosia acha khukhiingilila Bamisiri e Mekido mala Neko amwirira ebweeneyo enyuma we khumubona.
Banamae bewe basutila kumubili kwewe mu likaari lie kamae khukhwama Mekido bamuyila Yerusalemu. Bamusiikha mu siliindwa siewe.
Ne babaandu ba Yuda babukula omwana wewe omusoleeli Yoahasi bamukhola omwami mu bweyaangu bwa raraawe.
Yoahasi arakikha khukhwamiia ne ali bukhulu bwe kimiiko kamakhumi kabili na kitaru. Amiia ne ali mu Yerusalemu khulwe kimieesi kitaru. Maayi wewe aba Hamutali, omukhaana owa Yeremia khukhwama mu lukoba lwa Libuna.
Akhola bumayaanu khu Wele Omunyali Owa Bioosi nga bakuuka bewe ne bakhola.
Bubwami bwewe bwakama nga Farao Neko owa Misiri ne amubukula nga omuboe amuyila Ribula, mu sibala sia Hamati nio akhamwiira mu Yerusalemu tawe. Nio Farao akhola Yuda yaruunga busuuru bitonyi emia bie efwesa ne sitonyi sie esahabu.
Farao Neko amiisia Eliakimu okhwa Yosia aaba omwami owa Yuda mu bweyaangu bubwaba bwa Yosia, mala akaluukhasia lisina liewe liaba Yehoyakimu. Farao Neko abukula Yoahasi amuyila Misiri mala afwilayo.
Omwami Yehoyakimu arusianga efwesa ne esahabu. Lundi areebanga busuuru khukhwama khu baandu khuloondekhana ne lilaka lia Farao. Abukulanga busuuru khuloondekhana ne sikelo sie buiinda bwabwe.
Yehoyakimu akhola bumayaanu khu Wele Omunyali Owa Bioosi bulayi bwene nga bakuukawe ne bakhola.

Wele Omunyali Owa Bioosi aruma bipupu bie Bakalidayo, Bashamu, Bamoabu, ne Baamoni bonakake Yuda khuloondekhana ne elomo eya Wele Omunyali Owa Bioosi niyo alomaloma khubirira khu bakholi bewe bang'oosi.
Ng'ali kano kakholekha khu Yuda khuloondekhana ne lilaka lia Wele Omunyali Owa Bioosi lie khubarusia mumoni chewe sikila bumayaanu bwa Manase bwoosi nibwo akhola.
Lundi kekholekha sikila sifuki sie babaandu bakhali ne kamabi tawe nisio Manase achukha. Manase achukha sifuki sikali mu Yerusalemu sie babaandu bakhaba ne kamabi tawe. Wele Omunyali Owa Bioosi se anyala khubeela Yuda tawe, khuloondekhana nende niko Manase akhola.
Nono bikholwa bibiindi bioosi bia Yehoyakimu ne koosi niko akhola biaandikwa mu sitabu sie chingano che babaami ba Yuda.
Yehoyakimu afwa mala omusoleeli wewe Yehoyakini amiia mu bweyaangu bwewe.
Ne Farao owa Misiri se echakho mu Yuda lundi tawe, sikila omwami owe Bababiloni aba abukuule bibiaba bioosi bia Farao owa Misiri khukhwama khu luuchi lwa Efurati khukhwola ebunaswa khu lwakha lwa Misiri.
Yehoyakini aba ne bukhulu bwe kimiiko ekhumi na munaane nga ne arakikha khukhwamiia Yuda. Amiia ne ali mu Yerusalemu khulwe kimieesi kitaru. Maayi wewe aba Nehushita, omukhaana owa Elinatani khukhwama Yerusalemu.
Akhola bumayaanu ebweeni wa Wele Omunyali Owa Bioosi nga raraawe ne akhola.
Mu siise sie bubwami bwewe, banamae ba Nebukadinesa omwami owa Babiloni, becha khukhupana ne lukoba lwa Yerusalemu mala balubotookhelesia.
Banamae bewe ne basilubotookhelesia, Nebukadinesa omwene echa Yerusalemu.
Ne omwami Yehoyakini omwene alala ne maawe, basoleeli bewe, banamae bewe, ne banamae be lichipi beaana babeene khu mwami owa Babiloni. Nebukadinesa aamba Yehoyakini nga omuboe mu mwiiko kukhola munaane kwe bubwami bwa Nebukadinesa.
Nebukadinesa asuta bibiindu bie mu libiikhilo bioosi bie munju eya Wele Omunyali Owa Bioosi nende bie mu libiikhilo lie mwichipi. Atonya bibiindu bie esahabu bioosi bie munju eya Wele Omunyali Owa Bioosi nibio omwami Solomoni aba ne akhola. Kano koosi kekholekha nga Wele Omunyali Owa Bioosi ne aloma.
Nebukadinesa abukula babaandu be mu Yerusalemu boosi, babaandu be nju eye bubwami boosi ne babaandu be kamaani boosi nga baboe. Boosi alala baba babaandu chielefu ekhumi baboe. Lundi arusia mu sibala babaandu banabi alala ne baabasi, acha nabo alekha batambi bong'ene.
Lundi ayila Babiloni babaandu be kamaani boosi chielefu saba. Lundi abukula banabi ne baabasi e elefu ndala. Boosi baba babaandu be kamaani lundi baboolana mwiie.
Omwami Sedekia akhola bumayaanu khu Wele Omunyali Owa Bioosi bulayi bwene nga omwami Yehoyakimu aaba ne akhola.
Wele Omunyali Owa Bioosi aambila babaandu ba Yerusalemu ne Yuda lirima, nio abauyisia barura mumoni mwewe. Nono Sedekia akholela omwami owa Babiloni bureengu.

Nio lukoba lwabotookhelesibwa khukhwola mu mwiiko kukhola ekhumi na mulala kwa Sedekia.
Oli khu ndaalo eya tisa eye kumwesi kwe khane kwe kumwiiko kukhola ekhumi na mulala okwo, enjala yaba endafu lukali mala babaandu khuba ne siakhulia tawe.
Baatula lisiisi lie lukoba akhaba Bakalidayo ne baba ne babotookhelesie lukoba. Omwami ne banamae boosi belukha musilo. Belukhila niio baatula, mala babirira mu siluundu sio mwami mala balola mu litooma lia Yoritani.
Ne kakhali banamae Bakalidayo batimania omwami Sedekia, mala bamuambila mu sibala sie keewa sia Yeriko. Banamae bewe boosi bamwaanjukha.
Sedekia abukulwa ayilwa khu mwami Nebukadinesa owaba ne ali mu lukoba lwa Riba mala ebweeneyo Nebukadinesa amukhalakila.
Babaana ba Sedekia beerwa, Sedekia ne aloleleele. Nio Nebukadinesa atomola chimoni cha Sedekia achirusiamo, amuboa kiminyololo, mala amubukula amuyila e Babiloni.
Oli khu ndaalo eya saba eye kumwesi kwa kharaano kwe kumwiiko kwe ekhumi na tisa kwe khukhwamiia khwo mwami Nebukadinesa mu Babiloni, Nebusaratani omwimeelesi owe baliindi bo mwami acha mu Yerusalemu.
Osia Lukaangu, lichipi ne chinju choosi mu Yerusalemu. Osia buli enju emboofu.
Ne banamae Bakalidayo ba baaba ne Nebusaratani batechula lisiisi liliabotookhelela lukoba lwa Yerusalemu.
Nono Nebusaratani aamba bakholi basicha, babaandu babarama mu lukoba boosi alala ne nabo babelukhila khu mwami owa Babiloni ne babaandu boosi be sibala abayila mu mbaambe e Babiloni.
Ne kakhali Nebusaratani alekha balala khu baandu bataambi lukali mu Yuda khuba baremuli be kamaruuti ne khulima.
Babukula akhaba chinyuungu, bitaulilo kamakasi ke bibuumba bie khukhwosielakho bibiindu biiunya kumuya kumulayi alala ne bibiindi bioosi bie kumukasa bibiarumikhanga khu mulimo mu Lukaangu.
Babukula ne bifuria ne chipwakuli. Babukula buli sisiindu sie esahabu nende sie efwesa.
Bibiindu bie kumukasa nibio omwami Solomoni akhola khulwe Lukaangu, chinjeko chibili, kamatangi ne biteetwe biaba bisiro bukali lukali.
Buli enjeko yaba buleeyi bwe bikele likhumi lilala na munaane ne buniina bikele bitaru. Chinjeko echo chaba chabotookhelesibwa ne lutiimba lwe kamakomanga. Bioosi bino biaba bie kumukasa.
Khutasakho, Nebusaratani komanda owe banamae baliindi abukula Omusaayi Omukhulu Lukali Seraya, Sefania omusaayi oloondela omukhulu ne babaandi bataru, baliindi be abuulilo nga baboe.
Mu lukoba abukulamo omunamae omukhulu owemeelela liie, bakeleki baraano bo mwami ba baaba ne basiili mu lukoba, ne omuandiki owaba komanda owemeelelanga babaandu mu liie. Lundi Nebusaratani abukula babaandu kamakhumi sita khukhwama mu lukoba lwa Yuda.
Ababukula mala abayila khu Nebukadinesa omwami owa Babiloni mu lukoba lwa Ribula.
Nebukadinesa abapa abeerera e Ribula mu maloba ka Hamati.
Nio babaandu ba Yuda bayilwa mu mbaame enje we sibala siabwe.
Banamae bakhulu boosi be kamae be lukoongo baulila bali omwami wabwe aroboore Kedalia khuba omuruki. Nga baulila ako, boosi becha ne banamae babwe e Misipa. Banamae bakhulu abo baba Ishimaeli okhwa Netania, Yoanani okhwa Karea, Seraya okhwa Tanihumeti, khukhwama mu lukoba lwa Netofa, ne Yasania khukhwama Maaka.
Kedalia abechubila ne banamae babwe ne aloma ali, “Mukharia sikila babemeelesi Bakalidayo tawe. Menya mu sibala sino, mala mukholele omwami owa Babiloni. Ne buli sisiindu sibe silayi khwinywe.”
Ne kakhali mu mwesi kukhola saba, Ishimaeli, okhwa Netania lundi omwichukhulu owa Elishama wenju eye bubwami echa ne babaandu ekhumi ebwaakala Kedalia, mala amwiira. Lundi eera Baisiraeli ne Bakalidayo ba baaba e Misipa.
Nio Baisiraeli boosi, bakhulu ne batiiti sitube, ne babemeelesi be kamae barekukha belukhila e Misiri sikila baba bariire Bakalidayo.
Mu mwiiko kukhola kamakhumi kataru na saba kwo mwami Yehoyakini owa Yuda khuba mu mbaambe, Ebilimerodaki arakikha khukhwamiia Babiloni. Ako kekholekha khu ndaalo ekhola kamakhumi kabili na saba eye kumwesi kwe khumi na kibili. Nga arakikha khukhwamiia Ebilimerodaki arusia Yehoyakini khukhwama mu mbaame.
Nio Ebilimerodaki alomaloma ne Yehoyakini bulayi. Lundi Ebilimerodaki aelesia Yehoyakini endebe eye lukoosi khukhila chindebe che babaami ba baaba ne naye e Babiloni.
Nio Yehoyakini afuula chingubo chewe che mu siboe, mala mu bulamu bwewe bubwarama bwoosi alichanga khu sialwa sio mwami.
Buli endaalo, khulwe bulamu bwewe bubwarama bwoosi aelesibwanga chirupia che khurumikhira.

Adamu aaba raraawe owa Seti, Seti aaba raraawe owa Enosi, Enosi aaba raraawe owa Kenani,
Kenani aaba raraawe owa Mahalaleli, Mahalaleli aaba raraawe owa Yareti.
Yareti aaba raraawe owa Enoka, Enoka aaba raraawe owa Metusela, Metusela aaba raraawe owa Lameki.
Lameki aaba raraawe owa Noa. Noa aaba ne babaana bewe basoleeli bataru: Shemu, Hamu ne Chafwesa.
Ba okhwa Chafwesa baba: Komeri, Makoki, Matai, Yabani, Tubali, Mesheki ne Tirasi.
Ba okhwa Komeri baba Ashikenasi, Difati ne Tokarima.
Ba okhwa Yabani baba Elisha, Tarishishi, Kitimu, ne Rotanimu.
Ba okhwa Hamu baba Kushi, Misiri, Puti ne Kanaani.
Ba okhwa Kushi baba Seba, Habila, Sabuta, Raama ne Sabuteka. Ba okhwa Raama baba Sheba ne Dedani.
Kushi aba ne omusoleeli bali Nimuroti, owaba ne kamaani khu sibala.
Misiri aaba raraawe owa Lutimu, Anamu, Lehabi, ne Nafutu.
Lundi ne Paturusi, ne Kasilu (niye Bafilisiti baamakho) ne Kafutorimu.
Ba okhwa Kanaani baba, Sidoni omubele, ne Heti.
Lundi Kanaani aaba paapa we Bayebusi, Baamori Bakirikashi,
Bahibi, Baariki, Basini.
Baaribati, Basemari ne Bahamati.
Ba okhwa Shemu baba Elamu, Ashuru, Arifakisati, Luti, Aramu, Usi, Huli, Keteri ne Mesheki.
Arifakisati aaba raraawe owa Shela. Ne Shela aaba raraawe owa Eberi.
Eberi aaba ne basoleeli babili, Peleki
Yokitani aaba raraawe owa Alimotati, Shelefu, Hasari-mabeti, Yera.
Lundi ne Hatoramu, Usali, Dikila.
Ebali Abimaeli, ne Sheba.
Lundi Ofiri, Hafila ne Yobabu.
Lisaaye liliama khu Shemu khukhwola khu Aburamu liabamo babaandu nibo bano: Shemu, Arifakisati, ne Shela.
Eberi, Peleki, ne Reu,
Seruki, Nahori, Tera,
ne Aburamu (owamanyikhana nga Aburahamu)
Aburahamu aba ne babaana basoleeli babili, Isaaka ne Ishimaeli.
Ba okhwa Ishimaeli baba Nebaioti (omusoleeli owa Ishimaeli omubele) Kedari, Atibeeli, ne Mibusamu.
Mishima, Tuma, Masa, Hatati, ne Tema.
Yeturi, Nafisi, ne Ketema.
Aburahamu aaba no mukhasi niye aamenyia busa nga omusaale, bali Ketura, basaala babaana basoleeli sita: Simurani, Yokisiani, Metani, Midiani, Isibaki ne Shua. Yokisiani aba ne basoleeli babili, Sheba ne Dedani.
Midiani aba ne babaana basoleeli baraano: Efa, Eferi, Hanoki, Abita ne Elida. Bano boosi baba lisaaye lia Ketura
Aburahamu aaba raraawe owa Isaaka ne Isaaka aba ne babaana babili, Esau ne Isiraeli.
Ba okhwa Esau baba Elifasi, Reueli, Yeushi, Yalamu ne Kora.
Ba okhwa Elifasi baba: Temani, Omari, Sefi, Katamu, Kenasi, Timuna ne Amaleki.
Ne ba okhwa Reueli baba Nahati, Sera, Shama ne Misa.
Bamenywa be khunyoa ba Edomu baama khu ba okhwa Seiri, Lotani, Siobali, Sibeoni, Ana, Dishoni, Eseri ne Dishoni.
Ba okhwa Lotani baba Hori ne Homamu. (Lotani aba ne omukooko bali Timuna).
Bokhwa Siobali baba Aliani, Manahati, Ebali, Shefi, ne Onamu.
Sibeoni aba ne basoleeli babili, Aia ne Ana.
Ana aba ne omwana wewe Dishoni. Ne babaana ba Dishoni baba Hamurani, Esibani Itirani ne Kerani.
Babaana ba Eseri baba Bilihani, Saabani ne Yaakani.
Ba okhwa Dishoni baba Usi ne Arani.
Abano bali babaami babamiia mu sibala sia Edomu ekhunyoa omwami yesi yesi ne akhamiiakho mu sibala sie Baisiraeli tawe:
Bela okhwa Beori khukhwama mu lukoba lwa Tinihaba.
Nga nga Bela ne afwa, Yobabu okhwa Sera khukhwama Bosira amiia mu bweyaangu bwewe.
Nga Yobabu ne afwa Husiamu khukhwama mu Temani amiia.
Nga Hushamu ne afwa, Hatati okhwa Betati khukhwama mu lukoba lwa Abiti owapana mala aula Bamidiani mu sibala sia Moabu amiia mu bweyaangu bwewe.
Nga Hatati ne afwa Samula khukhwama Masireka amiia mu bweyaangu bwewe.
Nga Samula ne afwa Saulo owa Rehoboti khu luuchi lwa Efurati amiia mu bweyaangu bwewe.
Nga Shauli ne afwa, Baali-hanani okhwa Akibori amiia mu bweyaangu bwewe.
Nga Baali-hanani ne afwa Hatati khukhwama mu lukoba lwa Pai amiia mu bweyaangu bwewe. Omukhasi wewe aba bali Mehetabeli omukhaana owa Matureti lundi omwichukhulu owa Mesahabu.
Hadadi afwa. Babemeelesi ba Edomu baba: Timuna, Alia, ne Yeteti.
Oholibama, Ela, ne Pinoni.
Kenasi, Temani, ne Mibisari.
Makitieli ne Iramu.

Bano nibo ba okhwa Yakobo: Rubeni, Simioni, Lawi, Yuda, Isakari, Sebuluni.
Dani, Yosefu, Benjamini, Nafutali, Kati ne Asheri.
Bano nibo basoleeli nibo Yuda asaala, Eri, Onani ne Shela. Bano nibo omukhasi wewe Batishua omukanaani amusaalila. Omusoleeli wewe Eri aba omumayaanu lukali mala Wele Omunyali Owa Bioosi amwiira.
Mu mukhaana wewe Tamari, ngwa walimusaani Eri, Yuda amusaalamo basoleeli babaandi babili, Peresi ne Sera.
Peresi aba ne babaana bewe basoleeli babili: Hesironi ne Hamuli.
Wandaaye Sera aba ne babaana basoleeli baraano: Simuri, Etani, Hemani, Kalikoli ne Tara.
Akani
Omwana owa Etani aba bali Asaria.
Hesironi aba ne basoleeli bataru: Yeraimeeli, Ramu, ne Kelubai.
Rama aaba raraawe owa Aminatabu, ne Aminatabu aaba raraawe owa Nasioni, Nasioni aba omwimeelesi we babaandu ba Yuda.
Nasioni aaba raraawe owa Salima, Salima aaba raraawe owa Boasi.
Boasi aaba raraawe owa Obeti, Obeti aaba raraawe owa Chesi.
Chesi aba ne basoleeli saba: omubele aba Eliabu oloondakho aba Abinatabu, owa khataru aba Simea.
Owa khane aba Netaneli owa kharaano aba Ratai,
owa sita aba Osemu, owa saba aba Daudi.
Akhaba lundi aba ne bakhaana babili Seruya ne Abikaili.
Seruya omukhaana owa Chesi aba ne basoleeli bataru, Abisai, Yoabu ne Asaeli.
Abikaili aaba mukha Amasa okhwa Yeteri owe lisaaye lia Ishimaeli.
Kalebu okhwa Hesironi aba ne bakhasi babili, Asuba ne Yerioti. Asuba asaalila Kalebu basoleeli bataru: Yesieri, Sobabu ne Aritoni.
Nga Asuba ne afwa, Kalebu areera omukhasi okundi bali Efurati mala basaala omwana omusoleeli bali Huri.
Huri aaba raraawe owa Uri ne Uri aaba raraawe owa Basaleli.
Hesironi ne ali bukhulu bwe kimiiko kamakhumi sita, akhwa omukhaana owa Makiri. Makiri aaba raraawe owa Kileati. Hesironi aaba ne omukooko owa Makiri basaala omwana omusoleeli bali Sekubu.
Ne Sekubu aaba raraawe owa Yairi. Yairi amiia
Ne Keshuri ne Aramu baamba Hafoti-yairi, sitube ne Kenati ne birekere bia Yairi. Ne chingoba kamakhumi sita. Lino lioosi liaba lisaaye lia Makiri raraawe owa Kileati.
Enyuma we lifwa lia Hesironi, omusoleeli wewe Kalebu ela khu Efurati owaba mukha raraawe. Asaalamo omwana omusoleeli bali Ashihuri raraawe owa Tekoa.
Yeraimeeli, omubele owa Hesironi asaala basoleeli baraano: Rama aba omubele, Buna, Oreni, Osemu ne Ahiya.
Yeraimeeli aba ne omukhasi okundi bali Atara, owaba maayi owa Onamu.
Rama asaala basoleeli bataru: Maasi, Yamini ne Ekeri.
Onamu asaala basoleeli babili: Siamai ne Yata. Siamai yesi asaala basoleeli babili, Natabu ne Abisiuri.
Lisina lio mukhasi owa Abisiuri aba bali Abikaili. Amusaalila basoleeli babili Abani ne Moliti.
Natabu wandaaye owa Abisiuri asaala basoleeli babili, Seleti ne Apaimu, ne Seleti afwa ne akhasaala omwana tawe.
Apaimu aaba raraawe owa Ishi, Ishi aaba raraawe owa Shesiani ne Shesiani aaba raraawe owa Alai.
Yata wandaaye owa Siamai asaala basoleeli babili: Yeteri ne Yonasani. Yeteri afwa ne akhasaala omwana tawe.
Yonasani asaala basoleeli babili, Peleti ne Sasa. Bano boosi baba be nju eya Yeraimeeli.
Shesiani asaala bakhaana bong'ene. Ne kakhali aaba ne nasioobi Omumisiri lisina bali Yariha.
Shesiani aelesia Yariha mulala khu bakhaana bewe aba omukhasi wewe. Basaala omusoleeli lisina bali Atai.
Atai aaba raraawe owa Nasani, ne Nasani aaba raraawe owa Sabati.
Sabati aaba raraawe owa Efulali ne Efulali aaba raraawe owa Obeti.
Obeti aaba raraawe owa Yehu ne Yehu aaba raraawe owa Asaria.
Asaria aaba raraawe owa Helesi, ne Helesi aaba raraawe owa Eliesa.
Eliesa aaba raraawe owa Sisimai, ne Sisimai aaba raraawe owa Sialumu.
Sialumu aaba raraawe owa Yekamia, ne Yekamia aaba raraawe owa Elisiama.
Kalebu aaba wandaaye owa Yeraimeeli. Omwana owa Kalebu omubele aba Mesia. Mesia aaba raraawe owa Sifu. Sifu aaba raraawe owa Maresha owaba raraawe owa Heburoni.
Heburoni asaala basoleeli bane: Kora, Tapua, Rekemu ne Shema.
Shema aaba raraawe owa Rahamu, Rahamu aaba raraawe owa Yorikeamu. Ne Rekemu aaba raraawe owa Siamai.
Siamai aaba raraawe owa Maoni. Maoni aaba raraawe owa Beti-suri.
Kalebu aaba no mukhasi niye aamenyia busa nga omusaale. Lisina liewe bali Efa. Asaala naye basoleeli babaandi bataru: Harani, Mosa ne Kasesi. Harani yesi asaala omusoleeli bali Kasesi.
Yahitai asaala basoleeli sita: Rekemu, Yotamu, Kesiani, Peleti, Efa ne Siaafu.
Kalebu aba ne omukhasi okundi niye aamenyia busa nga omusaale, bali Maaka. Amusaalila basoleeli babili: Sheberi ne Tirihana.
Lundi ekhumaliilikha amusaalila basoleeli babaandi babili: Siaafu ne Shefa. Siaafu aaba raraawe owa Madimana. Ne Shefa naye aaba raraawe owa Makibena ne Kibea khutasa khwaabo Kalebu aba asaala omukhaana lisina bali Akisa.
Bano nibo be nju eya Kalebu: Kalebu ne omukhasi wewe Efurati basaala omusoleeli bali Huri. Huri asaala Siobali, Salima ne Harefu. Siobali aaba raraawe owa Kiriati-Yearimu,
omusoleeli wewe Salima aaba raraawe owa Betelehemu ne omusoleeli wewe Harefu aaba raraawe owa Beti-kateri.
Siobali aaba ne babaana babaandi khukhwama mu baana bano liamamo lisaaye lie Baharoe, balala khu ba Menuhoti.
Ne be luuya ba baamenya mu Kiriati-Yearimu baba bano: Baitiri, Baputi, Basiumati ne Bamisirai khukhwama mu bano bamamo Basorati ne Baesitaoli.
Lisaaye lia Salima liabamo: ba Betelehemu, Banetofati, Bafuroti-beti-Yoabu, ne balala khu Banahati ne Basori,
Be chinju che baandiki, bamenyanga mu Yabesi baba: Batirati, Bashimeati ne Basukati. Bano baba bakenayi babama e Hama, paapa owe be nju eya Rekabu.

Bano bali babaana nibo Daudi asaalila mu Heburoni khuloondekhana ne bukhulu bwabwe:
Omubele Amunoni, maawe aba Ahinoamu khukhwama Yesireeli. Owe khabili aba Danieli, ne maawe aba Abikaili khukhwama Karimeli.
Owe khataru aba Abusolomu, maawe aba Maaka. Maaka aba omukhaana owa Talimai, Talimai aba omwami owa Keshuri. Owe khane Adomiya, maawe aba Hakiti.
Owa kharaano aba Shefatia, ne maawe aba Abitanda. Owa sita aba Itireamu, maayi aba Egila.
Boosi sita basaalwa mu Heburoni mu siise sie kimiiko saba ne kimieesi sita nikio Daudi amiilayo.
Ne mu Yerusalemu, amiia ne alimo khulwe kimiiko kamakhumi kataru na kitaru.
Babaana ba basaalwa mu Yerusalemu no mukhasi wewe Batisheba, omukhaana owa Amieli baba: Simea, Siobabu, Nasani ne Solomoni.
Daudi asaala babaana basoleeli babaandi tisa: Ibuhari, Elisiama, ne Elifeleti.
Noka, Nefeki, ne Yafia.
Elisiama, Eliata, ne Elifeleti.
Khutasa khu basoleeli bano boosi Daudi asaala babaana basoleeli mu bakhasi bewe nibo aamenyia busa nga basaale. Daudi lundi asaala omwana omukhaana lisina bali Tamari.
Lino lili lisaaye lio mwami Solomoni, Solomoni aaba raraawe owa Rehoboamu, Rehoboamu aaba raraawe owa Abicha, Abicha aaba raraawe owa Asa, Asa aaba raraawe owa Yehoshafati. Ne Yehoshafati aaba raraawe owa
Yoramu, Yoramu aaba raraawe owa Ahasia, Ahasia aaba raraawe owa Yoashi,
Yoashi aaba raraawe owa Amasia, Amasia aaba raraawe owa Asaria, Asaria aaba raraawe owa Yosamu.
Yosamu aaba raraawe owa Ahasi, Ahasi aaba raraawe owa Hesekia, Hesekia aaba raraawe owa Manase.
Manase aaba raraawe owa Amoni ne Amoni aaba raraawe owa Yosia.
Yosia asaala babaana basoleeli bane: Yoanani, Yehoyakimu, Sedekia ne Yoahasi.
Yehoyakimu asaala babaana basoleeli babili: Yekoniya ne Sedekia.
Yekoniya atiilwa mu mbaambe. Abano nibo be lisaaye lia Yekoniya. Yekoniya asaala babaana basoleeli saba: Shealitieli,
Malikiramu, Petaya, Shenasari, Yekamia, Hosiama, ne Netabia.
Petaya asaala babaana basoleeli babili, Serubabeli ne Simei. Serubabeli aba paapa owe babaana basoleeli babili, Meshulamu ne Hanania no mukhaana mulala bali Shelomiti.
Serubabeli lundi asaala babaana basoleeli babaandi: Hashuba, Oheli, Berekia, Hasadia ne Yushabu-Hesedi.
Hanania asaala babaana babili: Pelatia ne Yeshaia. Yeshaia aaba raraawe owa Refaya. Refaya aaba raraawe owa Arinani. Arinani asaala Obadia, Obadia asaala Shekania.
Shekania asaala omwana omusoleeli mulala bali Shemaya ne Shemaya aba ne babaana baraano: Hatushi, Igali, Baria, Nearia ne Shafati.
Ba okhwa Nearia baba bataru: Elioenai, Hisikia ne Asirikamu.
Elioenai asaala basoleeli saba: Hodabia, Eliashibu, Pelaia, Akubu, Yoanani, Telaia ne Anani.

Abano nibo be nju eya Yuda: Peresi, Hesironi, Karimi, Huri, ne Siobali.
Siobali aaba raraawe owa Reaya. Reaya aaba raraawe owa Yahati, Yahati aaba raraawe owa Ahumai ne Lahadi. Abo nibo ba baba bakuuka be babaandu ba Sora.
Bano baba basoleeli ba Etamu: Yesireeli, Ishuma ne Itibashi. Lisina lio mukooko wabwe liaba Haseleliponi.
Penueli aaba raraawe owa Ketori, ne Eseri aaba raraawe owa Hushashi. Bano baba ba okhwa Huri omubele owa Efurati raraawe owa Betelehemu.
Ashihuri, raraawe owa Tekoa aba ne bakhasi babili, Hela ne Naara.
Naara amusaalila basoleeli bane: Ahusamu Heferi, Temeni ne Haahashitari.
Hela asaala basoleeli bataru: Sereti, Isihari ne Etinani.
Kosi aaba raraawe owa Anubu ne Sobeba, lundi aba kuuka owe lisaaye lia Ahariheli aba okhwa Harumi.
Abao omundu lisina bali Yabesi
Nio Yabesi asaba Wele owa Isiraeli ne aloma ali, “Wele mbiite chikhabi mala obalaayie lulwakha lwase. Ba alala ne nase uniinde khanyoolekhana ne butinyu bwe khuchunisibwa tawe.” Nio Wele amuelesia nisio asaba.
Kelabu wandaaye owa Shuha aba ne omusoleeli bali Mehiri. Ne Mehiri aaba raraawe owa Eshitoni.
Eshitoni asaala basoleeli bataru: Beti-rafa, Pasea ne Tehina. Tehina aaba raraawe owa Iri Nahashi. Be lisaaye lie babaandu bano bamenyanga mu lukoba lwa Reka.
Kenasi asaala basoleeli babili, Otinieli ne Seraya. Otinieli yesi asaala basoleeli babili, Hatati ne Meonotai.
Meonotai aaba raraawe owa Ofira.
Seraya aaba raraawe owa Yoabu. Yoabu aaba raraawe owa Keharashimu. Be lisaaye lia Keharashimu balaangwa Bakeharashimu sikila baba bamanya kimilimo bulayi.
Kalebu okhwa Yefune aaba ne babaana basoleeli bataru: Iru, Ela ne Naamu. Ne Ela aaba raraawe owa Kenasi.
Yehaleleli aba ne basoleeli bane: Sifu, Sifa, Tiria, ne Asareli.
Esira aba ne basoleeli bane: Yeteri, Mereti, Eferi ne Yaloni. Meredi akhwa Bitia, omukhaana owa Farao aba omukhasi wewe, mala basaala omukhaana bali Miriamu ne basoleeli babili: Shamai ne Ishiba. Ishiba aaba raraawe owa Eshitemoa.
Meredi lundi akhwa omukhasi khukhwama mu kholo eya Yuda mala basaala basoleeli bataru: Yereti raraawe owa Ketori, Heberi raraawe owa Soko, ne Yekutieli raraawe owa Sonoa.
Hodia akhwa omukhaana owa Nahamu. Be lisaaye liabwe nibo babarakikha luuya lwa Keila Omukarimi luuya lwa Eshitemoa Omumaaka.
Shimoni aba ne basoleeli bane: Amunoni, Rina, Benihanani ne Tiloni Ishi aba ne basoleeli babili: Soheti ne Benisoeti.
Shela aba omusoleeli owa Yuda. Be lisaaye liewe baba Eri, raraawe owa Leka. Laada raraawe owa Maresha, nende be chinju chichanabanga chingubo cha katani, babamenyanga mu lukoba lwa Beti-ashibea,
Yokimu ne babaandu ba Koseba ne Yoashi ne Sarafu babaamiia Moabu mala bakobola bamenya mu Betelehemu. (Kamaandike kano kali ke khaale lukali)
Baba babuumbi bo mwami mala bamenyanga mu ngoba cha Netaimu ne Ketera.
Simioni aaba ne babaana bewe basoleeli baraano: Nemueli, Yamini, Yaribu, Sera, ne Shauli.
Okhwa Saulo aaba Sialumu. Ne Sialumu asaala Mibusamu, ne Mibusamu asaala Mishima.
Omwana owa Mishima aba Hamueli. Hamueli naye asaala Sakuri, ne Sakuri asaala Simei.
Simei asaala basoleeli ekhumi ne sita ne bakhaana sita. Bawandaaye basoleeli se baba ne babaana bakali tawe. Khwako enju yabwe se yabalaa nga chinju chichiindi mu Yuda tawe.
Biliha, Esemu, ne Tolati,
Betueli, Horima, Sikilaki,
Beti-marikaboti, Hasarisusimu, Betibiri ne Siaraimu. Chingoba chino chaba che babaandu bano khukhwola nga Daudi ne amiia.
Yakhaba lundi bamenyanga mu birekere bibiindi biraano Etamu, Aini, Rimoni, Tokeni ne Ashani
ne birekere biao bibiabotookhelesia chingoba khukhwola khu lukoba lwa Baali. Ako niko kakaba kamaloba kabwe. Ne babiikha kamaandike ke sikuuka siabwe.
Abano bosi baba be lisaaye lia Simioni: Mesobabu, Yamuleki, ne Yosha okhwa Amasia.
Yoeli, Yehu okhwa Yosibia, Yosibia okhwa Seraya, ne Seraya okhwa Asieli.
Elioenai, Yaakoba, Yeshohaya, Asaya, Adieli, Yesimieli, ne Banaiya.
Sisa okhwa Sifi, Sifi okhwa Aloni. Aloni okhwa Yetaya okhwa Simuri, ne Simuri okhwa Shemaya.
Babaandu bano baba babemeelesi be chinju chabwe mala lisaaye liabwe liachiililila khukucha lukali.
Bacha boola asilibwa sie lukoba lwa Ketori
Banyoola kamayilwe kamalayi lundi kamakali. Sibala siaba sibalaayi lundi sie kumuleembe. Babaandu babamenyangayo khale baba Bahamu.
Mu ndaalo cho mwami Hesekia owa Yuda babaandu babalilwe angaaki ao bacha mala bonaka kamaeema ke Bahamu. Lundi babunia Bameuni. Babunisilia elala Bahamu ne Bameuni mala nibo bamenyayo. Bamenyayo sikila bunyaasi bwabayo bulayi khulwe bibiaayo biabwe.
Babaandu babaandi chimia chiraano be kholo eya Simioni bacha lubeka lwe bukwe owa Edomu. Barangirirwa ne ba okhwa Ishi: Pelatia, Nearia, Refaya ne Usieli.
Beerayo Baamaleki ba baaba ne barama mala khu bamenyayo khukhwola luno.

Akhaba ekholo eya Yuda ne yaba ne kamaani mu kholo cha Isiraeli chichiindi mala omwami amamo, ekholo eya Yosefu niyo eyaebwa kumukabwa kwe bubele.
Rubeni omubele aaba ne basoleeli bane: Hanoki, Palu, Hesi ne Karimi.
Lino nilio lisaaye lia Yoeli: Shemaya aba okhwa Yoeli, Koku aaba okhwa Shemaya, ne Simei aaba okhwa Koku.
Mika aaba okhwa Simei, Reaya aba okhwa Mika, ne Baali aba okhwa Reaya.
Beera aba omwimeelesi owe luuya lwe Barubeni. Tikilati-pilineseri omwami owa Ashuru aamba Beera amuyila mu mbaambe.
Kamasina ke bawandaaye ba Yoeli kaandikwa mu ngano che chinju chabwe. Kamasina niko kano: Yeieli aba owe khunyoa, Sakaria,
Bela okhwa Asasi ne Asasi omwana owa Shema. Ne Shema omwana owa Yoeli. Ekholo yino yamenyanga mu Aroeri khukhwola Nebo ne Baali-meoni.
Lundi bamenyanga ebukwe khukhwola khu siangalaamwe siili embi ne luluuchi lwa Efurati. Bamenya bario sikila chikhaafu chabwe chaba chingali mu sibala sia Kileati.
Mu ndaalo cho mwami Saulo, ekholo eya Rubeni yebwaakala Bahachiri yabeerera mwiie mala yengisia sibala siabwe lubeka lwoosi lwe bukwe owa Kileati.
Babaana ba Kati bamenyanga embi ne Rubeni mu sibala sia Bashani khukhwola Saleka.
Yoeli niye owaba omurangilisi ne Siafamu owe khabili. Yanai ne Siafati baba babemeelesi mu Bashani.
Ne balebe babwe babaandi baba chinju saba chino: Mikaeli, Meshulamu, Sheba, Yorayi, Yakani, Sia ne Eberi.
Baba lisaaye lia Abikaili. Abikaili aba okhwa Huri, Huri aba okhwa Yaroa, Yaroa aba okhwa Kileati, Kileati aba okhwa Mikaili, Mikaili aba okhwa Yesisayi, Yesisayi aba okhwa Yahito, ne Yahito aba okhwa Busi.
Ahi aba okhwa Abutieli, Abutieli aba okhwa Kuni. Ahi aba omwimeelesi owe chinju chabwe.
Bamenyanga mu sibala sia Bashani ne Kileati, mu ngoba ebweeneyo ne khu sibala sie kamayilwe sioosi sia Siaroni khukhwola khu njakha chasio.
Kamasina kano kaandikwa mu ndaalo cho mwami Yosamu owa Yuda nende cho mwami Yeroboamu owa Isiraeli.
Mu kholo cha Rubeni, Kati ne balala khu kholo eya Manase babayo banamae chielefu kamakhumi kane ne chielefu chine ne chimia saba ne kamakhumi sita, babekisibwa khurumikhira chingabo, chimbalu ne buyiingo lundi baba berekekha khu milimo.
Bebwaakala chikholo che Bahachiri Bayeturi, Banafishi ne Banodabu.
Basaba Wele mala bamureeba abayeete. Ne Wele akobosia lisaba liabwe mala abakhola baula bahachiri nende babaambana ne nabo.
Baula basiku babwe, chingamia chielefu kamakhumi karaano, kamakheese chielefu chimia chibili ne chielefu kamakhumi karaano ne chipunda chielefu chibili, baamba baboe be mwiie chielefu emia ndala.
Beera basiku bakali, sikila Wele niye owabapanila. Nio bachiililila khumenya mu sibala esio khukhwola khu siise sie mbaambe eye Bababiloni.
Babaandu balala khu kholo eya Manase bamenya mu sibala sia Bashani. Bamenya khukhwola Baali-Herimoni, Seniri ne e sikulu sia Herimoni mala bakucha baba bakali lukali.
Bano baba babemeelesi be chinju chabwe: Eferi, Ishi, Elieli, Asirieli, Yeremia, Hotabia ne Yahitieli. Boosi baba banamae be kamaani babamanyikha nga babemeelesi be chinju chabwe.
Ne babaandu baba barengu khu Wele we bakuka babwe bamwanjukha. Ne barakikha khusaaya bawele be chikholo nicho Wele aba ne abunia ebweeni wabwe.
Nio Wele akhola Puli omwami owe Bashamu, no mwami Tikilati-pilineseri owe Bashamu, enya khucha mwiie. Puli abukula chikholo cha Rubeni, Kati, ne balala khu be kholo eya Manase mala abengisia mu Hala, Habori, ne Hara ne khu luuchi lwa Kosani khukhwola luno.

Lawi aba ne babaana basoleeli bataru: Kerishomu, Kohati ne Merari.
Kohati naye aba ne basoleeli bane: Amuramu, Isihari, Heburoni ne Usieli.
Amuramu asaala basoleeli babili, Aruni ne Musa ne omukhaana mulala bali Miriamu.
Aruni asaala basoleeli bane: Natabu, Abihu, Eliesa ne Itamari.
Eliesa aaba raraawe owa Fineasi: Fineasi aaba raraawe owa Abishua.
Abishua aaba raraawe owa Buki aaba raraawe owa Usi.
Ne Usia aaba raraawe owa Seraya, ne Seraya aaba raraawe owa Meraioti.
Meraioti aaba raraawe owa Amariya, ne Amariya aaba raraawe owa Ahitubu.
Ahitubu raraawe owa Satoki, ne Satoki aaba raraawe owa Ahimasi.
Ahimasi aaba raraawe owa Asaria, ne Asaria aaba raraawe owa Yoanani,
Yoanani aaba raraawe owa Asaria (niye owakholanga mu Lukaangu nilwo Omwami Solomoni ombakha mu Yerusalemu)
Asaria aaba raraawe owa Amaria, ne Amaria aaba raraawe owa Ahitubu.
Ahitubu aaba raraawe owa Satoki ne Satoki aaba raraawe owa Shalumu.
Shalumu aaba raraawe owa Hilikia ne Hilikia aaba raraawe owa Asaria,
Asaria aaba raraawe owa Seraya, ne Seraya aaba raraawe owa Yehosataki.
Omwami Nebukadinesa auya Yehosataki alala ne babaandu babaandi ba Yuda ne Yerusalemu abayila mu mbaambe. Wele Omunyali Owa Bioosi niye owakhola kano khubirira khu Nebukadinesa.
Kerishomu aaba raraawe owa Libuni ne Simei.
Babaana ba Kohati baba Amuramu, Isihari, Heburoni, ne Usieli.
Ne babaana ba Merari baba Mahili ne Mushi. Chino chili chinju che Balawi khuloondekhana ne bakuuka babwe.
Kerishomu aaba raraawe owa Libuni, Libuni aaba raraawe owa Yahati ne Yohati aaba raraawe owa Sima. Sima aaba raraawe owa Yoa.
Yoa aaba raraawe owa Ito, Ito aaba raraawe owa Sera, Sera aaba raraawe owa Yeaterai.
Kohati aaba raraawe owa Aminatabu, Aminatabu aaba raraawe owa Kora, Kora aaba raraawe owa Asiri,
Asiri aaba raraawe owa Elikana Ebiasafu aaba okhwa Elikana. Asiri aaba okhwa Ebiasafu.
Asiri aaba raraawe owa Tahati, Tahati aaba raraawe owa Urieli, Urieli aaba raraawe owa Usia, Usia aaba raraawe owa Shauli.
Elikana asaala basoleeli babili, Amasai ne Ahimoti.
Ahimoti aaba raraawe owa Elikana, Sofai raraawe owa Nahati.
Eliabu aaba okhwa Nahati, Yerohamu aaba okhwa Eliabu, Elikana aaba okhwa Yerohamu.
Samweli asaala basoleeli babili: Yoeli omubele ne Abicha omuro.
Babaana ba Merari baba Mahili ne Libuni. Libuna aaba raraawe owa Simei, Simei aaba raraawe owa Usa, Usa aaba raraawe owa
Simea. Simea aaba raraawe owa Hakia. Hakia aaba raraawe owa Asaya.
Bano nibo omwami Daudi ara mu bwimeelesi bwe kimienya munju eya Wele Omunyali Owa Bioosi enyuma we Lisanduku lie Ndakaano khuyilwamo.
Nibo babembanga busiele mwieema lie kumuse khukhwola nga omwami Solomoni ne ombakha Lukaangu lwa Wele Omunyali Owa Bioosi mu Yerusalemu.
Bano nibo ba baaba babembi ne babaana babwe: Be luuya lwa Kohati aba Hemani okhwa Yoeli, Yoeli okhwa Samweli, Samweli okhwa Elikana,
Elikana okhwa Yerohamu, Yerohamu okhwa Elieli, ne Elieli okhwa Toa.
Toa okhwa Sufu, Elikana okhwa Mahati, Mahati okhwa Amasai.
Amasai okhwa Elikana, Elikana okhwa Yoeli, Yoeli okhwa Asaria, Asaria okhwa Sefania.
Sefania okhwa Tahati, Tahati okhwa Asiri, Asiri okhwa Ebiasafu, Ebiasafu okhwa Kora,
Kora okhwa Isihari, Isihari okhwa Kohati, okhwa Lawi ne Lawi okhwa Yakobo.
Asafu aba omuyeeti owa Hemani owemanga kumukhono kumuseecha. Asafu aba okhwa Berekia, Berekia aba okhwa Simea,
Simea aba okhwa Mikaili, Mikaili aba okhwa Baaseya, Baaseya aba okhwa Malichiya,
Malichiya aba okhwa Etini, Etini aaba okhwa Sera, Sera aaba okhwa Ataya,
Adaia aba okhwa Etani, Etani aba okhwa Sima, Sima aaba okhwa Simei,
Simei aba okhwa Yahati, Yahati aaba okhwa Kerishomu ne Kerishomu aba okhwa Lawi.
Ne babemanga kumukhono kumukhasi baba be lisaaye lia Merari mala baba bano: Etani okhwa Kishi, Kishi okhwa Abudi, Abudi okhwa Maluki,
Maluki okhwa Hashabia, Hashabia okhwa Amasia, Amasia okhwa Hilikia,
Hilikia okhwa Amusia, Amusia okhwa Bani, Bani okhwa Shemeri,
Shemeri okhwa Mahili, Mahili okhwa Mushi, Mushi okhwa Merari, Merari okhwa Lawi.
Bawandaayabwe baroborwa khukhola kimilimo kioosi kie mu liiema lia Wele Omunyali Owa Bioosi.
Aruni nende be lisaaye liewe baananga biianwa khu alutare eye biianwa bie khukhwosia ne khu alutare eye bibiindu biiunya bulayi. Baananga biianwa khu milimo kioosi kie Abuundu Atakatifu Lukali ne khu sabila Baisiraeli babelwe bumayaanu bwabwe. Bakholanga bario khuloondekhana nende koosi niko Musa omukholi owa Wele alaka.
Lino liliaba lisaaye lia Aruni: Aruni aaba raraawe owa Eliesa, Eliesa aaba raraawe owa Fineasi, Fineasi aaba raraawe owa Abishua,
Abishua aaba raraawe owa Buki, Buki aaba raraawe owa Usi, Usi aaba raraawe owa Seraya,
Seraya aaba raraawe owa Meraioti, Meraioti aaba raraawe owa Amaria, Amaria aaba raraawe owa Ahitubu,
Ahitubu aaba raraawe owa Satoki, Satoki aaba raraawe owa Ahimasi.
Kano kali kamaloba niko lisaaye lie Balawi liamenyamo. Lisaaye liewe lie luuya lwa Kohati liaebwa sitonyi sie khunyoa sie kamaloba.
Balielesia lukoba lwa Heburoni mu Yuda ne kamayilwe kakalubotookhelela.
Ne kakhali chisambu ne birekere bie lukoba biaelesibwa Kalebu okhwa Yefune.
Be lisaaye lia Aruni baelesibwa chingoba che khumulilamo: Heburoni ne Libuna, Yatiri ne Esitemoa.
Hileni ne Tebiri.
Ashani ne Beti-shemesi. Babaelesia chingoba chino alala ne kamayilwe kacho.
Lundi be lisaaye lia Aruni baelesibwa chingoba ne kamayilwe ke ekholo eya Benjamini. Baelesibwa chingoba cha Keba, Alemeti ne Anatoti alala ne kamayilwe kacho. Chingoba choosi nicho be chinju chabwe bamenyangamo chaba ekhumi na chitaru.
Be luuya lwa Kohati babarama baelesibwa chingoba ekhumi mu sibala sie balala khu kholo eya Manase, khulwe khu khuupa ekura.
Chinju che luuya lwa Kerishomu chanyoola chingoba ekhumi na chitaru khukhwama mu kholo cha Isakari, Asieri, Nafutali, ne sia Manase mu Bashani. Bakerishomu baebwa chingoba khuloondekhana ne chinju chabwe.
Luya lwa Merari lwanyoola chingoba ekhumi na chibili khukhwama mu kholo cha Rubeni, Kati ne Sebuluni. Chosi chaebwa chingoba chino khuloondekhana ne chinju chabwe.
Babaandu ba Isiraeli baelesia Balawi chingoba che khumenyamo, alala ne kamayilwe kabwe.
Lundi babaelesia chingoba mu kholo cha Yuda, Simioni ne Benjamini, khulwe khu khuupa ekura.
Be chinju chindala khu baana ba Kohati baelesibwa chingoba mu sibala sie ekholo eya Efuraimu.
Baelesibwa chingoba che khumulilamo chichaba cha Shekemu lukoba lulwaba mu sibala sie bikulu sia Efuraimu, Keseri,
Yokimeamu, Beti-horoni,
Aiyaloni ne Kati-Rimoni ne kamayilwe kacho.
Lundi Bakohati baelesibwa chingoba che balala khu kholo eya Manase. Chingoba chino chaba Aneri ne Bileamu alala ne kamayilwe kacho.
Be nju eya Kerishomu baelesibwa chingoba che balala khu kholo eya Manase chichaba Kolani mu Bashani ne Ashitoreti alala ne kamayilwe kacho.
Khukhwama mu kholo eya Isakari enju eya Kerishomu yaelesibwa: Keteshi Daberati,
Ramoti ne Anemu ne kamayilwe kacho.
Mu kholo eya Asieri baelesibwa Mashali, Abutoni.
Hukoki ne Rehobu ne kamayilwe kacho.
Khukhwama mu kholo eya Nafutali baelesibwa: Kadeshi eye mu Kalilaya, Hamoni ne Kiriataimu ne kamayilwe kacho.
Be chinju cha Merari babarama baelesibwa chingoba che ekholo eya Sebuluni chichaba Rimono, Tabori,
engelekha we luluuchi lwa Yoritani, e Yeriko chaba ne elubeka lwe ebukwe we luluuchi lwa Yoritani. Banyoola chingoba chino ne kamayilwe kacho. Ne khukhwama mu kholo eya Rubeni banyoola chingoba cha Beseri ne Yahisa,
Ketemoti ne Mefati alala ne kamayilwe kacho.
Khukhwama mu kholo eya Kati baelesibwa chingoba cha Ramoti mu Kileati, Mahanaimu,
Heshiboni ne Yaseri alala ne kamayilwe kacho.

Isakari aba ne basoleeli bane: Dola, Pua, Yashubu ne Simuroni.
Ne Dola aaba ne basoleeli sita: Usi, Rafaya, Yerieli, Yahimayi, Ibusamu ne Shemweli. Bano baba babemeelesi be chinju che babaandu be luuya lwa Dola mala baba banamae be kamaani. Mu ndaalo cho mwami Daudi lisaaye liabwe liaba ne babaandu chielefu kamakhumi kabili ne chibili ne chimia sita.
Usi asaala omusoleeli mulala bali Isirahiya. Isirahiya aaba ne basoleeli baraano, ne bane khu baraano bano baba: Mikaili, Obadia, Yoeli ne Isihia. Baraano bano Boosi baba babemeelesi be chinju chabwe.
Babeya bakhasi bakali, basaala babaana bakali lisaaye liabwe liarusia banamae chielefu kamakhumi kataru ne chielefu sita.
Balebe be kholo eya Isakari baba banamae be kamaani chielefu kamakhumi munaane ne saba babaandikwa khuloondekhana ne sikuuka siabwe.
Benjamini asaala basoleeli bataru: Bela, Bekeri ne Yetiaeli.
Bela asaala basoleeli baraano: Esiboni, Usi, Usieli, Yeremoti ne Iri. Baba babemeelesi be chinju chabwe. Boosi baba banamae be kamaani. Baba banamae chielefu kamakhumi kabili ne chibili ne kamakhumi kataru na chine. Babaandikwa khuloondekhana ne sikuuka siabwe.
Bekeri asaala basoleeli tisa: Semira, Yoashi, Elieseri, Elioenai, Omuri, Yeremoti, Abicha, Anatoti ne Alemeti.
Mu bitabu bie lisaaye liabwe khuloondakhana ne chinju chabwe baandika babaandu chielefu kamakhumi kabili ne chimia chibili. Baba banamae be kamaani.
Yetiaeli asaala omusoleeli Bilihani yeng'ene. Ne Bilihani naye asaala basoleeli saba: Yeushi, Benjamini, Ehudi, Kenaana, Setani, Tarishishi ne Ahishahari.
Bano boosi baba ba okhwa Yetiaeli lundi baba babemeelesi be chinju mu luuya lwabwe. Boosi baba banamae be kamaani. Baba boosi alala babaandu chielefu ekhumi na saba ne chimia chibili berekekha khu milimo kie liie.
Bashupimu ne Bahupimu baba be lisaaye lia Iri. Ne Bahushimu baba be lisaaye lia Aheri.
Nafutali asaala basoleeli bane: Yahisieli, Kuni, Yeseri ne Shalumu. Bano baba be lisaaye lia Biliha
Arameani omukhasi niye bamenyia busa nga omusaale asaalila Manase basoleeli babili: Asirieli ne Makiri. Makiri aaba raraawe owa Kileati.
Makiri akhwa omukhasi owaba wandaaye owa Hupimu ne Shupimu. Omukooko owa Makiri aba bali Maaka. Omusoleeli owa khabili owa Makiri aba bali Selofehadi. Selofehadi asaala babaana bakhaana bong'ene.
Maaka, mukha Makiri asaala basoleeli babili nibo batiuukha bali Peresi ne Shereshi. Shereshi asaala basoleeli babili: Ulamu ne Rakemu.
Ulamu asaala omusoleeli bali Betani. Bano boosi bali be lisaaye lia Kileati okhwa Makiri. Makiri, aba okhwa Manase.
Hamoleketi omukooko owa Makiri asaala basoleeli bataru: Isihodi, Abieseri ne Mahila.
Shemita asaala basoleeli bane: Ahiani, Shekemu, Likhi ne Aniyamu.
Efuraimu aaba raraawe owa Shutela. Shutela aaba raraawe owa Bereti, Bereti aaba raraawe owa Tahati, Tahati aaba raraawe owa Eleata, Eleata aaba raraawe owa Tahati.
Tahati aaba raraawe owa Sabati, Sabati aaba raraawe owa Shutela. Efuraimu asaala basoleeli babaandi babili Eseri ne Eleati babeerwa nga baba ne balikho bakhaka khukhwiba chikhaafu che babaandu be mu sibala sia Katihi.
Efuraimu paapa wabwe abalila khulwe chindaalo chingali, mala bawandaaye becha bamuoleelesia.
Lundi Efuraimu aaba ne omukhasi wewe mala asaala omwana omusoleeli. Bamutiuukha bali Beria
Efuraimu aaba no omukhaana bali Sheera. Sheera ombakha chingoba cha Beti-horoni lwe ngaaki ne lwe mwaalo ne Useni-Sieera.
Efuraimu asaala omusoleeli bali Refa. Refa asaala Resiefu. Resiefu aaba raraawe owa Tela. Tela aaba raraawe owa Tahani.
Tahani aaba raraawe owa Latani, Latani aaba paapa owa Amihudi, Amihudi aaba raraawe owa Elisiama.
Elisiama aaba raraawe owa Nuni, Nuni aaba raraawe owa Yoshua.
Kamaloba ne bumenyo bwabwe bwaba Beteli ne chingoba chichasibotookhelela Naarani ebukwe ne Keseri mumbo, ne chingoba chichasibotookhelela. Shekemu ne Aya ne chingoba chacho.
Khunjakha che kamaloba ka Manase chabaakho chingoba cha Beti-sheani, Taanachi, Mekido, ne Tori ne birekere bibiaba siimbi.
Ano niio lisaaye lia Yosefu okhwa Yakobo liamenyanga.
Babaana ba Asieri baba basoleeli bane: Imuna, Ishiba, Ishibi ne Beria. Ne asaala omukhaana mulala yeng'ene niye balaanga bali Sera.
Beria asaala basoleeli babili: Heberi ne Malikieli. Malikieli asaala Birisaiti.
Heberi asaala basoleeli bataru: Yafuleti, Shomeri ne Hotamu ne asaala omukhaana mulala bali Siua.
Yafuleti yesi asaala basoleeli bataru: Pasaki, Bimuali ne Asibati.
Siomeri wandaaye owa Yafuleti asaala basoleeli bataru: Roika, Yehuba ne Aramu.
Wandaaye Helemi asaala basoleeli bane: Sofari, Imuna, Shelesi ne Amali.
Babaana ba Sofari baba Sua, Harineferi, Shuali, Beri, Imura,
Lundi ne Beseri Hoti, Shama, Silisha, Itirani, Beera.
Babaana ba Yeteri baba Yefune, Pisipa ne Ara.
Babaana ba Ula baba Ara, Hanieli ne Risia.
Bano boosi baba be lisaaye lia Asheri. Baba babemeelesi be chinju chabwe. Baba banamae be kamaani lundi babemeelesi babamanyikhana. Be sikuuka sia Asheri boosi alala sitube baba banamae chielefu kamakhumi kabili ne sita babolaana kimilimo kie liie.

Benjamini asaala basoleeli baraano: Omubele aba Bela, oloondakho Asibeli, nio Ahara,
Noha ne Rafa.
Babaana ba Bela baba Atari, Kera, Abihudi,
Abishua, Naamani, Ahoa,
Kera, Shefufani ne Huramu.
Bakukha khu Ehudi, (baba babemeelesi be chinju chabwe babamenyanga Keba. Ne bayilwa mu mbaambe e Manahati).
Baba Naamani, Ahiya ne Kera. Kera owalaangwanga lundi bali Hekilamu aaba raraawe owa Usa ne Ahihudi.
Siaaraimu aaba ne babaana mu sibala sia Moabu. Ebweeneyo aoona bakhasi bewe babili, Hushimu ne Baara.
Ne omukhasi wewe Hoteshi amusaalila basoleeli saba: Yobabu, Sibia, Mesha, Malikamu,
Yeushi, Sakia, ne Mirima. Abano nibo basoleeli bewe ba baba babemeelesi be chinju chabwe.
Lundi asaala basoleeli babili ne omukhasi wewe Hushimu: Abitubu ne Elipaali.
Elipaali asaala basoleeli bataru: Eberi, Mishamu ne Shemeti. Shemeti niye owombakha chingoba cha Ono ne Loti ne birekere bibiachibotookhelesia.
Beria ne Shema baba babemeelesi be babaandu babengisia mu lukoba lwa Aiyaloni mala baoona babamenyanga mu lukoba lwa Katihi baruramo.
Babaana ba Beria baba Ahio, Shashaki, Yeremoti,
Sebatia, Arati, Eteri,
Mikaili, Isipa ne Yoha.
Babaana ba Elipaali baba Sebatia, Meshulamu, Hisiki, Heberi,
Isimerai, Isilia ne Yobabu.
Babaana ba Simei baba Yakimu, Sikiri, Sabuti,
Elienai, Siletai, Elieli,
Adaia, Eraya ne Simurati.
Babaana ba Shashaki baba Isupani, Eberi, Elieli,
Abutoni, Sikiri, Hanani,
Hanania, Elamu, Andotiya,
Ifuteya ne Penueli.
Babaana ba Yerohamu baba Siamuserai, Sheharia, Atalia,
Yaareshia, Elicha ne Sikiri.
Abano nibo ba baaba babemeelesi be chinju chabwe khuloondekhana ne chiselukho chabwe. Bamenya mu Yerusalemu.
Yeyieli aba omwimeelesi owe lukoba lwa Kibeoni. Omukhasi wewe aba bali Maaka.
Babaana bewe baba Abutoni, Suri, Kishi, Baali, ne Natabu,
Ketori, Ahio, Sekeri,
ne Mikiloti raraawe owa Simea. Bano boosi bamenyanga mu Yerusalemu, siimbi ne balebe babwe.
Neri aaba raraawe owa Kishi ne Kishi aaba raraawe owa Saulo. Saulo asaala basoleeli bane: Yonasani, Malikishua, Abinatabu ne Eshibaali.
Yonasani aaba raraawe owa Meribaali, Meribaali aaba raraawe owa Mika.
Mika asaala basoleeli bane: Pitioni, Meleki, Tarea ne Ahasi.
Ahasi aaba raraawe owa Yehoata, ne Yeohata aba paapa we basoleeli bataru: Alemeti, Asimabeti, ne Simuri. Simuri aaba paapa owa Mosa,
Mosa aaba raraawe owa Binea. Binea aaba raraawe owa Rafa, Rafa aaba raraawe owa Eliesa ne Eliesa aaba raraawe owa Aseli.
Aseli asaala basoleeli sita: Asirikamu, Bokeru, Ishimaeli, Shearia, Obadia ne Hanani.
Esieki aaba wandaaye owa Aseli. Asaala basoleeli bataru: Ulamu aaba omubele, Yeushi oloondakho nio Elifeleti.
Ba okhwa Ulamu baba banamae be kamaani ne balasi be buyiingo. Baba ne babaana ne babechukhulu bakali, emia ndala ne kamakhumi karaano. Bano boosi baba be kholo eya Benjamini.

Khwako babaandu ba Isiraeli boosi baandikwa khuloondekhana ne chiselukho chabwe ne kamakhuwa kano koosi kaandikwa mu sitabu sie Babaami ba Isiraeli.
Babaandu ba Yuda bayilwa mu mbaambe e Babiloni sikila se baba basuubilwa khu Wele tawe.
Babanyoa bakobola mu maloba kabwe ne mu ngoba, baba Baisiraeli, basaayi, Balawi, ne bakholi be mu Lukaangu.
Babaandu khukhwama mu kholo eya Yuda, Benjamini, Efuraimu ne Manase bacha bamenya mu Yerusalemu.
Baaba Utai okhwa Amihudi, Amihudi aba okhwa Omuri. Omuri aba okhwa Bani. Baba be lisaaye lia Peresi okhwa Yuda.
Babaakukha khu Shilo baaba Asaya ne babaana bewe. Asaya aba omulebe khu luya lwabwe.
Baama khu Sera, baba Yeueli ne balebe babaandi ba Sera. Baba boosi chimia sita ne kamakhumi tisa.
Khukhwama mu kholo eya Benjamini Salu okhwa Meshulamu. Meshulamu aba okhwa Hotabia, Hotabia okhwa Hasenua.
Ebuneia okhwa Yerohamu, Ela okhwa Usi ne Usi okhwa Mikiri. Meshulamu okhwa Shefatia, Shefatia aba okhwa Reueli, ne Reueli okhwa Ibuniya,
ne balebe babwe khuloondekhana ne chiselukho chabwe baba babaandu chimia tisa ne kamakhumi karaano na sita. Bano boosi baba babemeelesi be chinju chabwe.
Basaayi bano bamenyanga mu Yerusalemu: Yetaya, Yehoyaribu, ne Yakini,
Asaria okhwa Hilikia, Hilikia okhwa Meshulamu ne Meshulamu okhwa Satoki, Satoki okhwa Meraioti ne Meraioti okhwa Ahitubu. Ahitubu aba omwimeelesi omukhulu owe nju eya Wele Omunyali Owa Bioosi.
Lundi babaayo Adaia okhwa Yerohamu, Yerohamu okhwa Pashihuri ne Pashihuri okhwa Malichiya. Maasai okhwa Atieli, ne Atieli okhwa Yasera, Yasera okhwa Meshulamu, ne Meshulamu aba okhwa Mesilemiti ne Mesilemiti okhwa Imeri.
Babao Basaayi eelefu ndala ne chimia saba ne kamakhumi sita bano baaba babemeelesi be chinju chabwe. Baba bamanya bulayi khukhola kimilimo kioosi kie mu Lukaangu.
Balawi bano bamenyanga mu Yerusalemu: Shemaya okhwa Hashubu, Hashubu okhwa Sirikamu ne Asirikamu okhwa Hasiabia owe luuya lwa Merari.
Babao babaandi nga Bakibakari, Heresi, Kolali ne Matania okhwa Mika. Mika aba omwana owa Sikiri ne Sikiri okhwa Asafu.
Babaandi baba Obadia okhwa Shemaya, ne Shemaya okhwa Kalali ne Kalali okhwa Yedutuni. Berekia okhwa Asa, ne Asa okhwa Elikana owamenyanga mu birekere bie lukoba lwa Netofa.
Baliindi be Lukaangu baba: Sialumu, Akubu, Talimoni, ne Ahimani ne balebe babwe. Sialumu aba omwimeelesi wabwe.
Bemanga alubeka we ebukwe we silibwa sio mwami khukhwola luno. Bano baba baliindi be bilibwa bie kambi eye Balawi.
Sialumu aba okhwa Kore. Ne Kore aba okhwa Ebiasafu, ne Ebiasafu aba okhwa Kora. Sialumu ne balebe bewe khukhwama mu luya lwa Kora baba baliindi be bilibwa bie Lukaangu. Bakuuka babwe boosi baliindanga silibwa sie Lukaangu lwa Wele Omunyali Owa Bioosi.
Fineasi okhwa Eliesa aba omwimeelesi owe baliindi be bilibwa mu biise bibiabira. Ne Wele Omunyali Owa Bioosi aba ne naye.
Sakaria okhwa Meshelemia aba omuliindi owe silibwa sie liiema lie kumuse.
Boosi alala babaandu chimia chibili ne ekhumi na chibili baroborwa nga baliindi be bilibwa. Baandikwa khuloondekhana ne chiselukho mu birekere biabwe. Daudi ne omung'oosi Samweli babarobora khu milimo kiabwe sikila babeyikina.
Nibo ne babaana babwe bachiililila khuliinda bilibwa bie Lukaangu. (Lukaangu lwabukula bubweyaangu bwe liiema lia Wele Omunyali Owa Bioosi).
Baliindi be bilibwa baba chimbeka chine, ebukwe, mumbo, ebunaswa ne ebunafubo.
Ne balebe babwe, babamenyanga mu birekere bechangakho ne babayeeta. Buli siise nga bechanga bayeetanga baliindi khulwe chindaalo saba.
Babao baliindi bakhulu bane ba baaba Balawi. Baba ne kimilimo kie khukhwimeelela chisiro che mu Lukaangu ne khulwe khukhwimeelela bibiindu bie bukhala bie munju eya Wele.
Bamenyanga siimbi nenju eya Wele, sikila kiaba kimilimo kiabwe khuliinda ne khukhwikula bilibwa buli makhelebeende.
Balawi babaandi bakhola kimilimo kie bibiindu bie khurumikhirakho mu khusaaya. Babibalanga buli siise nisio birura ne bicha khurumikha lundi ne bikobola.
Balala baroborwa khuliinda bisala ne bibiindu bibiindi bioosi bitakatifu ne bufu, endali, kamafura, bimuli biiunya bulayi ne bing'ayisia bulayi mu biakhulia.
Ne kimilimo kie khutubasia bibiindu bing'ayisia bulayi kiaba kie basaayi.
Omulawi bali Matitia, omusoleeli omubele owa Sialumu owe luuya lwa Kora emeelelanga kimilimo kie khu khuupa kimikaati.
Lundi balala khu balebe babwe be luuya lwa Kora bemeelelanga kimilimo kie khurekekha kimikaati kimitakatifu kie mu Lukaangu buli Esabato.
Be chinju chindala che Balawi bemeelelanga kimienya mu Lukaangu. Balawi bano bamenyanga musiro chindala che mu Lukaangu. Ne se bakholanga kimilimo kikiindi kiosi kiosi tawe, sikila baba khu milimo siise sioosi.
Balawi bano baba babemeelesi be chinju chabwe khuloondekhana ne eselukho yabwe. Baba babemeelesi babamenyanga mu Yerusalemu.
Yeieli amenya mu lukoba lwa Kibeoni. Aaba omwimeelesi owe lukoba luno. Lisina lio mukhasi wewe liaba bali Maaka.
Omusoleeli wewe omubele aaba Abutoni ne basoleeli bewe babaandi baba Suri, Kishi, Baali, Neri Natabu,
Ketori, Ahio, Sakaria ne Mikiloti.
Mikiloti aaba raraawe owa Simeamu. Bano boosi bamenyanga mu Yerusalemu siimbi ne balebe babwe.
Neri aba paapa Kishi ne Kishi aaba raraawe owa Saulo. Saulo asaala basoleeli bane: Yonasani, Milikishua, Abinatabu, ne Esibaali.
Yonasani aaba raraawe owa Meribaali, ne Meribaali aaba raraawe owa Mika.
Mika asaala basoleeli bane: Pitioni Meleki, Tahirea ne Ahasi.
Ahasi aaba raraawe owa Yara, ne Yara asaala basoleeli bataru: Alemeti, Asimabeti ne Simuri, Simuri aaba raraawe owa Mosa.
Mosa aaba raraawe owa Binea, Binea aaba raraawe owa Refaya, Refaya aaba raraawe owa Eliesa ne Eliesa aaba raraawe owa Aseli.
Aseli asaala basoleeli sita: Asirikamu, Bokeru, Ishimaeli, Shearia, Obadia ne Hanani.

Nio Bafilisiti bapana liie ne Baisiraeli. Ne Baisiraeli belukha Bafilisiti mala bererwa khu sikulu sia Kiliboa.
Lundi Bafilisiti batimania Saulo ne babaana bewe mala babanyoola. Beera babaana ba Saulo: Yonasani, Abinatabu ne Malikishua.
Liie liaba lirafu khu Saulo nio omusiku amunyoola amulasa buembo mala amuumisia lukali.
Saulo aboolela omusuti owe bulwaani bwewe ali, “Choola embalu yowo mala unjire, nio Bafilisiti basiinde bano bakhecha banjinyailakho bakholela embelekeu tawe.” Ne kakhali omusuti owe bulwaani bwewe se amwiira tawe, khulwe khuria khukali. Nio Saulo abukula embalu yewe akwakho yamuuna.
Ne omusuti owe bulwaani nga abona ali Saulo afwiile, yesi abukula embalu yewe akikwakho yamuuna mala afwa ne Saulo.
Khwako Saulo afwa, niye ne basoleeli bewe bataru ne be nju yewe boosi bafwila khulala endaalo eyo.
Nga Baisiraeli boosi ba baaba mwitooma baulila bali banamae beluukhe, lundi Saulo ne basoleeli bewe bafwiile, boosi banjukha chingoba chabwe mala belukha. Nio Bafilisiti bacha bachimenyamo.
Endaalo eloondakho, nga Bafilisiti ne bacha khufuula chingubo che bafu, banyoola Saulo ne basoleeli bewe bataru balambalile khu sikulu sia Kiliboa bafwiile.
Bakhala kumurwe barusiakho, bamunuula bulwaani bwewe. Nio baruma barumwa mu sibala sia Filisiti sioosi khuboola kamakhuwa kamalayi khu bifwaani biabwe ne khu baandu babwe.
Baara bulwaani bwewe mu lukaangu lwe bawele babwe mala baanikha kumurwe kwewe mu lukaangu lwa Dakoni wele wabwe.
Nga babaandu ba Yabesi-Kileati boosi baulila koosi niko Bafilisiti baba ne bakholile khu Saulo,
babaandu banyindaafu boosi bacha babukula kumulaambo kwa Saulo nende kie basoleeli bewe mala bakiyila e Yabesi. Babasiikha ebweeneyo asi we kumukhoonge mala beyimana khulia khu ndaalo saba.
ne se ayima buyeeti khukhwama khu Wele Omunyali Owa Bioosi tawe. Khwako Wele Omunyali Owa Bioosi amwiira mala aelesia Daudi okhwa Chesi bubwami.

Babaandu ba Isiraeli boosi bacha khu Daudi e Heburoni mala bamuboolela bali, “Efwe khuli babaandu be lisaaye lilala ne nawe.
Mu biise bibiabira, akhaba Saulo nasili omwami wefwe, niwe owarangirira babaandu ba Isiraeli mwiie. Wele Omunyali Owa Bioosi, Wele wowo akhuboolela ali, ‘Ewe okhabe omwaayi owe babaandu base Isiraeli lundi obe omwami wabwe.’ ”
Nio basaakhulu be Baisiraeli boosi becha khu mwami Daudi e Heburoni. Daudi akhola endakaano ne nabo e Heburoni ebweeni wa Wele Omunyali Owa Bioosi, bachukha khu Daudi kamafura bamwamiisia, mala aba omwami owa Isiraeli, khuloondekhana ne lomo eya Wele Omunyali Owa Bioosi khubirira khu Samweli.
Bayebusi baboolela Daudi bali, “Se wingila muno tawe.” Kakhaba kario Daudi atiila lukoba lwa Sayuni. Lulwamanyikhana nga Lukoba lwa Daudi.
Daudi aloma ali, “Omundu oolaba we khunyoa khukhwira Omuyebusi alaba omunamae omukhulu lundi komanda.” Yoabu, okhwa Seruya, arangirira khukhwibwaakala mala aaba omunamae omukhulu.
Daudi amenya mu lukoba mala lwalaangwa bali, Lukoba lwa Daudi.
Daudi ombakha lukoba khukhwamila emiliinda acha khukhwola khwisiisi libotookhelela lukoba. Ne Yoabu ang'oona chimbeka chicharama che lukoba.
Daudi achiililila khunyoola kamaani kamakali khukhila, sikila Wele Omunyali Owa Bioosi owe banamae aaba naye.
Kano niko kamasina ke banamae ba Daudi babamanyikha lundi babakhola bubwami bwewe bwaba ne kamaani. Baisiraeli boosi bamuyeeta mu bwami bwewe. Banamae bano ne Baisiraeli boosi bakhola Daudi aba omwami khuloondekhana nga Wele Omunyali Owa Bioosi ne alaka Isiraeli.
Kano kali kamasina ke banamae ba Daudi be kamaani. Owe khunyoa aaba Yashobeamu owe lisaaye lia Hakimoni. Aaba omwimeelesi owe bataru owe kamaani. Apanila lifumo liewe khu baandu chimia chitaru mala abeera boosi mu bukhupani bulala bwong'ene.
Okhola khabili mu be kamaani bataru aaba Eliesa okhwa Dodo omuhohi.
Aba ne Daudi e Pasi-Damimu nga Bafilisiti ne becha khu khuupana. Kumukuunda kwe shayiri kwabayo. Baisiraeli barakikha khukhwilukha Bafilisiti.
Ne kakhali niye ne babaandu bewe eema ne chingabo akari we kumukuunda kwe shayiri mala bapana ne Bafilisiti mala babeera. Wele Omunyali Owa Bioosi abayeeta bakhila lukali.
Endaalo ndala bataru khu banamae babemeelesi kamakhumi kataru abo bacha khu lwanda siimbi ne libina lia Atulamu niio Daudi aaba, siise nisio Bafilisiti baba ne bebuusiisie ne khumenya mwitooma lia Refaimu.
Mu siise esio Daudi aba mu lukoba lusire, ne sipupu sie banamae be Bafilisiti siaba mu Betelehemu.
Daudi ekoomba kameechi mala aloma ali, “Ee khaba omundu acha andayilakho kameechi ke khunywa mu sebele eli a silibwa mu Betelehemu!”
Banamae bataru be kamaani bebwaakala ekambi eye Bafilisiti, bataa kameechi mu sebele mala bakarerera Daudi. Ne Daudi se akanywa tawe ne kakhali akachukha nga sianwa khu Wele Omunyali Owa Bioosi,
Aaloma ali, “Wele anjeete khanywa kameechi kano tawe! Nyala naba nga olikho onywa kamafuki ke babaandu babeanile bulamu bwabwe bano!” Nio aaloba khukanywa. Bino biaba bikholwa bie bunyindaafu nibio banamae bataru be kamaani bano bakhola.
Abisai wandaaye owa Yoabu, aba omwimeelesi owe “Banamae kamakhumi kataru be kamaani.” Apanila lifumo liewe ne babaandu chimia chitaru, abeera boosi mala aaba we fuma engali mu basie bataru.
Aba we fuma engali khukhilakho banamae kamakhumi kataru abo, mala aaba komanda wabwe. Ne kakhali se aaba owe efuma nga Bataru abo tawe.
Benaya okhwa Yohoyata khukhwama Kabuseela aba omunyindaafu. Akhola bikholwa bikali bie bunyindaafu. Eera banamae be kamaani lukali babili Bamoabu. Endaalo ndala arura mu munyiri kwe liiarara mala eera etalang'i.
Lundi eera omumisiri omuboofu lundi omuleeyi bifuba biraano. Omumisiri aba ne lifumo liboofu kumusaala kwe khuboakho biindu. Benaya aamwibwaakala ne eruungu, anuula omumisiri lifumo mala amwirira lifumo elio liliene.
Ebio nibio bikholwa nibio Benaya okhwa Yehoyata akhola. Nio Benaya anyoola efuma nga be kamaani.
Aaba owe fuma mu banamae kamakhumi kataru ne kakhali se yoola nga eya bataru abo tawe. Daudi amukhola omwimeelesi owe baliindi bewe.
Bano nibo ba baaba banamae be kamaani, Asaeli, wandaaye owa Yoabu. Elihanani okhwa Dodo khukhwama Betelehemu.
Siamoti khukhwama Haroti, Helesi khukhwama Peleti.
Ira okhwa Ikeshi khukhwama Tekoa. Ne Abieseri khukhwama Anatoti.
Sibekayi khukhwama Husha, ne Ilai khukhwama Ahohi.
Maharai khukhwama Netofa, Heleti okhwa Baana khukhwama Netofa.
Itai okhwa Ribai khukhwama Kibea mu Benjamini. Benaya khukhwama Pirationi.
Hurai khukhwama sia njichi cha Kaashi, Abieli khukhwama Ariba.
Asimabeti khukhwama Bahurumi, Eliaba khukhwama Shaaliboni.
Hashemu khukhwama Kisoni, Yonasani okhwa Siake khukhwama Harari.
Ahiamu okhwa Sakari khukhwama Harari, Elifali okhwa Uri.
Heferi khukhwama Mekera, Ahiya khukhwama Peloni.
Hesiro khukhwama Karimeli, Naarai okhwa Esibai.
Yoeli wandaaye owa Nasani, Mibuhari okhwa Hakiri.
Seleki khukhwama Amoni, Naharai khukhwama Berofai owasutilanga Yoabu okhwa Seruya bilwaani.
Ira ne Karebu khukhwama Itiri.
Uria Omuhiti, Sabati okhwa Ahilai.
Atina okhwa Shisa, omwimeelesi we kholo eya Rubeni ne sipupu siewe sie banamae kamakhumi kataru.
Hanani okhwa Maaka, Yosiafati khukhwama Mitani.
Usia khukhwama Asitera, Shama ne Yeieli ba okhwa Hotamu khukhwama Aroeri.
Yetiaeli ne Yona ba okhwa Simuri khukhwama Tisi.
Elieli khukhwama Mahaba Yeribai ne Yosiafia, ba okhwa Elinaamu. Itima khukhwama Moabu.
Elieli, Obeti ne Yaasieli khukhwama Mesoba.

Bano nibo babaandu babecha khu Daudi e Sikilaki niio aba ne ekisa khu Omwami Saulo okhwa Kishi. Baba babaandu balala be kamaani babamuyeeta mwiie.
Baba basutile buyiingo. Lundi abele banyala khulasa buembo ne khufuruusia kamabaale khusia ne kumukhono kumuluungi namwe ne kumukoota. Baba Babenjamini.
Ahieseri ne Yoashi baba babemeelesi babwe. Bombi baba ba okhwa Shema khukhwama Kibea. Yesieli ne Peleti ba okhwa Asimabeti. Beraka ne Yehu khukhwama Anatoti.
Ishimaya khukhwama Kibeoni. Aba owe kamaani lundi omwimeelesi owe banamae kamakhumi Kataru. Lundi babao Yeremia, Yahasieli, Yoanani ne Yosabati khukhwama Ketera,
Babao Elusai, Yeremoti, Bealia, Shemaria, ne Siafatia khukhwama Harufi.
Babao Elikana, Isishia, Asareli Yoeseri ne Yashobeamu owe lisaaye lia Kora.
Yoela ne Sebatia ba okhwa Yerohamu khukhwama Ketori.
Babaandu balala khukhwama mu kholo eya Kati bacha niio Daudi aba mu lukoba lusire mu sichiimi. Baba banamae be kamaani, babamanya khu khuupanila chingabo ne kamafumo. Bubweeni bwabwe bwaba oli bubweeni bwe chitalang'i. Baba be chimbilo nga kicheu mu ngulu.
Eseri aba omwimeelesi owe banamae ba Kati, Obadia owe khabili, Eliabu owe khataru.
Mishumana aba owe khane, Yeremia owe kharaano.
Atai owa sita, ne Elieli owa saba.
Yoanani aba owa munaane, Elisabati owa sita.
Yeremia owe khumi, ne Makibanai owe khumi na mulala.
Ba Kati bano baba banamae bakhulu. Omutiiti mu bwimeelesi khubano bemeelela banamae emia ndala ne omukhulu emeelela banamae eelefu ndala.
Bano nibo babambukha luluuchi lwa Yoritani mu mwesi kwe khunyoa kwe kumwiiko, siise nisio Luluuchi lwa Yoritani lwechulanga. Batimania abo boosi babamenyanga mu matooma, ebukwe ne mumbo mwe luluuchi.
Babaandu khukhwama mu kholo cha Benjamini ne Yuda becha mu Lukoba lusire niio Daudi aaba.
Daudi arura enje khu bakanila mala aloma ali, “Mwaaba ne mwichile nga basaale khukhunjeeta ese, mwakaanila. Ne mwaba ne mwenya khukhunjongela ese khu basiku base, nakhaba ne khakholile kamabi tawe, Wele owe bakuuka befwe akhoya amanye mala amuelesie kumunaanio.”
Nio Roho owa Wele echa khu Amasai, omwimeelesi owe banamae kamakhumi kataru, mala aloma ali,
“Efwe khuli babowo, Ee Daudi,
ne khuli ne nawe, ee mwana owa Chesi!
Kumuleembe, kumuleembe kube ne nawe,
ne kumuleembe kube khu bayeeti bowo!
Sikila Wele wowo akhuyeeta ewe.”
Nio Daudi abakaanila mala abakhola babemeelesi be banamae bewe.
Banamae balala khukhwama mu kholo eya Manase batubana ne Daudi alala nga aba ne alikho arura ne Bafilisiti khukhupana no mwami Saulo. Ne kakhali Daudi se ayeeta Bafilisiti tawe. Sikila babemeelesi be Bafilisiti bamurakho acha sikila bebaasia bali akhola ario abanjukha mala abachonganila khu Saulo owaba omwami wewe.
Nga ne ela Sikilaki, bano nibo banamae khukhwama mu kholo eya Manase ba bakobolayo ne Daudi: Atina, Yosabati, Yetiaeli, Mikaili, Yosabati, Elihu, ne Siletai. Buli mulala khu bano aba omwimeelesi owe babaandu eelefu ndala.
Bayeeta Daudi khukhupania ne sipupu sie banuuli sikila baba banamae be kamaani lundi banyindaafu. Lundi baba babemeelesi be banamae.
Embi buli ndaalo babaandu bayaakha baambananga ne Daudi khukhwola nga ne aaba ne banamae bakali. Siise sitiiti siri sipupu sie banamae bewe siaba oli sipupu sie banamae ba Wele.
Ebino nibio bipupu bie banamae babecha khu Daudi e Heburoni. Becha khukaluukhasia bubwami bwa Saulo bwile khu Daudi khuloondekhana ne likhuwa lia Wele Omunyali Owa Bioosi.
Babaandu be kholo eya Yuda baba ne chingabo ne kamafumo baba babaandu chielefu sita ne chimia munaane.
Mu kholo eya Simioni babamo banamae chielefu saba ne emia ndala. Baba babaandu be kamaani lundi banyindaafu mwiie.
Mu kholo eya Lawi baba babaandu chielefu chine ne chimia sita.
Omwimeelesi khukhwama mu lisaaye lia Aruni aaba ne babaandu chielefu chitaru ne chimia saba.
Satoki owaba ne asiili omuele lundi omunyindaafu, aaba ne babemeelesi kamakhumi kabili na babili
Mu kholo eya Benjamini babao babaandu chielefu chitaru. Khukhwola siise sino babaandu bano boosi baba basuubilwa khu nju eya Saulo.
Mu kholo eya Efuraimu baba banamae chielefu kamakhumi kabili ne chimia munaane. Baba banamae banyindaafu, lundi bamanyikhana mu chinju chabwe.
Balala khu be ekholo eya Manase baba banamae chielefu ekhumi ndala ne munaane babaandu babaroborwa bache bamiisie Daudi abe omwami.
Mu kholo eya Isakari baba babemeelesi chimia chibili. Bano nibo ba baaba ne limanyilisia lie kamakhuwa kakeecha. Nibo babamanya nisio Isiraeli ekhoyeele ekhole. Ne balebe babwe boosi baba asi wabwe.
Mu kholo eya Sebuluni banamae chielefu kamakhumi karaano. Baba banamae balayi lundi banyala barumikhira buli bulwaani. Berusia khuyeeta Daudi ne kumwoyo kwoosi.
Mu kholo eya Nafutali banamae babemeelesi eelefu ndala. Baba banamae chielefu kamakhumi kataru na saba basuta bulwaani ne chingabo ne kamafumo.
Mu kholo eya Dani babamo banamae chielefu kamakhumi kabili na munaane ne chimia sita baberekekha liie.
Mu kholo eya Asieri babamo banamae chielefu kamakhumi kane ba baaba ne berekekhe khucha mwiie.
Babao banamae chielefu emia ndala ne kamakhumi kabili ebukwe we luluuchi lwa Yoritani khukhwama mu kholo cha Rubeni Kati, ne babaandi mu kholo eya Manase. Baba ne bulwaani bwoosi bwe liie.
Banamae bano boosi baba berekekhe khukhupana liie. Becha Heburoni ne babisiisie khale khukhola Daudi abe omwami owa Isiraeli. Ne lundi babaandu ba Isiraeli babaandi boosi baba ne enganakani ndala eye khukhola Daudi abe omwami.
Bamenyayo chindaalo chitaru ne Daudi, ne balia ne khunywa nisio balebe babwe babarekekhera.
Ne lundi babaandu babamenya siimbi khukhwama mu kholo che aleeyi nga Isakari, Sebuluni ne Nafutali. Bareera biakhulia, bufu, chinduli, chisabibu chinyomu, endali ne kamafura ke chiseituni, chikhaafu ne kamakheese. Basutila biakhulia bino khu punda, chingamia, chinyumbu, ne chieeyi. Bakhola kano koosi sikila liliekhoya liliabao mu Isiraeli.

Omwami Daudi areebana ne babemeelesi bakhulu be banamae bewe boosi be bipupu bie babaandu eelefu ndala ne bie banamae emia ndala boosi.
Ne Daudi alaanga babaandu ba Isiraeli boosi alala mala aloma ali, “Ne mwibaasia muli lili lilayi, lundi lisiimisia Wele Omunyali Owa Bioosi, Wele wefwe, lekha khurume likhuwa. Lekha khuboolele Baisiraeli basiefwe baali mu sibala sioosi sie Baisiraeli, basaayi, ne Balawi bamenyile ne nabo mu chingoba chabwe ne mumayilwe kabwe, mala khubaboolele beche bebuusie ano nafwe.
Ne khukholile khurio, khuche khureere lundi Lisanduku lie Ndakaano eya Wele niyo khwalekelesia nga Saulo aba ne ali omwami.”
Libuusiana lie babaandu liafukiilila khukhola lirio, sikila likhuwa liaba lilayi ebweeni we babaandu boosi.
Ne Daudi ne Isiraeli yoosi, bacha mu lukoba lwa Baala, nilwo Kiriati-Yearimu mu sibala sia Yuda. Babukula Lisanduku lie Ndakaano eya Wele lilaangwa khulwe lisina lia Wele Omunyali Owa Bioosi owekhala khu ndebe eye bubwami angaaki we chikerubi.
Basuta Lisanduku lie Ndakaano eya Wele khukhwama munju eya Abinatabu khwikaari liiya. Usa ne Ahio nibo babatimia likaari.
Ne Daudi ne Baisiraeli boosi bakhina ne bekhoya lukali ebweeni wa Wele ne kamaani kabwe koosi. Bemba ne khu khuupa biilili, kamatuungu, chitamburini, bibiindu bie khu khuupania alala mu mienya, ne chikhoombi.
Nga ne bola abuundu e khuulila biakhulia owa Kitoni chieeyi chatindibala, mala Usa ayila kumukhono atiila khwi sanduku lie Ndakaano.
Ao ne nao Wele Omunyali Owa Bioosi aambila Usa lirima mala amwiira sikila atiila khwisanduku. Afwila abwenao ebweeni wa Wele.
Daudi aambwa lirima lukali sikila Wele Omunyali Owa Bioosi mwirima liewe eera Usa. Abuundu ao alaangwa bali Peresi-usa
Nio Daudi aria Wele lukali mala aboola ali, “Nono ese nyala nabukula ndiena Lisanduku lie Ndakaano eya Wele nacha ne nalio engo wase?”
Khwako Daudi se abukula Lisanduku acha ne nalio Yerusalemu tawe. Ne kakhali aliyila munju eya Obeti Edomu owa Katihi.
Lisanduku lie Ndakaano eya Wele liamenya munju eya Obeti Edomu kimieesi kitaru. Wele Omunyali Owa Bioosi abiita chikhabi be nju eya Obeti Edomu ne buli siindu siewe siosi.

Omwami Hiramu owa Tiro aruma barumwa khu Daudi. Amuelesia kimitarakwa ne babombakhi be kamabaale ne babeechi be kimirongooro bamwombakhile lichipi.
Ne Daudi aabona ali Wele Omunyali Owa Bioosi amukholile khuba omwami owa Isiraeli. Lundi Wele Omunyali Owa Bioosi akhola bubwami bwa Daudi bwakalia. Wele Omunyali Owa Bioosi akhola ario khulwe babaandu bewe Isiraeli.
Mu Yerusalemu, Daudi aatasa khukhwa bakhasi babaandi mala asaala babaana basoleeli babaandi ne bakhaana.
Kano niko kamasina ke babaana nibo asaalila mu Yerusalemu: Siamwa, Siobabu, Nasani, ne Solomoni,
Ibuhari, Elishua, ne Elipeleti.
Noka, Nefeki, Yafia
Elishama, Beeliata Elifeleti.
Nga Bafilisiti baulila bali Daudi achukhilwekho kamafura khuba omwami owe Baisiraeli, Bafilisiti barura boosi khucha khumuyiima. Ne nga Daudi ne aulila arura acha khukhupana ne nabo.
Bafilisiti bola mwitooma lia Refaimu mala barakikha khuyaaya kimiaandu.
Daudi areeba Wele ali, “Nyala nebwaakala Bafilisiti? Olakhola mbaule?”
Wele Omunyali Owa Bioosi amukalusia ali, “Yee bebwaakale! Ndakhukhola obaule!”
Nio Daudi ebwaakala Bafilisiti e Baali-perasimu mala abaula. Ne Daudi aloma ali, “Wele andumikhiile khuatula banamae bo musiku nga kumukhula kwe kamaani.” Khwako abuundu ao alaangwa bali Baali-perasimu
Bafilisiti belukha balekha bifwaani bie bawele babwe, mala Daudi arusia kamalaka babiosie.
Siise sitiiti busa lundi Bafilisiti bakobola bebwaakala mwitooma.
Lundi nga Daudi ne areeba Wele, Wele amukobosia ali, “Okhabebwaakala khukhwama ebweeni tawe, ne kakhali cha obabotookhelele mala obebwaakale khukhwama lubeka lwe kimirongooro kimiforosati.
Nga ne oulila sisiindu ne sikeenda khu ngaaki khwe kimirongooro kimiforosati, ne orakikha khukhwibwaakala. Sikila ese ndarangira ebweeni wowo mbule banamae be Bafilisiti.”
Daudi akhola nga Wele aaba ne amulakile mala atimania Bafilisiti khukhwama Kibeoni khukhwola Keseri.
Efuma eya Daudi yasalanila yola buli abuundu mala Wele Omunyali Owa Bioosi akhola buli ekholo yamuria.

Daudi ombakha chinju chewe mu lukoba lwa Yerusalemu. Akhaba lundi arekekha abuundu we Lisanduku lie Ndakaano eya Wele mala aliombakhila liiema.
Nio Daudi aloma ali, “Balawi bong'ene bakhoyela khusuta Lisanduku lie Ndakaano eya Wele. Sikila bali nibo Wele Omunyali Owa Bioosi arobora khu lisuta ne khu mukholela mindali na mindali.”
Nio Daudi alaanga Baisiraeli boosi becha Yerusalemu nio bareere Lisanduku lie Ndakaano abuundu niio aba ne alirekekhele.
Siloondakho, Daudi alaanga lisaaye lia Aruni ne Balawi.
Khukhwama mu lisaaye lia Kohati amamo Urieli owemeelelanga babaandu emia ndala ne kamakhumi kabili mu lisaaye liabwe.
Mu lisaaye lia Merari Asaya amamo owemeelelanga babaandu babwe chimia chibili ne kamakhumi kabili.
Mu lisaaye lia Kerishoni amamo Yoeli owemeelelanga babaandu emia ndala ne kamakhumi kataru.
Mu be lisaaye lia Elisafani amamo Shemaya owemeelelanga babaandu chimia chibili.
Mu lisaaye lia Heburoni amamo Elieli owemeelelanga babaandu kamakhumi munaane.
Mu lisaaye lia Usieli amamo Aminatabu owemeelelanga babaandu emia ndala ne likhumi lilala ne babili.
Nio Daudi alaanga basaayi Satoki ne Abiatari ne Balawi sita: Urieli, Asaya, Yoeli, Shemaya, Elieli ne Aminatabu.
Aboolela Balawi ali, “Enywe muli babemeelesi be lisaaye lie Balawi. Yeyaula alala ne Balawi basienywe, nio mureere Lisanduku lie Ndakaano ya Wele Omunyali Owa Bioosi, Wele owa Isiraeli, mulire abuundu niio ese ndirekekheele.
Wele Omunyali Owa Bioosi aakhuelesia efwe kumunaanio sikila enywe se mwalisuta ekhunyoa tawe. Lundi se mwaliliinda mu ngila eyenyekha tawe.”
Nio basaayi ne Balawi betakaasa nio bauyisia Lisanduku lie Ndakaano eya Wele Omunyali Owa Bioosi, Wele owa Isiraeli.
Balawi basutila khu mirongooro Endakaano eya Wele khu mabeka kabwe. Bakhola bulayi bwene nga Musa ne alaka khuloondekhana ne likhuwa lia Wele Omunyali Owa Bioosi.
Daudi alaka babemeelesi be Balawi barobore Balawi basiaabwe bembe ne khukhupa kamatuungu ne biilili ne bibiindu bie khu khuupania alala mu mienya, ne kimienya kie khu khwikhoya.
Nio Balawi barobora Hemani okhwa Yoeli, ne balebe bewe, Asafu okhwa Berekia, ne Etani okhwa Kushala, owe lisaaye lia Merari.
Siabao sipupu sisiindi sie khabili sie balawi: Sakaria, Yasieli, Shemura-moti, Yehieli, Uni, Eliabu, Benaya, Maaseya, Matitia, Elifelehu ne Mikineya. Lundi barobora baliindi be silibwa, Obeditomu ne Yeieli.
Babeembi, Hemani, Asafu ne Etani bapanga bibiindu bie kumukasa bie khu khuupania alala mu mienya.
Sakaria, Asieli, Shemura-moti, Yehieli Uni, Eliabu, Maaseya ne Benaya bapanga biilili.
Ne kakhali Matitia, Elifelehu, Mikineya, Obedi-Edomu baroborwa bemeelele ne khu khuupa kamatuungu khuloondekhana ne Sheminiti.
Kenania omwimeelesi we kimienya mu Balawi aroborwa khukhwimeelela kimienya sikila aba amanya lukali.
Berekia ne Elikana, baroborwa khuliinda Lisanduku lie ndakaano.
Basaayi Shebania, Yosiafati, Natanieli, Amasai, Sakaria, Benaya ne Elieseri baroborwa barangire ebweeni we Lisanduku lie Ndakaano ne baapa chikhoombi.
Nio omwami Daudi, basaakhulu ba Isiraeli, ne banamae bakhulu be bipupu chielefu, bacha mungo mwa Obedi-Edomu khu bukula Lisanduku lie Ndakaano ne khoyo engali.
Sikila Wele ayeeta Balawi babasuta Lisanduku lie Ndakaano, baana embosio eye chiuunwa saba ne kamamiiku saba.
Daudi aba efwarire ekutuusi eye katani emiliiu. Bakhaba Balawi ba basuta Lisanduku lie Ndakaano bosi bafwara bario. Akhaba Kanania omwimeelesi owe babembi yesi afwara ario.
Khutasa khwako Daudi afwara engubo eya efodi. Bareera endakaano eya Wele Omunyali Owa Bioosi ne luyoka lukali lwe liliekhoya, ne chikhoombi, ne bibiindu bie khu khuupania alala mu mienya, ne kimienya kie kamatuungu.
Nga Lisanduku lie Ndakaano eya Wele Omunyali Owa Bioosi ne liaba ne lilikho lireerwa mu Lukoba lwa Daudi, Mikali omukhaana owa Saulo alengelela mu numa. Nga ne abona omwami Daudi ne alikho akhina ne ekhoya, amuleka.

Baayila Lisanduku lie Ndakaano eya Wele mwieema nilio yaba Daudi aling'oonela. Nio baana biianwa bie khukhwosia nende bie kumuleembe ebweeni wa Wele.
Daudi ne amalile khuaana biianwa bie khukhwosia nende bie kumuleembe, abiita babaandu chikhabi mu lisina lia Wele Omunyali Owa Bioosi.
Aelesia buli mundu, be siseecha nende be siikhasi, kumukaati, sitonyi sie nyama enjosie ne kimisabibu kimiomu.
Nio Daudi arobora Balawi balala bemeelele lisaaya ebweeni we Lisanduku lie Ndakaano eya Wele Omunyali Owa Bioosi. Baba ne kumulimo kwe khusaba, khusiima ne khufumia Wele Omunyali Owa Bioosi Wele owa Isiraeli.
Asafu aaba omwimeelesi, ne Sakaria aaba omuyeeti owe kimilimo kiewe. Babaandi baba Yeieli, Shemura-moti, Yehieli, Matitia, Eliabu, Benaya, Obedi-Edomu ne Yeieli ba bapanga kamatuungu ne biilili. Asafu aba oupa bibiindu bie khu khuupania alala mu mienya.
Ne Benaya ne Yahasieli, baba basaayi ba bapanga chikhoombi mu biise bioosi ebweeni we Lisanduku lie Ndakaano, eya Wele.
Nio khu ndaalo eyo Daudi arobora Asafu ne balebe bewe abaa kumulimo kwe khukhwimba kumwenya kwe khusiima Wele Omunyali Owa Bioosi.
Siima Wele Omunyali Owa Bioosi, saba Wele Omunyali Owa Bioosi,
boolela chikholo nisio akholile!
Mwimbile, mu khumufumia,
boola bibiindu bie khuukia bioosi nibio akholile!
Sangaala, sikila muli babewe,
lekha abo boosi bamuyiima, bekhoye!
Yiima Wele Omunyali Owa Bioosi ne kamaani kewe,
yiima buyeeti bwewe buli busiele!
Khebulila bikholwa bie khuukia nibio akhola,
kamaya niko aakhola, ne bukhalaki nibwo aabisia.
Ee lisaaye lia Isiraeli omukholi wewe,
baana ba Yakobo, barobore bewe!
Niye ali Wele Omunyali Owa Bioosi Wele wefwe,
bunyali bwewe buli khu sibala sioosi.
Alikhebulila endakaano yewe mindali na mindali,
likhuwa nilio aalaka, khulwe chiselukho choosi.
liliechuba nilio alaka Isaaka,
nga endakaano eya mindali na mindali khu Yakobo.
Aaloma ali, “Ndakhua ewe sibala sia Kanaani,
sibe kumukabwa kwowo.”
Nga baba batiiti lundi bakhali ne bukhala tawe,
baakwa mu sibala sia Kanaani.
Bayiiyayiiya busa mu sibala,
khukhwama mu bwami bulala khukhwola mu bundi,
arafwira babaami sikila nibo.
Aaloma ali, “Mukhatilakho bachukhekho kamafura base tawe,
mukhaumisiakho bang'oosi base tawe!”
Yimbila Wele Omunyali Owa Bioosi, sibala sioosi!
Boola khu buonia bwewe buli endaalo.
Boolela chikholo choosi luyali lwewe,
bikholwa bie khuukia mu baandu boosi!
Sikila Wele Omunyali Owa Bioosi ali omukali,
lundi akhoya afumisibwa lukali,
akhoya ariibwa lukali khukhila bawele boosi.
Sikila bawele be chikholo boosi bali busa bifwaani,
ne kakhali Wele Omunyali Owa Bioosi aabuumba likulu.
Ali ne lukoosi ne luyali,
kamaani ne bunyali bili mu Lukaangu lwewe.
Ee baandu, elesia Wele Omunyali Owa Bioosi,
elesia Wele Omunyali Owa Bioosi luyali ne kamaani!
Elesia Wele Omunyali Owa Bioosi luyali,
khemureere siianwa, mala mwiche ebweeni wewe!
Saaya Wele Omunyali Owa Bioosi sikila ali omutakatifu,
reenga ebweeni wewe,
babaandu boosi be khu sibala,
sibala siema busa, se sinyala siesisiikha tawe.
Lekha likulu liikhoye,
ne sibala sisangaale,
lekha babaandu balome bali,
“Wele Omunyali Owa Bioosi amiia!”
Lekha enyanja eoloole alala ne bikilimo,
lekha lusaambu, ne biibiindu bilulimo bioosi biikhoye!
Nio kimirongooro kie mu sichakha kiliimba,
khulwe khukhwekhoya ebweeni wa Wele Omunyali Owa Bioosi,
sikila alikho echa khukhalakila sibala.
sikila busiime bwewe buli bwa mindali na mindali!
Muboolele muli: “Khuonie Wele owe buonia bwefwe,
khubuusie alala mala okhureesie,
khukhwama mu kholo chichiindi,
nio khukhusiime ewe omutakatifu, ne khu khufumia.
Afume Wele Omunyali Owa Bioosi, Wele owa Isiraeli,
afume mindali na mindali!”
Nio babaandu boosi baloma bali, “Amina” ne khufumia Wele Omunyali Owa Bioosi.
Nio omwami Daudi alekha Asafu ne Balawi basie ebweeni we Lisanduku lie Ndakaano eya Wele Omunyali Owa Bioosi. Bakhole kimilimo.
Daudi lundi alekhao Obeti Edomu ne Balawi babaandi kamakhumi sita na munaane. Hosa ne Obeti Edomu okhwa Yedutuni baliindi be bilibwa.
Daudi alekha Satoki omusaayi ne basaayi basie ebweeni we liiema lia Wele Omunyali Owa Bioosi abuundu aesuta e Kibeoni.
Buli mutikhinyi ne ekolooba baananga biianwa bie khukhwosia khu Wele Omunyali Owa Bioosi a alutare eye biianwa bie khukhwosia khuloondekhana ne kakaandikwa mu Lilaka lia Wele Omunyali Owa Bioosi aelesia Isiraeli.
Alala ne nabo babao Hemani, ne Yedutuni ne babaandi ba baaba ne baroborwa khuba bong'ene bafumia Wele Omunyali Owa Bioosi. Sikila busiime bwewe buli bwa mindali na mindali.
Hemani ne Yedutuni baba ne chikhoombi ne bibiindu bie khu khuupania alala mu mienya, ne bibiindu bibiindi bie khukhwiimbia kimienya kimitakatifu. Babaana ba Yedutuni baroborwa khuliinda bilibwa.

Nga omwami Daudi ne engila mwichipi liewe, arumania balaange omung'oosi Nasani mala amuboolela ali, “Bona ese menyile ano munju yombakhwa ne kimirongooro kie kimitarakwa, ne Lisanduku lie Ndakaano ya Wele Omunyali Owa Bioosi liabikhwa mwieema!”
Nasani amukobosia ali, “Khola koosi kaali mu mwoyo kwowo sikila Wele ali ne nawe.”
Ne kakhali mu silo Wele aboolela Nasani ali,
“Cha mala oboolele omukholi wase Daudi oli, Wele Omunyali Owa Bioosi aloma ali, ‘Ewe se olinjombakhila ese enju menyemo tawe.
Khukhwama mu siise nisio namusiliamo babaandu ba Isiraeli barura Misiri khukhwola luno khamenyakho mu nju tawe. Buli lwosi menyanga mu maeema ne khuuyisibwa khukhwama abuundu alala ne khuyilwa abuundu aandi.
Mu likeenda liase lioosi ne babaandu ba Isiraeli, khareebakho yesi yesi khu bemeelesi nibo narobora khuliinda baisiraeli ndi, siina sikila ne bakhanjombakhila enju eye kimitarakwa?’
“Nono boolela Daudi omukholi wase oli, kano niko Wele Omunyali Owa Bioosi owe kamae aloma: ‘Nakhurusia mundaa mu bwayi bwe kamakheese nakhukhola obe omwami we babaandu base Isiraeli.
Nabelenge ne nawe buli abuundu osi osi niio wachilenge. Lundi nakhuulile basiku bowo boosi. Ndakhukhola obe ne fuma nga babemeelesi be bunyali khu sibala.
Nja khuroborera babaandu base Isiraeli abuundu ekhumenya, niio balimenya ne bakhaananisibwa lundi tawe. Babaandu babi se bakhanyalekho lundi nga khale tawe.
Babaandu babi se balibanaaniakho lundi nga khale khukhwama mu siise sie babemeelesi be babaandu base Isiraeli tawe. Nja khuula basiku bowo boosi khutasa khwako khuboolela ndi Wele Omunyali Owa Bioosi akhakhwombakhile ewe enju.
Nga ewe ne olifwa oche e makoombe ese ndiamiisia mulala khu basoleeli bowo abe omwami mala ndiliinda bubwami bwewe bube bwe kamaani.
Niye olinjombakhila ese enju lundi ndikhola bubwami bwewe bubeeo mindali na mindali.
Ese ndiba raraawe ne naye aliba omwana wase. Se ndimurusiakho busiime bwase nga nabukula khu owanyoao nga omwami tawe.
Ndimura mu bwimeelesi bwe enju yase ne khu bwami bwase mindali na mindali.’ ”
Nasani aboolela Daudi buli siindu nisio abona mu malola.
Nio omwami Daudi acha engila mwieema mala acha ebweeni wa Wele Omunyali Owa Bioosi, mala asaba ali, “Ee Wele Omunyali Owa Bioosi, Ese naanu ne enju yase eli siina nio umbe efuma ori?
Wele sino siabeele sisiindu sitiiti mu moni chowo. Khutasa khwako wakholile chindakaano khu lisaaye liase mu miiko kikiicha. Lundi wakholile ese khuba omundu owe efuma ee Wele Omunyali Owa Bioosi.
Nono nga ese Daudi nyala natasakho siina khu lukoosi nilwo unjekeesie luno, ese omukholi wowo? Ewe umanyile ese.
Sikila khulwo omukholi wowo ee Wele Omunyali Owa Bioosi, ne khuloondekhana ne kumwoyo kwowo wamwene, wakholile bibiindu biboofu bino ne khubiekesia bimanyikhane.
Se alio oli nga ewe tawe ee Wele Omunyali Owa Bioosi ne se aliio Wele okundi ne akhali ewe tawe, khuloondekhana nende koosi niko khwaulila.
Se eliio ekholo ekiindi khu sibala eli nga Isiraeli tawe, niyo ewe wasikula wabakhola babe babaandu bowo babeene. Bibiindu biboofu nende bie khuukia nibio wabakholela nga ne watimania chikholo chichiindi ebweeni wabwe mu sibala sioosi.
Wakhola Isiraeli khuba babaandu bowo khulwa mindali na mindali, lundi ewe Wele Omunyali Owa Bioosi, wekhola Wele wabwe.
“Ne luno ee Wele Omunyali Owa Bioosi, lekha elomo niyo wasuubisia ese omukholi wowo ne nju yase ekholekhe. Khola nilio waloma.
Efuma yowo echa khumanyikhana lundi ekuche mu biise bioosi bali, ‘Wele Omunyali Owa Bioosi owe banamae, Wele owa Isiraeli.’ Mala oliliinda lisaaye liase libeo khulwe biise bioosi.
Ndi ne bunyindaafu khukhusaba ewe, Wele lisaba lino, sikila ewe wafunulile ese omukholi wowo kano koosi, mala wambooleele oli, oliombakha enju yase.
Ne nono Wele Omunyali Owa Bioosi ewe oli Wele, mala walaka lisuubisia lie khuukia lino khwise omukholi wowo.
Nono khusaba ewe obiite lisaaye liase chikhabi nio bachiililile khukhwekhoyela kumwalaalo kwowo. Sikila nisio ewe obiita chikhabi ee Wele Omunyali Owa Bioosi siba sibiite mindali na mindali.”

Enyuma we siise omwami Daudi aseera ebwaakala Bafilisiti mala abaula. Abanuula lukoba lwa Katihi ne birekere bibialubotookhelela.
Akhaba lundi aula Bamoabu mala bekela bakholi bewe mala bamuruunganga busuuru.
Daudi lundi aula Hatateseri omwami owa Soba, siimbi ne sibala sia Hamati, nga aaba ne alikho ne acha khubalaayia bubwami bwewe khu luuchi lwa Efurati.
Daudi aamba kamakaari kewe ke liie eelefu ndala, babaandu chielefu saba batimianga chifarasi, ne banamae bakeenda busa chielefu kamakhumi kabili. Abukula chifarasi chichola kamakaari ke liie emia ndala mala afuna bikele chiramire choosi.
Nga Bashamu ba Damasika becha khuyeeta Hatateseri omwami owa Soba, Daudi eera babaandu ba Shamu chielefu kamakhumi kabili na chibili khu nibo.
Nono Daudi eera sipupu sie banamae mu Damasika mu Shamu. Bashamu baaba bakholi bewe mala bamuruunganga busuuru. Ne Wele Omunyali Owa Bioosi akhola Daudi aula buli abuundu niio acha.
Daudi aabukula chingabo che esahabu nicho bakholi ba Hatateseri baba ne basutile mala achiyila e Yerusalemu.
Daudi lundi aabukula kimikasa kimikali khukhwama mu ngoba cha Tibuhati ne Kuni, chingoba cha Hatateseri. Solomoni arumikhira kimikasa kino khung'oona litangi lie mu Lukaangu, chinjeko ne bibiindu bie mu Lukaangu.
Omwami Toi owa Hamati aulila ali Daudi akhilile sipupu sie banamae ba Hatateseri omwami owa Soba sioosi.
Nio Toi aaruma omusoleeli wewe Hatoramu khukheesia omwami Daudi ne khu musiima khulwe khuula Hatateseri. Toi aba apana ne Hatateseri khu biise bikali. Toi arumira Daudi biianwa bikali bie esahabu, efwesa ne kumukasa.
Bino bioosi omwami Daudi abiaana khu Mwami Wele Omunyali Owa Bioosi alala ne fwesa ne esahabu niyo abukula khukhwama mu bibala bino: Edomu, Moabu, Filisiti ne Amaleki.
Mala aara bipupu bie banamae mu sibala sia Edomu mwoosi. Baedomu bekela bakholi bo mwami Daudi. Wele Omunyali Owa Bioosi akhola Daudi aula buli abuundu niio acha.
Nio Daudi amiia Isiraeli yoosi. Aakholela babaandu bewe bung'ali ne buulekhaasie.
Yoabu okhwa Seruya aaba omwimeelesi owe banamae. Yehoshafati okhwa Ahiludi emeelelanga kamaandike.
Satoki okhwa Ahitubu ne Ahimeleki okhwa Abiatari baba basaayi. Seraya aaba omuandiki.
Benaya okhwa Yehoyata aaba omwimeelesi owe baliindi ba Daudi. Ne basoleeli bo mwami Daudi baaba babemeelesi bakhulu mu milimo kio mwami Daudi.

Enyuma we siise omwami Nahasi owa Amoni afwa mala omusoleeli wewe ela mu bweyaangu bwewe nga omwami.
Daudi aloma ali, “Ndakholela Hanuni kamalayi sikila raraawe Nahasi, akholela ese kamalayi.” Nio Daudi amurumira burume amuolelesie khu lifwa lia raraawe.
Nio bakholi ba Daudi baacha khu Hanuni musibala sia Amoni khumuoleelesia.
Ne babemeelesi ba Amoni baboolela omwami Hanuni bali, “Ewe wibaasia olifwaana Daudi arumire babaandu bano khukhuoleelesia ewe khulwe lukoosi lwa raraao? Se kali kario tawe! Babaandu bano bechile khumenieelesia sibala ne khuyoota ne khusibukula.”
Nio Hanuni aabukula barumwa ba Daudi mala aababeka bunwanwa, aakhala chingubo chabwe amarango mala abaoona bacha.
Nga Daudi ne aulila kakaba ne kekholekhe, aarura khucha khubakanila. Baba baambiilwe chisoni chingali. Omwami ababoolela ali, “Cha mumenye Yeriko nabwila bunwanwa bwenywe ne buchoa lundi.”
Omwami Hanuni ne Baamoni babona bali bakholile Daudi khuuba omusiku wabwe. Nio Hanuni ne Baamoni baruma bitonyi bie efwesa eelefu ndala khureera kamakaari ke liie ne batimia chifarasi khukhwama Mesopotamia, Aramaaka ne Soba.
Baruunga kumuruungo khulwe kamakaari chielefu salasini na mbili no mwami owa Maaka ne banamae bewe. Omwami owa Maaka apa ekambi Meteba. Akhaba Baamoni bosi baama mu ngoba choosi mala berekekhera liie.
Nga Daudi ne aulila ario aruma Yoabu ne banamae be kamaani boosi.
Baamoni barura mala berekekhera liie esilibwa sie lukoba. Ne babaami ba baaba ne bechile nabo baaba bong'ene mu lukoongo.
Yoabu aabona ali basiku balikho becha khu mwibwaakala khukhwama ebweeni ne nyuma. Nio aarobora banamae barana ba Isiraeli aabara ebweeni bapane ne Bashamu.
Yoabu ara banamae babarama mu bwimeelesi bwa Abisai wandaaye. Abisai abarakho khu khuupana ne Baamoni.
Yoabu aboolela Abisai ali, “Waaba ne obona oli Bashamu balikho bakhila wicha umbabine, ne baaba Baamoni ne balikho bakhukhila ewe ndecha khuabine.”
Ba omunyindaafu! Lekha khupanile babaandu befwe ne kamaani ne khulwe chingoba cha Wele wefwe. Ne lekha Wele Omunyali Owa Bioosi aakhole nilio enya.
Yoabu ne babaandu bewe bebwaakala Bashamu, mala Bashamu belukha.
Nga Baamoni ne babona Bashamu ne belukha, bosi belukha Abisai, mala bakobola mu lukoba lwabwe. Nio Yoabu akobola e Yerusalemu.
Bashamu nga babona bali baulilwe ne Baisiraeli, barumania khureera babaandu Bashamu ba baaba engelekha we Luluuchi lwa Efurati. Baba asi owa Shofaki, komanda we banamae bo mwami Hadadeseri owa Soba.
Nga Daudi ne aulila ario aabuusia bipupu bie banamae ba Isiraeli alala, mala ambukha nabio luluuchi lwa Yoritani. Daudi abarekekha mu bweyaangu baloleelelana ne Bashamu. Liie liarakikha.
Ne kakhali Bashamu belukha Baisiraeli, Daudi eera babaandu chielefu saba batimia kamakaari ke Bashamu ne banamae Bashamu chielefu kamakhumi kane bakeenda busa. Beera akhaba Siofaki, komanda wabwe.
Nga bakholi ba Hatateseri bamanya bali baulilwe ne Isiraeli, bayiima kumuleembe ne Daudi, mala baba asi wewe. Bashamu se benyakho lundi khuabina Baamoni tawe.

Daudi arusia ekutwa eye bubwami khumurwe kwo mwami wabwe mala akiefwara. Yaba busiro bwe chikiilo embi kamakhumi kataru na chine. Ekuutwa eyo yaba yakholwa khu sahabu ne mukari mwayo abeele baramo kamabaale ke bukusi bwe angaaki. Daudi lundi ayaya bibiindu bikali khukhwama mu lukoba.
Lundi abukula babaandu be mu lukoba mala abara khu milimo kie khukholela kimisiameno ne chiaywa ne chiuma che bichuuma. Daudi akholela ario babaandu be chingoba chichiindi choosi cha Amoni. Nono niye ne babaandu bewe bakobola e Yerusalemu.
Enyuma wa kano, liie liarakikha lundi ne Bafilisiti e Keseri. Nio Sibekayi Omuhushati eera Sipayi. Aaba mulala khu lisaaye lie babaandu baboofu. Ne bafilisiti bakhilwa.
Liie liliindi liaba e Katihi niio omundu omuboofu owe chinjala sita buli khu mukhono, ne chinjala sita buli khu sikele, choosi alala kamakhumi kabili na chine. Aaba we lisaaye lie babaandu baboofu.
Akhoma Baisiraeli mala Yonasani okhwa Simea, amwiira. (Simea aba wandaaye owa Daudi.)
Babaandu baboofu bataru nibo Daudi ne babaandu bewe beera bano baba be lisaaye lie babaandu baboofu ba Katihi.

Sietani enya khureera butinyu khu baandu ba Isiraeli, nio akhola Daudi abisia khubala babaandu.
Daudi aelesia Yoabu ne babemeelesi be banamae babaandi kamalaka ali, “Cha mu Isiraeli mwoosi khukhwama Beerisheba khukhwola Dani mala mubale babaandu. Mundeerere likhuwa nio manye bali benga.”
Yoabu amukobosia ali, “Wele Omunyali Owa Bioosi akhoya akuchisia babaandu ba Isiraeli baba kamakhabi emia khukhilakho nga bali luno. Omwami, bano boosi se bali bakholi bowo? Siina sikila ewe omwami ne wenya khukhola lino mala oreerere ekholo eya Isiraeli yoosi kumusaango?”
Ne kakhali omwami ayingiilila Yoabu akhole nga ne enya. Yoabu aarura aacha akeenda mu sibala sia Isiraeli sioosi. Nio enyuma akobola e Yerusalemu.
Yoabu areerera omwami Daudi bukali bwe babaandu. Babao babaandu emilioni ndala ne chielefu emia ndala mu Isiraeli banyala khu khuupana. Ne mu Yuda babaamo babaandu chielefu chimia chine ne kamakhumi saba banyala khu khuupana.
Ne kakhali Yoabu se aabala chikholo cha Lawi ne Benjamini tawe. Sikila se asiima lilaka lio mwami tawe.
Wele se asangaalila nisio Daudi akhola tawe, nio areera kumunaanio khu Isiraeli.
Daudi aboolela Wele ali, “Nakholile bumayaanu bukali khulwe khukhola kano! Nosiima umbeele kholile mu busilu.” Nono khusaba umbele nga khukoseele.
Nio Wele Omunyali Owa Bioosi aboolela Kati, omung'oosi owa Daudi ali,
“Cha oboolele Daudi oli, ndikho muelesia kamakhuwa kataru. Ndamukholela nisio arobora.”
Kati aacha khu Daudi amuboolela ali, “Kano niko Wele Omunyali Owa Bioosi aboola: ‘Wamwene orobore.’
Kimiiko kitaru kie njala, namwe kimieesi kitaru wilukhenge banamae be basiku bowo, namwe chindaalo chitaru nicho Wele Omunyali Owa Bioosi alakhwibwaakala ewe ne mbalu yewe, lufu lubi lukhasalanile mu sibala siowo khu ndaalo chitaru echo. Malaika wewe alareera lifwa mu Isiraeli mwoosi! Nono mboolele nilio nja khuboolela oundumire!”
Daudi akobosia Kati ali, “Ese ndi mu butinyu lukali! Ne se nenya khunaanisibwa ne babaandu tawe. Lekha Wele Omunyali Owa Bioosi omwene abe niye ounaania, sikila niye ali owe siisa.”
Nio Wele Omunyali Owa Bioosi aruma lufu lubi khu baandu ba Isiraeli, mala babaandu chielefu kamakhumi saba baafwa.
Nio Wele aruma malaika khubunia Yerusalemu. Ne akhakhola ario tawe Wele akaluukhasia kamebaasio mala aboolela malaika ali, “Lekha! Ako kanyalile!” Malaika aaba emile aluyia lwe khuula lwa Onani Omuyebusi.
Daudi aalola aabona malaika wa Wele Omunyali Owa Bioosi emile mu mbeo asutile embalu yewe mu mukhono kwewe, erekekhe khubunia Yerusalemu. Nio Daudi ne basaakhulu befwara kamakunia, mala benama bubweeni bwabwe bwetiila asi.
Daudi asaba Wele ali, “Wele ese niise owakholile bumayaanu. Ese niise owarusia lilaka ndi babaandu babalwe. Nono babaandu bano bakholile siina? Ee Wele Omunyali Owa Bioosi, Wele wase, mbeelesie ese kumunaanio nende be nju yase. Ne okhara bulwaale khu baandu bowo tawe.”
Malaika wa Wele Omunyali Owa Bioosi aboolela Kati alake Daudi ache ombakhe alutare khulwa Wele Omunyali Owa Bioosi e luya lwe khuulilakho lwa Onani.
Nio Daudi acha khuloondekhana ne elomo eya Kati niyo aloma mu lisina lia Wele Omunyali Owa Bioosi.
Nono Onani ne basoleeli bewe bane baba balikho bauula engaanu. Ne nga babona malaika basoleeli belukha bacha bekisa.
Daudi echa khu Onani. Nga Onani ne abona omwami Daudi ne alikho echa, alekha luuya lwe khuulilakho mala asikamila Daudi enama bubweeni bwewe bwetiila asi.
Daudi alomaloma khu Onani ali, “Mbelesie luuya lwowo lwe khuulilakho nio nombakhilekho Wele Omunyali Owa Bioosi alutare. Ngusie khu bukusi bubwenyekhana manya lufu lubi luno lurura khu Baisiraeli.”
Nio Onani aakobosia Daudi ali, “Kholubukule, mala omwami olukhoolele siosi siosi nisio wenya. Ne lundi lola ndikho mbaana chieeyi chase nga siianwa sie khukhwosia ne kimiini kie khuula nikieki nga chiikhu che khukhwoselia, ne ngano nga siianwa sie biakhulia. Nabiaanile bioosi.”
Ne omwami Daudi aakobosia Onani ali, “Tawe, ndabikula bioosi khu bukusi bubwenyekhana. Se nyala naana sisiindu siosi siosi khu Wele Omunyali Owa Bioosi nga siianwa siili sisiowo tawe, lundi se enyala nabukula sisiindu nisio ese kharuungire siosi siosi tawe.”
Nio Daudi aruunga Onani bitonyi chimia sita che esahabu khulwe abuundu ao.
Nio Daudi ombakhila Wele Omunyali Owa Bioosi alutare mala aana biianwa bie khukhwosia ne biianwa bie kumuleembe. Asaba Wele Omunyali Owa Bioosi, mala Wele Omunyali Owa Bioosi amukobosia khulwe khuruma kumulilo khukhwama mwikulu khu alutare eye biianwa bie khukhwosia.
Wele Omunyali Owa Bioosi alaka aboolela malaika akobosie embalu yewe musibaabi.
Mu biise ebio Daudi nga aabona ali Wele Omunyali Owa Bioosi aakobosie lisaba liewe khuluyia lwe khuulilakho lwa Onani omuyebusi, aanilao biianwa.
Aanila aluyia ao sikila liiema lia Wele Omunyali Owa Bioosi nilio Musa aaba ne akhola mu sichiimi, ne alutare eye biianwa bie khukhwosia mu biise ebio biaba bisiili abuundu aesuta e Kibeoni.
Ne kakhali Daudi se anyala khucha mwieema litakatifu khusaba Wele tawe, sikila aria embalu eya malaika wa Wele Omunyali Owa Bioosi!

Nio Daudi aaloma ali, “Elaba enju eya Wele Omunyali Owa Bioosi, ne ano alaba alutare niio Baisiraeli balioselianga biianwa bie khukhwosia.”
Omwami Daudi arusia lilaka bali baakwa boosi ba baamenya mu sibala sia Isiraeli bebuusie alala. Aabara khu milimo kie khubeecha kamabaale ke khukhwombakha Lukaangu lwa Wele.
Daudi aana bibia bikali bie khung'oona kimisimari ne bupata bwe bilibwa. Lundi aana ne kumukasa kumukali lukali kutuma sikelo.
Ne lundi aareera kimitarakwa kimikali kikhabalikha tawe. Kimitarakwa kino kiarerwa ne Basidoni ne Batiro khu Daudi.
Daudi aaloma ali, “Omusoleeli wase Solomoni asiili omwana ne lundi akhamanya kamakali tawe. Ne lukaangu lwa Wele Omunyali Owa Bioosi nilwo ombakha lube lulayi lwe khuukia lundi lwe fuma engali ne luyali mu bibala bioosi. Nono ndikhola lilierekekha khulwe liliombakha.” Nio Daudi ne akhafwa tawe, aarekekha bie khukhwombakhila bikali lukali.
Nio Daudi arumania balanga omusoleeli wewe Solomoni mala amulaka khukhwombakha Lukaangu lwa Wele Omunyali Owa Bioosi, Wele owa Isiraeli.
Daudi aboolela Solomoni ali, “Mwana wase, nenya nombakhe Lukaangu khulwe khusaaya Wele Omunyali Owa Bioosi, Wele wase.
Nanyoola elomo ya Wele Omunyali Owa Bioosi bali, ‘Daudi weera babaandu bakali lukali ne khukhupana kamae kamakali. Se ocha khu khunjobakhila enju tawe, sikila wachukha sifuki sikali khu sibala.
Ne kakhaba kario asuubisia ali, Olisaala omusoleeli, oliamiia mu muleembe. Sikila ese ndimuelesia kumuleembe khukhwama khu basiku bewe boosi babamubotookhelela. Lisina liewe liliba Solomoni. Sikila mu bwami bwewe ese ndielesia Isiraeli kumuleembe ne buyenjefu.
Alinjombakhila ese Lukaangu. Aliba omusoleeli wase ne ese ndiba raraawe. Lisaaye liewe liliamiia Isiraeli mindali na mindali.’
“Nono mwana wase, Wele Omunyali Owa Bioosi abe ne nawe. Okhoya wombakhile Wele Omunyali Owa Bioosi, Wele wowo lukaangu, nga ne aloma ali olikhola orio.
Ne kakhali Wele Omunyali Owa Bioosi akhoya akhuelesie ewe bukesi ne limanya. Nga Wele Omunyali Owa Bioosi ne akhwamiia khu Isiraeli, ria Lilaka lia Wele Omunyali Owa Bioosi, Wele wowo.
Okhaindiaale kaaba bali oria kamalaka koosi niko Wele Omunyali Owa Bioosi aelesia Musa khulwa Isiraeli. Ba omunyindaafu lundi owe kamaani. Okhaba omuri tawe, lundi okhaba omwoyokhi tawe.
Nalua khureera bibiindu bibiombakha Lukaangu lwa Wele Omunyali Owa Bioosi. Naanile bitonyi chielefu emia ndala che bitonyi bie esahabu, ne bitonyi emilioni ndala bie fwesa. Bitonyi bie kumukasa ne bichuuma biikhabalikha tawe, sikila bili bikali lukali. Lundi naanile chimbao ne kamabaale. Okhoya watasakho bibiindi.
Oli ne bakholi be kimilimo bakali. Babaandu baliio babechi be kamabaale, babombakhi, ne babeechi be chimbao, ne bakholi babamanya chingano choosi che kimilimo.
Bamanya khukholela esahabu, efwesa, kumukasa ne bichuuma. Nono rakikha kimilimo. Wele Omunyali Owa Bioosi abe ne nawe!”
Daudi alaka babemeelesi ba Isiraeli boosi bayeete omwana wewe Solomoni.
Abareeba ali, “Wele Omunyali Owa Bioosi, Wele wenywe se ali ne nanywe? Ne se amuelesie kumuleembe chimbeka choosi? Sikila aanile babaandu boosi babamenyanga mu sibala sino mukhono mwase. Ne luno luri kamaloba kano kali mukhono mwa Wele Omunyali Owa Bioosi ne babaandu bewe.
Nono yeaana mwabeene khura kamebaasio khu Wele Omunyali Owa Bioosi, Wele wenywe. Rakikha khukhwombakha Abuundu Atakatifu wa Wele Omunyali Owa Bioosi. Nio muremo Lisanduku lie Ndakaano ya Wele Omunyali Owa Bioosi ne bibiindu bitakatifu bia Wele Omunyali Owa Bioosi bireerwe munju eye khusaaya Wele.”

Omwami Daudi areera alala babemeelesi ba Isiraeli boosi ne basaayi, ne Balawi boosi.
Aabala Balawi baali ne bukhulu bwe kimiiko kamakhumi kataru namwe bakhulukhoo. Boosi alala baba chielefu salasini na naane.
Khubano omwami Daudi aelesia babaandu chielefu ishirini naine khukhola kimilimo kie Lukaangu, babaandu chielefu sita khuuba babemeelesi ne bakhalaki.
Ne babaandu chielefu chine khuliinda bilibwa, ne babaandu chielefu chine bafumia Wele Omunyali Owa Bioosi khulwe khurumikhira bibiindu bie khukhwimbilamo kimienya nibio omwami Daudi ang'oona.
Daudi akabukhasia Balawi mu bipupu bitaru khuloondekhana ne babaana bataru ba Lawi. Kerishomu, Kohati ne Merari.
Kerishomu asaala babaana basoleeli babili: Latani ne Shimei.
Latani asaala basoleeli bataru: Yehieli, Shetamu ne Yoeli.
Shimei asaala basoleeli bataru: Shelomoti, Hasieli ne Harani. Ba baaba babemeelesi be kimiliango kie babaandu babaakukha khu Latani.
Shimei asaala basoleeli bane: Yahati, Sina, Yeushi ne Beria.
Yahati aba omubele, ne Sina aaba omuloonda. Yeushi ne Beria se baba ne lisaaye likali tawe, nio babalwanga luuya lulala busa.
Kohati asaala basoleeli bane: Amuramu, Ishihari, Heburoni ne Usieli.
Babaana ba Amuramu baba Aruni ne Musa. Aruni ne lisaaye liewe baulwa khuaana khu Wele bibiindu bitakatifu khulwa mindali na mindali. Khukhwosia bimuli biiunya bulayi, ebweeni wa Wele Omunyali Owa Bioosi, khu mukholela ne khubiita babaandu chikhabi mu lisina liewe.
Ne ba okhwa Musa, omundu owa Wele, babalwa alala ne Balawi.
Musa asaala basoleeli babili, Kerishomu ne Elieseri.
Omwana owa Kerishomu aaba Shubaeli.
Elieseri asaala omusoleeli mulala yeng'ene bali, Rehabia. Ne Rehabia aaba ne babaana basoleeli bakali.
Okhwa Kohati okhola khabili, Isihari asaala omusoleeli bali Shelomiti.
Okhwa Kohati okhola khataru Heburoni asaala basoleeli bane: Yeria, Amaria, Yehasieli ne Yekameamu.
Okhwa Kohati okhola khane Usieli asaala basoleeli babili: Mika ne Ishiya.
Merari asaala basoleeli babili, Mahili ne Mushi. Mahili yesi asaala basoleeli babili Eliesa ne Kishi.
Ne Eliesa aafwa ne akhasaalakho basoleeli tawe, asaala bakhaana bong'ene. Bakhaana bewe bacha khu basoleeli bararaawabwe omuro bali Kishi.
Okhwa Merari okhola khabili, Mushi asaala basoleeli bataru Mahili, Eteri ne Yeremoti.
Bano baba be lisaaye lia Lawi khuloondekhana ne chinju nga ne babalwa. Buli mulala owaba ne bukhulu bwe kimiiko kamakhumi kabili namwe butumakhoo, owanyala khukhola kimilimo kie mu Lukaangu lwa Wele Omunyali Owa Bioosi abalwa.
Daudi aaloma ali, “Wele Omunyali Owa Bioosi, Wele owa Isiraeli, aelesie kumuleembe khu baandu bewe, ne niye omwene alamenya mu Yerusalemu mindali na mindali.
Nio luno mbao sifuno siosi siosi khulwe Balawi khusuta liiema lia Wele Omunyali Owa Bioosi, ne bibiindu bibiindi bioosi birumikhanga mu lisaaya tawe.”
Khuloondekhana ne lilaka lia Daudi limaliilisi, Balawi boosi babalwa ne boolile bukhulu bwe kimiiko kamakhumi kabili.
Ne kakhali baelesibwa kimilimo kie khuyeeta lisaaye lia Aruni khu milimo kie enju eya Wele Omunyali Owa Bioosi. Lundi baliindanga chisiro chalwo, ne khubiikha mu bukwalaafu buli siindu siili sitakatifu ne kumulimo kwosi kwosi munju eya Wele.
Benyekha khureera kumukaati kumutakatifu khu mesa, khureera bufu khulwe biianwa bie biakhulia khureera kimikaati kikhalimo limela tawe, khukhupa kimikaati ne khutubania bufu ne kamafura, mu bikelo bioosi namwe buboofu.
Ne Balawi buli lwosi baaba basiimanga ne khufumia Wele Omunyali Owa Bioosi kumutikhinyi ne ekolooba.
Ne buli lwosi Balawi baananga khu Wele Omunyali Owa Bioosi biianwa bie khukhwosia khu ndaalo eya Sabato, Naikara eye kumwesi kumuya, ne naikara chichiindi khuloondekhana nga benyibwa. Balawi bakhola kimilimo ebweeni wa Wele Omunyali Owa Bioosi buli endaalo.
Nono Balawi baelesibwa kimilimo kie khuliinda liiema lie kumuse ne liiema lia Wele Omunyali Owa Bioosi. Lundi Basaayi bano bayeeta lisaaye lia Aruni ne kimilimo kie lisaaya mu Lukaangu lwa Wele Omunyali Owa Bioosi.

Bino nibio bipupu bie lisaaye lia Aruni: Aruni asaala basoleeli bane: Natabu, Abihu, Eliesa ne Itamari.
Ne kakhali Natabu ne Abihu baafwa raarawabwe naakhafwa tawe, ne se baba ne lisaaye tawe. Nio bawandaayabwe Eliesa ne Itamari baaba basaayi.
Khuloondekhana ne omwami Daudi buyeeti bwa Satoki owe lisaaye lia Eliesa alala ne Ahimeleki owe lisaaye lia Itamari. Daudi abarekekha khuloondekhana ne kimilimo kiabwe nikio babaroborwa.
Babemeelesi bakali bama mu lisaaye lia Eliesa, khukhila lia Itamari. Babemeelesi ekhumi na sita khukhwama munju eya Eliesa, ne munane khukhwama munju eya Itamari.
Babaandu khukhwama mu buli lisaaye lie nju chinju Eliesa ne Itamari baroborwa khulwe khukhupa chikura. Balala baroborwa khukhwimeelela Abuundu Atakatifu ne babaandi baaba basaayi.
Omuandiki Shemaya okhwa Netaneli Omulawi aandika kamasina kaabwe ebweeni wo mwami ne babemeelesi ne omusaayi Satoki, Ahimeleki okhwa Abiatari, ne babemeelesi be chinju che basaayi ne chinju che Balawi. Kimilimo kiakabwa mu khuupa ekura mu chinju cha Eliesa ne Itamari.
Ekura eye khunyoa yakwila Yehoyaribu, eya khabili yakwila Yetaya.
Eya khataru yakwila Harimu, eye khane yakwila Seorimu
Eya kharaano yakwila Malichiya, eya sita yakwila Miyamini.
Eya saba yakwila Hakosi, eya munaane yakwila Abia.
Eya tisa yakwila Yeshua, eye khumi yakwila Shekania.
Eye khumi na ndala yakwila Eliashibu, eya ekhumi na chibili yakwila Yakimu.
Eye khumi na chitaru yakwila Hupa, eye khumi na chine yakwila Yeshebeabu.
Eye khumi na chiraano yakwila Bilika, eye khumi na sita yakwila Imeri.
Eye khumi na saba yakwila Hesiri, eye khumi na munaane yakwila Hapisesi.
Eye khumi na tisa yakwila Petahiya, eye kamakhumi kabili yakwila Yehesekieli.
Eye kamakhumi kabili na ndala yakwila Yakini, eya kamakhumi kabili na chibili yakwila Kamuli.
Eye kamakhumi kabili na chitaru yakwila Delaya eya kamakhumi kabili na chine yakwila Maasia.
Bipupu bie babaandu bano baroborwa khukhola kimilimo mu lukaangu lwa Wele Omunyali Owa Bioosi. Baliinda kamalaka niko baebwa ne kukaawabwe Aruni nga Wele Omunyali Owa Bioosi, Wele owa Isiraeli ne amulaka.
Kano niko kamasina kakaandi ke babaandu babaama khu lisaaye lia Lawi khu baana ba Amuramu, Shebueli. Ne khu baana ba Shubaeli, Yeteya.
Ishiya, owe lisaaye lia Rahabia.
Shelomoti owe lisaaye lia Isihari ne Yahati owe lisaaye lia Shelomiti.
Heburoni asaala basoleeli bane: Yeria, Amaria, Yehasieli, ne Yekameamu.
Omwana owa Usieli aaba Mika.
Shamiri aaba omwana owa Mika. Isiya aaba wandaaye owa Mika. Ne Sakaria aba omwana owa Ishiya.
Mahili ne Mushi baaba be lisaaye lia Merari.
Ne Yaasia okhwa Merari asaala lundi raraawe owa Beno: Siohamu, Sakuri ne Iburi.
Mahili asaala basoleeli babili, Eliesa ne Kishi, Eliesa se aaba ne basoleeli tawe,
Ne Kishi asaala omusoleeli mulala bali Yeraimeeli.
Mushi asaala basoleeli bataru: Mali, Eteri ne Yeremoti. Bano baba babaana be balawi khuloondekhana ne chinju che bakuuka babwe.
Omwimeelesi owa buli be nju, ne wandaaye omuro, baapa chikura che kimilimo. Bakhola bario bulayi bwene nga balebe babwe, basaayi babaakukha khu Aruni nga yaba ne bakholile. Omwami Daudi, Satoki, Ahimeleki ne babemeelesi be chinju che basaayi ne Balawi baba baloli.

Omwami Daudi ne babemeelesi be kimilimo be lisaaya barobora balala khu lisaaye lia: Asafu, Henani ne Yedutuni. Kimilimo kiabwe kiaba khukhwilwacha khulwe khurumikhira kamatuungu, biilili ne bibiindu bie khu khuupania alala mu mienya. Kano niko kamasina ke babaandu babaroborwa khukhola kumulimo kuno:
Ba okhwa Asafu bane Sakuri, Yosefu, Netania ne Asharela. Belwachanga asi we bubwekisi bwa Asafu khuloondekhana ne lilaka lio mwami Daudi.
Ba okhwa Yedutuni babakhola kimilimo baba sita: Ketalia, Seri, Yeshaia, Simei, Hasiabiya ne Matitia. Baba asi we bubwimeelesi bwa paapa wabwe Yedutuni. Elwacha ne khurumikhira lituungu khufumia ne khusiima Wele Omunyali Owa Bioosi.
Ba okhwa Hemani baba ekhumi na bane: Bukia, Matania, Usieli, Shebueli, Yeremoti, Hanania, Hanani, Eliata, Kitaliti, Romamuti-Eseri, Yosibekasha, Maloti, Hotiri ne Mahasioti.
Wele aelesia Hemani omung'oosi wo mwami basoleeli ekhumi na bane ne bakhaana bataru. Wele amuelesia babaana bano khuloondekhana nga ne alaka Hemani.
Hemani emeelela basoleeli bewe boosi khukhwimbila Wele Omunyali Owa Bioosi mu Lukaangu ne bibiindu bie khu khuupania alala mu mienya ne kamatuungu, ne biilili. Okwo nikwo kukwaba kumulimo kwabwe munju eya Wele. Ne Asafu, Yedutuni ne Hemani baba asi we kamalaka ko mwami Daudi.
Babaandu bano ne balebe babwe baba bekesebwa lundi bamanya khukhwimbila Wele Omunyali Owa Bioosi. Baba babaandu chimia chibili ne kamakhumi kabili na munaane.
Khumanya biise bie kimilimo nikio baelesibwa, boosi baapa chikura, baele ne basaakhulu, babekesia ne babeeka.
Ekura eye khunyoa yakwila Yosefu wenju eya Asafu. Chikura chichaloondakho chakwilaanga babaandu ekhumi na babili khu buli enju.
Eya khabili yakwila Ketalia, babaana bewe ne balebe bewe.
Eya khataru yakwila baandu ekhumi na babili Sakuri, babaana ne balebe bewe.
Eya khane yakwila baandu ekhumi na babili Isiri, babaana ne balebe bewe.
Eya kharaano yakwila Nesania, babaana ne balebe bewe.
Eya sita yakwila Bukia, babaana ne balebe bewe.
Eya saba yakwila Yesharela, babaana ne balebe bewe.
Eya munaane yakwila Yeshaya, babaana ne balebe bewe.
Eya tisa yakwila Matania, babaana ne balebe bewe.
Eye ekhumi yakwila Shimei, babaana ne balebe bewe.
Eye ekhumi na ndala yakwila Asareli, babaana ne balebe bewe.
Eye ekhumi na chibili yakwila Hasiabiya, babaana ne balebe bewe.
Eye ekhumi na chitaru yakwila Shubaeli, babaana ne balebe bewe.
Eye khumi na chine yakwila Matitia, babaana ne balebe bewe.
Eye ekhumi na chiraano yakwila Yeremoti, babaana ne balebe bewe.
Eye ekhumi na sita yakwila Hanania, babaana ne balebe bewe.
Eye ekhumi na saba yakwila Yeshibekasha, babaana ne balebe bewe.
Eye ekhumi na munaane yakwila Hanani, babaana ne balebe bewe.
Eye ekhumi na tisa yakwila Maloti, babaana ne balebe bewe.
Eye kamakhumi kabili yakwila Eliata, babaana ne balebe bewe.
Eye kamakhumi kabili na ndala yakwila Hotiri, babaana ne balebe bewe.
Eye kamakhumi kabili na chibili yakwila Kitaliti, babaana ne balebe bewe.
Eye kamakhumi kabili na chiraru yakwila Mahasioti, babaana ne balebe bewe.
Eye kamakhumi kabili na chine yakwila Romamuti-Eseri, babaana ne balebe bewe.

Bino nibio bipupu bie baliindi be lukaangu: Khukhwama mu luuya lwa Kora baaba Mesielemia okhwa Kore wenju eya Asafu.
Mesi elemia aba ne basoleeli saba: Sakaria, Yetiaeli, Sebatia, ne Yetinieli,
Elamu, Yehohanani ne Eliehoenai.
Amieli Isakari ne Peule-tai.
Akhaba lundi Shemaya okhwa Obedi-Edomu aba ne basoleeli ba baaba babemeelesi be chinju che bakuukawabwe, sikila baaba babaandu banyala.
Shemaya aaba ne basoleeli sita, Otini, Refaeli, Obeti, Elisabati, Elihu ne Semakia. Elihu ne Semakia baba bakholi be kamaani.
Bano boosi baba be nju eya Obedi-Edomu. Nibo ne babaana babwe ne balebe babwe baba babaandu banyala lundi be kaamani khu milimo. Obedi-Edomu aba ne lisaaye lie babaana kamakhumi sita.
Mesielemia aaba ne babaana ne balebe boosi alala likhumi na munane. Boosi yaba banyala kimilimo.
Hosa khukhwama mu luya lwa Merari aba ne basoleeli bane: Simuri, niye raraawe akhola omwimeelesi, akhaba ne akhaba omubele tawe.
Hilikia, Tebalia ne Sakaria. Boosi alala baba ekhumi na bataru be nju eya Hosa.
Kimikabo kie baliindi be Lukaangu bano khuloondekhana ne babemeelesi baukhasibwa mu bipupu khuloondekhana nende be chinju mala baelesibwa kimilimo munju ya Wele Omunyali Owa Bioosi, bulayi bwene nga balebe babwe babaandi ne bakhola.
Baapa ekura khurobora buli nju khuliinda silibwa. Baele ne basaakhulu boosi baapa ekura.
Ekura yakwila Shelemia silibwa sie bukwe. Ne omusoleeli wewe Sakaria, ekura yamukwila khuliinda silibwa sie bunaswa. Buli lwosi Sakaria akaambilanga babaandu bulayi.
Obeti Edomu anyoola silibwa sie bunafubo, ne basoleeli bewe banyoola kimilimo kie khuliinda libiikhilo lie biakhulia.
Ekura yakwila Shupimu ne Hosa silibwa sie mumbo ne silibwa sia Shaleketi, sili kumuila kucha engaaki. Baliindanga elubeka ne lubeka.
Buli endaalo baliindi sita baba ebukwe, bane baba ebunaswa ne bane baba ebunafubo. Baliindi babili buli siise bareebwanga ebiikhilo lie biakhulia buli endaalo.
Babao baliindi babili mwiema lie mumbo, ne bane khu ngila echa mwiiema.
Bino biaba bipupu bie baliindi be bilibwa khukhwama mu luuya lwa Kora ne luuya lwa Merari.
Mu Balawi, Ahiya aaba omwimeelesi owe libiikhilo lia Wele, ne libiikhilo lie bibiindu bitakatifu.
Latani mulala khu bakhwa Kerishomu, aba kukaawe we bipupu bie be chinju chingali, sitube ne be nju eya Yehieli omusoleeli wewe.
Bakhwa Yehueli babili Setamu ne wandaaye Yoeli bemeelelanga libiikhilo lie Lukaangu lwa Wele Omunyali Owa Bioosi.
Babemeelesi babaandi baroborwa mu lisaaye lia Amuramu, Isihari, Heburoni ne Usieli.
Shebueli owe luuya lwa Kerishomu okhwa Musa, aaba niye omukhulu oliinda libiikhilo lie Lukaangu.
Bano baaba balebe khukhwama khu Elieseri wandaaye owa Kerishomu: Elieseri aaba raraawe owa Yoramu, Yoramu aaba raraawe owa Sikiri, Sikiri aaba raraawe owa Shelomiti.
Shelomiti ne balebe bewe bemeelelanga kamabiikhilo ne biianwa bibiaulwa khu Wele Omunyali Owa Bioosi. Omwami Daudi, ne babemeelesi be chinju, che bapaapa babwe ne babemeelesi be banamae chielefu ne chimia ne banamae bakhulu baana biianwa bino khu Wele.
Babukulakho bibiindu bilala nibio yaba baambile mwiie mala babira alubeka khukhola kimilimo kie khung'oona Lukaangu lwa Wele Omunyali Owa Bioosi.
Akhaba biianwa bibiareerwa no mung'oosi Samweli, no mwami Saulo ne Abuneri okhwa Neri, ne Yoabu okhwa Seruya, nende buli siindu sisiareerwa, bioosi bialindibwa ne Shelomoti ne balebe bewe.
Mu be lisaaye lia Isihari, Kenania ne basoleeli bewe, baebwa kimilimo kienje, khuba babemeelesi ne bakhalaki.
Mu lisaaye lia Heburoni, Hasiabia ne balebe bewe elefu ne chimia saba, boosi baebwa kumulimo kwa Wele Omunyali Owa Bioosi ne omwami Daudi mu Isiraeli lubeka lwe mumbo mwe Luluuchi lwa Yoritani.
Yeria aba omwimeelesi we lisaaye lia Heburoni. Mu mwiiko kukhola kamakhumi kane khukhwama nga Daudi naba omwami, limenieelesia lie lunyilili lwe be nju eye lisaaye lia Heburoni liakholwa mala banamae bakhulu be nju yino banyoolekha bamenya e Yaseri mu sibala sia Kileati.
Omwami Daudi arobora Yeriya ne balebe bewe chielefu chibili ne chimia saba babe babemeelesi be chinju che ba paapa babwe. Baroborwa khukhwimeelela ba Rubeni, ba Kati, nende balala khu ba Manase. Babemeelela mu makhuwa ka Wele ne kimilimo kio mwami Daudi.

Kano kali kamasina ke babemeelesi be chinju cha Isiraeli, banamae babemeelela chielefu ne chimia ne babemeelesi babakholela omwami. Buli kumwesi sipupu chielefu ishirini naine bakholela omwami.
Yashobeamu okhwa Sabutieli aba omwimeelesi owe sipupu sie khunyoa sie kumwesi kwe bweeni sipupu siewe siabaamo babaandu chielefu ishirini naine.
Yashobeamu okhwa Sabutieli aba owe lisaaye lia Peresi. Lundi aba omwimeelesi owe bakhulu be banamae mu mwesi kwe khunyoa.
Bubwasio bwe kumwesi kwa khabili bwaba bwa Dotai owe lisaaye lia Ahohi.
Komanda we khu bwasio bwe kumwesi kwa khataru aba Benaya okhwa Yehoyata omusaayi. Aaba ne babaandu chielefu kamakhumi kabili na chine.
Yuno niye Benaya owaba owe kaamani khu banamae kamakhumi kataru. Niye owabemeelela. Omwana wewe Amisabati aaba omwimeelesi owe sipupu siewe.
Bubwasio bwe kumwesi kwe khaane aaba Asaheli, wandaaye owa Yoabu omusoleeli wewe Sabatia ela khu milimo kiewe nga omwimeelesi. Babaamo babaandu chielefu Ishirini naine mu sipupu siewe.
Komanda owa kharaano owe bubwasio bwe kumwesi kwa kharaano aba Shamu-Huti, owe lisaaye lia Isira.
Bubwasio bwe kumwesi kwa sita aba Ira okhwa Ikeshi Omutekoa. Mu sipupu siewe babamo babaandu chielefu kamakhumi kabili na bane.
Bubwasio bwe kumwesi kwa saba aaba Helesi Omupeloni owe lisaaye lia Efuraimu.
Bubwasio bwa munaane bwe kumwesi kwa munaane aba Sibekayi Omuhushati. Aaba owe lisaaye lia Sera.
Bubwasio bwa tisa kumwesi kwa tisa, aba Abieseri khukhwama Anatoti Omubenjamini.
Bubwasio bwe khumi bwe kumwesi kwe khumi aaba Maharai Omunetofa. Aaba owe lisaaye lia Sera.
Bubwasio bwe khumi na lulala bwe kumwesi kwe khumi na lulala aba Benaya Omupirationi owe lisaaye lia Efuraimu.
Bubwasio bwe khumi na bubili bwe kumwesi kwe khumi na kibili aba Helitai Omunetofati. Aaba owe lisaaye lia Otinieli.
Kano kali kamasina ke babemeelesi be bubwami bwe chikholo cha Isiraeli: Ekholo eya Rubeni aba Elieseri okhwa Sikiri. Ne kholo eya Simioni aba Siafatia okhwa Maaka.
Ekholo eya Lawi aaba Hasiabia okhwa Kemueli. Ne ekholo eya Aruni aaba Satoki.
Yuda Yemeelelwa ne Elihu mulala khu bawandaaye bo mwami Daudi. Ekholo eya Isakari yemeelelwa ne Omri okhwa Mikaili.
Ekholo eya Sebuluni yemeelelwa ne Ishimaya okhwa Obadia. Ne Nafutali yemeelelwa ne Yeremoti okhwa Asirieli.
Efuraimu yemeelelwa ne Hosea okhwa Asasia.
Balala khu kholo eya Manase bemeelelwa ne Yoeli okhwa Petaya. Ne babaandi khu kholo eya Manase bemeelelwa ne Ito okhwa Sakaria. Benjamini yemeelelwa ne Yaasieli okhwa Abuneri.
Dani yemeelelwa ne Asareli okhwa Yerohamu. Bano baba babemeelesi be chikholo cha Isiraeli.
Yoabu okhwa Seruya aarakikha khubala babaandu ne se abala amala tawe. Wele aana kumunaanio khu Isiraeli sikila khubala babaandu khuno. Nio bukali bwe babaandu bumaliilisi se baandikwa mu sitabu sie lukano lwe bubwami bwo omwami Daudi tawe.
Owemelelanga libiikhilo lio mwami aaba Asimabeti okhwa Atieli. Ne owemeelelanga libiikhilo lie mu ngoongo mu ngoba, mu birekere, ne mu chindeleelwa, aaba Yonasani okhwa Usia.
Owemeelelanga bulimi aaba Esiri okhwa Kelubu.
Owemeelelanga kimikuunda kie kimisabibu aba Simei khukhwama e Rama. Ne owemeelelanga kimisabibu kie endali aaba Sabuti khukhwama Shefamu.
Owemelelanga kimiseituni ne kimikhuyu mumbo emaayo we sikulu aba Baali-hanani khukhwama Keteri. Owemelelanga libiikhilo lie kamafura ke kimiseituni aba Yoashi.
Owemelelanga chikhaafu mu Mayilwe ka Siaroni aaba Shitirai. Owasamusianga chikhaafu mu matooma aba Shafati okhwa Adilai.
Owemelelanga chingamia aaba Obili Omuishimaeli. Owemelelanga chipunda aba Yehiteya khukhwama Meronoti. Owemelelanga kamakheese ne chimbusi aaba Yasisi Omuhakiri.
Babaandu bano boosi baba babemeelesi be kimiaandu kio mwami Daudi.
Yonasani, khochaawe owo mwami Daudi aaba omukambisi wewe. Lundi Yonasani aaba omundu owe limanya lundi omuandiki. Niye Yehieli okhwa Hakimoni baliindanga babaana basoleeli bo mwami.
Ahitiofeli aba okaambila omwami ne Hushai aba omusaale owo mwami.
Yehoyata okhwa Benaya ne Abiatari bela mu bweyaangu bwa Ahitiofeli nga bakambisi bo mwami. Yoabu aba komanda owe banamae bo mwami.

Daudi abuusia babemeelesi ba Isiraeli boosi mu Yerusalemu. Babemeelesi bano baba: Babemeelesi be chikholo, babemeelesi be bipupu bibiakholelanga omwami, babemeelesi be banamae chielefu chimia, babemeelesi be kimiaandu, ne basoleeli bo mwami boosi, babemeelesi be lichipi, babaandu be kamaani ne banamae banyindaafu.
Ne kakhali Wele anganisie khukiombakha. Sikila ese ndi omunamae lundi nachukha sifuki sikali.
Ne kakhali Wele Omunyali Owa Bioosi, Wele owa Isiraeli andobora ese munju eya paapa khuba omwami khu Isiraeli mindali na mindali. Aarobora ekholo eya Yuda eane bubwimeelesi. Ne khukhwama munju eya Yuda arobora enju eya Paapa wase. Khukhwama mu be nju eyo yoosi basiimisibwa khu khumbukula ese, mala anjamiie mbe omwami khu Isiraeli yoosi.
Wele Omunyali Owa Bioosi ambeelesia babaana basoleeli bakali. Ne khukhwama mu nibo aarobora Solomoni amiie Isiraeli mu bwami bwa Wele Omunyali Owa Bioosi.
“Wele Omunyali Owa Bioosi amboolela ese ali, ‘Omusoleeli wowo Solomoni niye oliombakha Lukaangu lwase. Namuroboore abe nga omwana wase mala ese ndaba nga raraawe.
Ndakhola bubwami bwewe buyindile mindali na mindali aaba ne achiililila khuria kamalaka kase nga ne alikho akhola luno.’
“Nono luno ebweeni we Baisiraeli boosi ne baloleleele, libuusiana lia Wele Omunyali Owa Bioosi, ne mu moni cha Wele wefwe, liinda kamalaka ka Wele Omunyali Owa Bioosi, Wele wowo. Ne okhola orio enywe mucha khunyoola sibala silayi sino. Ne mulisilekhela chiselukho chichiicha khulwa mindali na mindali.”
“Ne nawe Solomoni, mwana wase, manya Wele owa raraao ne khumukholela ne kumwoyo kwoosi ne lilienya sikila Wele Omunyali Owa Bioosi amanyile kimiooyo kiefwe kioosi lundi amanyile kamakhuwa kefwe koosi ne chinganakani chefwe choosi. Ne omuyiima ne omunyoola. Ne omuloba, alikhwanjukhila elala.
Okhoya okhebulile oli Wele Omunyali Owa Bioosi akhurobore ewe khukhwombakha Lukaangu lwewe lutakatifu. Nono ba ne kamaani mala okhole orio.”
Nio Daudi aelesia Solomoni liiandike lie khukhwombakha Lukaangu, chinju che Lukaangu choosi ne chisiro che kamabiikhilo, ne chisiro che mukari ne chikorofa, ne lusiro lwe ndebe eye siisa.
Akhaba lundi amuelesia liiandike lia buli siindu nilio aba nalio mu mebaasio kewe khulwe chimbia che enju eya Wele Omunyali Owa Bioosi, ne chisiro choosi chichachibotookhelela, kamabiikhilo ke enju eya Wele Omunyali Owa Bioosi ne kamabiikhilo ke biianwa bibiaulwa khu Wele Omunyali Owa Bioosi.
Akhaba lundi Daudi akhola lirekekha lie bipupu bie ba basaayi ne Balawi khukhola kimilimo kiabwe kie Lukaangu. Ne khuliinda bibiindu bie lisaaya mu Lukaangu.
Arekekha efwesa ne esahabu sikelo sisioola khurumikhwa mu khung'oona bibiindu bie mu Lukaangu.
Daudi amwekesia busiro bwe esahabu niyo ang'oonela biteetwe bie chisahabu ne chitaa chabio ne biteetwe bie efwesa ne chitaa chabio. Amwekesia bino bioosi khuloondekhana ne buli kumulimo kwe siteetwe.
Aamukholela lirekekha lie busiro bwe esahabu eya buli emesa eye kumukaati kumutakatifu nende buli esahabu eye chimesa che esahabu.
Akhaba lundi arekekha sikelo sie esahabu yong'ene sisiola sinyala siarumikhwa khung'oona chiuma, bibuumba ne bikoombe, sikelo sia buli esahabu eye bibuumba ne efwesa eye bibuumba,
ne esahabu enosie sikelo siina erumikhwa mu khung'oona alutare eye khukhwoseliakho bibiindu biiunya bulayi ne khung'oona likaari khulwe esahabu khulwe chikerubi chichabalaayanga chindaa chacho ne chifuunikha Lisanduku lie Ndakaano eya Wele Omunyali Owa Bioosi.
Omwami Daudi aloma ali bibiindu bino bioosi naandika ne ndangirirwe ne Wele Omunyali Owa Bioosi. Aanjeeta khumanya buli siindu mu lirekekha lino.
Daudi aboolela omusoleeli wewe Solomoni ali, “Ba ne sinani ne bunyindaafu. Okharia tawe namwe okhafwa kumwoyo tawe. Sikila Wele Omunyali Owa Bioosi, Wele wase ali ne nawe. Se alakhukwisia namwe akhulekhe tawe khukhwola nga ne omala kimilimo kikienyekha khukhola khu nju eya Wele Omunyali Owa Bioosi.
Bipupu bie basaayi ne Balawi berekekha khukhola kimilimo khu nju eya Wele Omunyali Owa Bioosi. Buli mundu oli ne bukesi bwe kumulimo kwosi kwosi enya khu khuyeeta ewe. Ne babaandu boosi ne babemeelesi babwe baliria lilaka liowo.”

Nakholile kamaani mu ngila choosi khurekekha bibiindu bioosi bibienyekha khulwe enju eya Wele wase nga naba ne nyala. Narekeekhe bino: Esahabu khulwe bibiindu bie esahabu, efwesa khulwe bibiindu bie efwesa, kumukasa khulwe bibiindu bie kumukasa, bichuuma khulwe bibiindu bie bichuuma, kimirongooro khulwe bibiindu bie kimirongooro, kamabaale ke khurona, kamabaale kang'enang'ena ne marimari.
Khutasa khu biindu bino bioosi nibio mbanile khulwe enju eya Wele Omunyali Owa Bioosi ndikho ndasakho esahabu ne efwesa yase samwene. Ndikho khola ndio sikila khukhweaana khwase khu Wele. Bino nibio ndikho mbaana.
Bitonyi bie esahabu chielefu chitaru, esahabu eyama Ofiri ne bitonyi bie efwesa yong'ene chielefu saba khulwe khurona lisiisi lie Lukaangu.
Kimilimo kioosi nikio babaandu balakhola, naanile esahabu khulwe bibiindu bie esahabu ne efwesa khulwe bibiindu bie efwesa. Ne naanu owenya khukhweaana khulwe kimilimo kia Wele Omunyali Owa Bioosi kino?”
Nono babemeelesi be banamae chielefu ne chimia ne babemeelesi be chikholo, babemeelesi be banamae chielefu ne chimia ne babemeelesi be kimilimo kia Wele Omunyali Owa Bioosi barusia biianwa bie khukhwerusia.
Baana bibiindu bino khulwe kimilimo khu Lukaangu, bitonyi chielefu chiraano bie esahabu, bitonyi chielefu ekhumi bie efwesa, bitonyi chielefu ekhumi na munaane bie kumukasa ne bitonyi chielefu emia ndala bie sichuuma.
Abo ba baaba ne kamabaale ke bukusi bakaana khu libiikhilo lie nju ya Wele Omunyali Owa Bioosi. Liemeelelwanga ne Yehieli owe lisaaye lia Kerishoni.
Nio babaandu basangaala sikila babemeelesi baana khu Wele Omunyali Owa Bioosi ne lilienya liabwe, ne kimiooyo kiabwe kioosi. Akhaba omwami Daudi yesi asangaala lukali.
Khwako ebweeni we libuusiana lie babaandu Daudi afumia Wele Omunyali Owa Bioosi ne aloma ali: “Khufumia ewe ee Wele Omunyali Owa Bioosi, Wele owa Isiraeli paapa wefwe mindali na mindali!
Ee Wele Omunyali Owa Bioosi, owe bukali, bunyali ne luyali, owe lukoosi bukhili ne bubwami bili bibiowo. Buli sisiindu mwikulu ne khu sibala sili sisiowo. Bubwami buli bubwowo ee Wele Omunyali Owa Bioosi, Ewe oli angaaki khukhila boosi.
Kimiaandu kioosi ne lukoosi biama khwiwe. Ewe wamiia khu buli siindu. Oli ne kamaani ne bunyali. Oli ne kamaani ke khukaliia babaandu ne khubaelesia kamaani.
Khukhusiima Wele wefwe ne khufumia lisina liowo lie luyali.
“Kakhaba kario babaandu base ne samwene, se khunyala ng'ali khwakhuelesia ewe sisiindu siosi tawe, sikila buli siindu siaama khwiwe. Efwe khwakobosie busa nisio wakhuelesia.
Efwe khuli baakwa ne bakeni bauuyi bulayi bwene busa nga bakuuka befwe boosi. Ne chindaalo chefwe khu liloba chili busa nga sisiiniini ne lilieyikina mbamo.
Ee, Wele Omunyali Owa Bioosi Wele wefwe, bibiindu bino bioosi khureerire khukhwombakha Lukaangu khulwe khukoosia lisina liowo litakatifu, bioosi biama khwiwe lundi bioosi bili bibiowo.
Ese manyile Wele ndi ewe opiimaanga kumwoyo kwa buli mundu. Ewe osiimisibwa ne babaandu ne bakhola ng'ali. Mu bung'ali bwe kumwoyo kwase naanile bino bioosi ne lilienya liase khwise. Lundi naboone babaandu bowo babebuusiisie ano, ne baana ne busangaafu ne lilienya liabwe.
Ee Wele Omunyali Owa Bioosi, oli Wele owe bakuuka befwe Aburahamu, Isaaka ne Yakobo. Chiililila khura liiba lino ne chinganakani chino mu miooyo kie babaandu bowo biise bioosi. Lundi bakhole babe ne lilienya lie khu khuria ewe.
Khola omwana wase Solomoni arie kamalaka kowo ne kumwoyo kwewe kwoosi muyeete ombakhe Lukaangu nilwo ese nakholile lirekekha lialwo.”
Nio Daudi aboolela libuusiana lioosi ali, “Fumia Wele Omunyali Owa Bioosi, Wele wenywe!” Mala libuusiana lioosi liafumia Wele Omunyali Owa Bioosi, Wele owe bakuuka babwe. Ne benama asi mala basaaya Wele Omunyali Owa Bioosi ne khusikamila omwami.
Baana chimbosio khu Wele Omunyali Owa Bioosi. Ne endaalo eyaloondakho baana biianwa bie khukhwosia khu Wele Omunyali Owa Bioosi. Biianwa bino biaba chiuunwa eelefu ndala, kamamiiku eelefu ndala ne kamameeme eelefu ndala. Lundi bareera biianwa bie khunywa ne chimbosio chingali khulwe Baisiraeli.
Nio endaalo eyo babaandu basangaala lukali nga ne balia ne khunywa mu moni cha Wele Omunyali Owa Bioosi.
Nio bakhola Solomoni okhwa Daudi omwami lukhola khabili. Bamuchukhakho kamafura nga omwami wabwe Khulwa Wele Omunyali Owa Bioosi ne Satoki nga omusaayi wabwe.
Nio Solomoni ekhala khu ndebe eya Wele Omunyali Owa Bioosi nga omwami mu bweyaangu bwa raraawe Daudi. Ayindila mala ekholo eya Isiraeli yoosi yamuria.
Babemeelesi boosi ne banamae boosi, ne akhaba basoleeli ba Daudi, basuubisia khuba bariani khu Solomoni nga omwami.
Wele Omunyali Owa Bioosi akhola ekholo yoosi yaria Solomoni. Mala aamukhola aaba ne luyali lukali khukhila omwami okundi yesi yesi owaba ne amiia Isiraeli.
Daudi okhwa Chesi amiia khu Isiraeli yoosi.
Amiia khulwe kimiiko kamakhumi kane. Amiia ne ali mu Heburoni khulwe kimiiko saba ne ali mu Yerusalemu khulwe kimiiko kamakhumi kataru na kitaru.
Afwa ne asaakhuluwe. Afwa ne ali omuiinda ne lukoosi. Omwana wewe Solomoni amiia mu bweyaangu bwewe.
Nono bikholwa bio mwami Daudi bioosi biaandikwa mu bitabu bie chingano che bang'oosi bataru: Samweli, Nasani ne Kati.
Bitabu biboola nga ne amiia, bunyali siina nibwo aaba nabwo ne bibiindu bioosi bibiekholekha khu niye ne khu Isiraeli, ne bubwami bubwamubotookhelela.

Solomoni okhwa Daudi eyombakha mu bwami bwewe. Akhola ario sikila Wele Omunyali Owa Bioosi aaba ne naye mala amukhola aaba omwami omukali lukali.
Solomoni alomaloma khu Baisiraeli boosi, khu bemeelesi be bipupu bie banamae chimia, ne chielefu. Lundi alomaloma khu bakhalaki, ne khu bemeelesi boosi mu Isiraeli yoosi, ne babemeelesi be chinju.
Nono Solomoni ne libuusiana lie babaandu boosi nibo aba ne nabo bacha abuundu aesuta aaba mu lukoba lwa Kibeoni. Bachayo sikila liiema lie kumuse lia Wele, nilio Musa omukholi owa Wele Omunyali Owa Bioosi ombakha mu sichiimi liabayo.
(Daudi aaba areera Lisanduku lie ndakaano eya Wele khukhwama e Kiriati-Yearimu, alireera abuundu niio alirekekhera. Aaba alisimikhila liiema mu Yerusalemu.)
Khutasa khwako Alutare eye kumukasa niio Besaleli okhwa Uri omwichukhulu owa Huri, aba akhola, yaba mu Kibeoni ebweeni we Liiema lia Wele Omunyali Owa Bioosi. Solomoni ne libuusiana lie babaandu besaaya Wele Omunyali Owa Bioosi.
Solomoni aniina e alutare eye kumukasa ebweeni wa Wele Omunyali Owa Bioosi eyaba a liiema lie kumuse, mala aana biianwa eelefu bie khukhwosia khu bwene okhwo.
Silo esio Wele abonekhela Solomoni mala amuboolela ali; “Saba nisio wenya khuelesie.”
Solomoni akobosia Wele ali, “Ewe waba ne busiime bukali lundi buchiililila busa khu paapa wase Daudi, mala wakholile ese nabeele omwami mu bweyaangu bwewe.
Ee Wele Omunyali Owa Bioosi, lekha lisuubisia liowo khu paapa wase Daudi lichusibwe. Ewe wakholile ese nabeele omwami owe babaandu bakhabalikha tawe.
Nono mbelesie bukesi ne limanya; nio nimeelele babaandu bano bulayi. Sikila se aliio onyala abamiia ewe ne okhamuyeetile tawe.”
Wele akobosia Solomoni ali, “Lino liaba mu mwoyo kwowo ne se wasabile buiinda namwe kimiaandu, namwe lukoosi tawe. Ne lundi se wasabile lifwa lie basiku bowo namwe limenya lileeyi tawe. Ne kakhali wasabile bukesi ne limanya nio wimeelele babaandu base khu nibo ese nakhukholile ewe khuba omwami.
Khwako ese nakhuelesie ewe bukesi ne limanya. Ndikhuelesia akhaba buiinda, kimiaandu ne lukoosi khukhila omwami yesi yesi owabao ewe ne okhabao tawe. Ne se alibao okundi enyuma wowo oliba nabio nga ewe tawe.”
Nio Solomoni aarekukha aarura abuundu aesuta ebweeni we liiema lie kumuse e Kibeoni mala akobola e Yerusalemu. Amiia Isiraeli.
Solomoni aakhola efwesa ne esahabu biasala busa nga kamabaale mu Yerusalemu, ne kimirongooro kimitarakwa kiaba kimikali nga kimikhuyu kia Shefela.
Solomoni akula chifarasi khukhwama Misiri ne khukhwama Kue. Baboofuli bo mwami bachikula khukhwama Kue.
Bakula buli likaari lie liie khukhwama e Misiri khulwe bukusi bwe bitonyi bie efwesa chimia sita ne buli farasi khu bitonyi bie fwesa emia ndala ne kamakhumi karaano. Khubirira khu boofuli bano kamakaari ke liie ne chifarasi biakusibwa khu baami boosi be Bahiti ne babaami be Bashamu.

Nono Solomoni aabisia khukhwombakha Lukaangu lwe khusaayilamo Wele Omunyali Owa Bioosi ne khukhweyombakhila lichipi.
Aarobora babaandu chielefu kamakhumi saba basuta bisutwa, babaandu chielefu kamakhumi munaane babecha kamabaale mu bikulu ne babaandu chielefu chitaru ne chimia sita baba babemeelela.
Solomoni aruma burume khu mwami Hiramu owa Tiro ne aboola ali, “Njeete nga ne wayeeta paapa wase Daudi khulwe khumurumira kimirongooro kimitarakwa nio ombakhe lichipi liewe.
Ese ndi siimbi khukhwombakha Lukaangu lwe khusaayilamo Wele Omunyali Owa Bioosi, Wele wase, mala nduaane khu niye khulwe khukhwosielamo bibiindu biiunya bulayi ebweeni wewe. Lundi khulachiililila khuaanilamo kumukaati kumutakatifu ebweeni wa Wele, ne khukhwosielamo biianwa bie khukhwosia buli kumutikhinyi ne ekolooba. Ne lundi ndaana Lukaangu mu ndaalo che Sabato ne kimieesi kimiya ne naikara chicharoborwa cha Wele Omunyali Owa Bioosi, Wele wefwe. Lino lili lilaka khulwa Isiraeli mindali na mindali.
Enju niyo nenya khukhwombakha eliba emboofu sikila Wele wefwe ali omukali khukhila bawele babaandi boosi.
Ne kakhali se aliio onyala ombakhila Wele wefwe enju tawe. Akhaba mwikulu mwe mu ngaaki lukali se mumwola tawe. Nono ese ndi naanu nio mwombakhile enju? Ne akhali busa abuundu e khumwoseliao bibiindu biiunya bulayi?
Nono ndumire omundu owe bukesi bwe khukhola kimilimo kie esahabu, efwesa, kumukasa ne sichuuma; omanyile alala ne khukhola bibiindu bie buusi buufwaana buseemwa, bubesemu, ne bubuusu. Abe omanyile lundi khuandika khu mabaale. Eche aambaane ne bafundi baali nase mu Yuda ne mu Yerusalemu, nibo paapa wase aarobora.
Ndumire akhaba kimirongooro kimitarakwa, Saipurasi, kimitarakwa khukhwama Lebanoni, sikila emanyile ndi bakholi bowo bali bamanyile khurema kimirongooro e Lebanoni. Bakholi base balabayeeta.
Bakholi bano bandekekhere chimbao chingali, sikila enju niyo ndikho nja khukhwombakha echa khuba emboofu lundi eye khuukia.
Ndaelesia bakholi bowo barema kimirongooro, engaanu esie chindubi chielefu kamakhumi kabili ne eshayiri chielefu kamakhumi kabili ne chinyuungu che endali chielefu kamakhumi kabili ne kamafura ke kimiseituni chinyuungu chielefu kamakhumi kabili.”
Nio Hiramu omwami owa Tiro akobosia Solomoni mu barwa ali, “Sikila Wele Omunyali Owa Bioosi asiima babaandu bewe, akhukholile ewe obe omwami wabwe.”
Lundi Hiramu aboola ali, “Wele Omunyali Owa Bioosi, Wele owa Isiraeli afume, owabuumba likulu ne liloba. Aelesia omwami Daudi omusoleeli omukesi oli ne bukesi ne limanya olombakhila Wele Omunyali Owa Bioosi Lukaangu lundi ombakhe lichipi liewe.
“Nono nakhurumiire omufundi oomanyile kimilimo lukali owe bukesi. Lisina liewe bali Huramu-abi.
Maawe ama mu baandu ba Dani, ne raraawe ama e Tiro. Huramu-abi ali omufundi ookhola bibiindu bie esahabu, efwesa, kumukasa, bichuuma, kamabaale ne chimbao. Ne lundi amanyile khukhola bibiindu bie buusi bufwaana buseemwa, bubuusi, bubesemu ne khunaba chingubo che bukusi bwe angaaki cha katani. Huramu-abi ali ne bukesi bwe khukhola akhaba bibeechwa, mala anyala akhola sifwani siosi siosi nisio aebwa khukhola. Alayeeta bafundi bowo ne bafundi bo mwami wase raraao Daudi.
Khwako omwami khurumire efwe engaanu, eshayiri, kamafura ne ndali nga waloma.
Efwe khularema kimirongooro nikio ewe wenya khukhwama Lebanoni. Khukhakhureerere ne kili kimiboe, khu nyanja khukhwola e Yopa, nio onyala wakibukula wakiyila Yerusalemu.”
Nio Solomoni abala baakwa boosi babamenyanga mu sibala sia Isiraeli. Libala lino liaba enyuma we libala lia raraawe Daudi. Babamo bakeni chielefu miamoja khamusini natatu ne chimia sita mu sibala.
Solomoni aarobora babaandu mu nibo chielefu kamakhumi saba basute bisutwa, ne babaandu chielefu kamakhumi munaane babeeche kamabaale mu sikulu. Ne lundi aelesia babaandu chielefu chitaru ne chimia sita mu nibo babe babemeelesi khu baandu bakhola kimilimo.

Solomoni aarakikha khukhwombakha Lukaangu khu mwesi kwa khabili kwe kumwiiko kukhola khane kwe khukhwamiia khwewe.
Ebino nibio bibiaba bipiimilo bia Solomoni bie khukhwombakha enju eya Wele. Buleeyi mu bipiimilo bikhale bwaba bikele kamakhumi sita ne bukhiikha bwaba bikele kamakhumi kabili.
Ne lusiro lwe khukhwingila mukari lwaba bikele buleeyi kamakhumi kabili, lulwaleekhaana ne bukhiikha bwe enju. Ne buleeyi bwalwo bwaba bikele emia ndala ne kamakhumi kabili. Aalufuunikha ne esahabu endayi.
Aara chimbao cha Saipurasi khwisiisi lie mukari lie lusiro lubalaayi lwe Lukaangu mala achifuunikha ne esahabu enukhu. Aachora khwisiisi okhwo bifwaani bie kimirongooro kimikheendu ne kiminyololo.
Solomoni aarona Lukaangu ne kamabaale ke bukusi bwe angaaki. Ne esahabu niyo arumikhira yama Paribaimu.
Nio aakha esahabu khu Lukaangu, ne khu mitalaachi, kamatooche, khwisiisi ne khu miliango mala aachonga chikerubi khu masiisi.
Busiro bwe kimisumari bwaba bitonyi kamakhumi karaano bie esahabu. Lundi aafuunikha esahabu musiro che khu korofa.
Bubalaayi bwe chindaa che chikerubi chombi bwaba bikele kamakhumi kabili. Lutaa lulala lwe ekerubi lulwaba bikele biraano lwetiila khu lisiisi lie Lukaangu ne lutaa luluundi lulwaba lwosi bikele biraano lwetiila khu lutaa lwe ekerubi ekiindi.
Ne lutaa lulala lwe ekerubi ekiindi yino, lwetiila khu lisiisi lubeka luluundi lwe Lukaangu, mala akhaba lwosi lwaba buleeyi bikele biraano. Lutaa luluundi lwe ekerubi eya khabili lwetiila khu lutaa lwe ekerubi eye khunyoa.
Chindaa che chikerubi chino chaba buleeyi bwe bikele kamakhumi kabili. Chikerubi chino chema chaloleelela e lusiro lubalaayi lwe Lukaangu.
Ebweeni we Lukaangu akhola chinjeko chibili chichaba bikele kamakhumi kataru no biraano khucha angaaki. Buli enjeko yabakho siukutwa khu ngaaki khwayo sie buleeyi bwe bikele biraano.
Akhola kiminyololo nga bibiuma mala aakira khu ngaaki khwe chinjeko. Akhola lundi bifwaani bie kamatuunda kamakomanga emia ndala mala akaambaasia ne kiminyololo.
Emisia chinjeko ebweeni we Lukaangu. Enjeko ndala emia lubeka lwe ebunafubo ne ekiindi yema ebunaswa. Enjeko eye ebunafubo akitiuukha ali Yabini ne eye ebunaswa akitiuukha ali Boasi.

Nio aakhola litangi lie kumukasa. Buleeyi bwe khucha asi liaba bikele biraano. Bubalaayi bwaba bikele ekhumi ne khubotookhelela khwaba bikele kamakhumi kataru. Litangi lino liaba liabotookhelela nga engara.
Asi walio biabao bifwaani bie chimuka bibiabotookhelela litangi. Bifwaani bie chimuka ebio biaba bikele kamakhumi kataru khubotookhelela litangi; mala biaba mu laini chibili. Abikhola bioosi khukhwama khu siindu silala ne litangi.
Litangi liarengekhwa khu mikoongo kie bifwaani bie chieeyi ekhumi ne chibili che kumukasa. Chitaru chaloleelela ebunaswa, chitaru chaloleelela mumbo, chitaru chaloleelela ebunafubo, ne chitaru chaloleelela ebukwe.
Lusike lwe litangi lwaba buboofu bwe lulwaala lulala. Lusike lwalio lwaba nga lusike lwe eseesi. Lwalolekhana nga simuli simulikha. Litangi liachamo kameechi embi chilita chielefu sitini.
Lundi akhola chinjelo che khusabilamo. Aara chiraano lubeka lwe ebunafubo ne chiraano ebunaswa. Mu chino basingilangamo biianwa bie khukhwosia. Ne litangi liaba lie basaayi khusabilamo.
Lundi akhola chimesa ekhumi mala achira mu Lukaangu. Aara chiraano lubeka lwe ebunafubo ne chiraano lubeka lwe ebunaswa. Ne abuumba bibuumba bie esahabu emia ndala.
Aakhola luuya lwe basaayi ne luuya luluundi lubalaayi. Akhola kimiliango khulwe luuya mala akifunikhakho kumukasa.
Aara litangi akari we lubeka lwe ebunafubo nende lwe ebukwe lwe Lukaangu.
Huramu-abi lundi akhola chinyuungu, chimbako ne bibuumba. Nio aamalila elala kumulimo kwewe kwoosi nikwo akholela omwami Solomoni mu Lukaangu lwa Wele.
Bino nibio aakhola: chinjeko chibili, bitumi bibili bibiafwaana nga bibuumba bibiaba khu ngaaki khwe chinjeko. Lundi aakhola chindiimba chibili chichafuunikha bibuumba bibili bie bitumi. Bitumi ebio biaba khu kangaaki khwe chinjeko.
Lundi aakhola bifwaani bie kamatuunda kamakomanga chimia chine khulwe chindiimba chibili. Buli lutimba lwaba ne chilaini chibili che kamatuunda kamakomanga.
Aakhola biteetwe mala aarakho chinjelo.
Aara litangi ne bifwaani bie chieeyi ekhumi ne chibili asi we litangi.
Huramu-abi akhola chinyuungu, chimbako ne chiuma ne bibiindu bioosi biloondekhana nabio. Akholela omwami Solomoni bibiindu bie kumukasa kumulayi khulwe nju eya Wele Omunyali Owa Bioosi.
Omwami Solomoni abikholela mu mweyeeywe kwa Yoritani akari wa Sukoti ne Sereta.
Solomoni aakhola bibiindu bino bioosi, mu bukali nio busiro bwe kumukasa nikwo bakholela se bwamanyikha tawe.
Nio Solomoni akhola bibiindu bioosi bibiaba mu Lukaangu lwa Wele: Alutare eye esahabu, chimeesa che kumukaati kuaanwa khu Wele.
Biteetwe bie chitaa ne chitaa chabio bie esahabu yong'ene chiburukha mu lusiro lwe mukari lwe Abuundu Atakatifu.
Bifwaani bie bimuli, chitaa ne chimbani che esahabu yong'ene.
Kamakaasi kakhala chindaambi, bibuumba, bibwakuli bie bibiindu biiunya bulayi ne chinjo. Bioosi bino bibiakholwa khu sahabu yong'ene. Lundi aakhola chinjiki che Lukaangu khulwe kimiliango kie lusiro lwe Abuundu Atakatifu Lukali, ne chinjiki che lusiro luboofu.

Baisiraeli boosi bebuusia ebweeni wo mwami Solomoni mu Naikara eye Bisali mu mweesi kwa saba.
Ne basaakhulu Baisiraeli boosi beecha mala Balawi babukula Lisanduku lie ndakaano.
Ne bareera Lisanduku lie ndakaano, liiema lie kumuse, ne bibiindu bitakatifu bioosi bibiaba mu Liiema. Basaayi ne Balawi nibo ba babisuta babireera.
Ne omwami Solomoni ne libuusiana lie Baisiraeli boosi, ba baaba ne babuusiisie ebweeni wewe, baba ebweeni we Lisanduku lie ndakaano. Nio baana embosio eye kamakheese kamakali lukali ne chikhaafu chingali chikhabalikha tawe.
Nio basaayi bareera Lisanduku lie ndakaano eya Wele Omunyali Owa Bioosi balingisia abuundu walio mu Lusiro lwe mukari lwe Lukaangu, Abuundu Atakatifu Lukali, asi we chindaa che chikerubi.
Chikerubi chabalaaya chindaa chabwe angaaki we abuundu e Lisanduku lie ndakaano, nio chikerubi chakhola lulama khu ngaaki khwe Lisanduku lie endakaano ne kimirongooro kialio kie khusuta.
Ne kimirongooro kiaba kimileeyi lukali nio emusia wakio khwabonekha khukhwama Abuundu Atakatifu mu lusiro lwe mukari lwe Lukaangu. Ne kakhali se kiabonekha khukhwama enje tawe. Ne kisiilio khukhwola khu ndaalo yino.
Sisiindu se siaba mu Lisanduku lie ndakaano tawe, ne kakhali kamabaale kabili niko Musa araamo e Horebu niio Wele Omunyali Owa Bioosi akholela endakaano ne Baisiraeli, nga ne baba ne bama e Misiri.
Basaayi barura Abuundu Atakatifu. Basaayi boosi bababao baba betakaasile, ne se benana bubwaukhani bwe kimilimo kiabwe tawe.
Ne Balawi babemba chinyimbo boosi, Asafu, Hemani ne Yedutuni, basoleeli babwe, ne balebe babwe befwara chingubo cha katani. Baba ne bibiindu bie khu khuupania alala mu nyimbo, biilili ne kamatuungu. Bema lubeka lwe bukwe we alutare alala ne basaayi emia ndala ne kamakhumi kabili, ba baaba bakhupi be chikhoombi.
“Sikila ali omulayi
sikila busiime bwewe buli bwa mindali.”
Enju, enju eya Wele Omunyali Owa Bioosi yechula lifuumbi.
Nio basaayi bakhilwa khukhwima bakhole kimilimo sikila lifuumbi. Sikila luyali lwa Wele Omunyali Owa Bioosi lwechusia enju eya Wele.

Nio Solomoni aloma ali,
“Wele Omunyali Owa Bioosi alomile ali,
alimenya mu lifuumbi lisiro.
Ese nakhwombakhiile ewe enju eye khuukia,
abuundu niio ewe onyala wamenya mindali na mindali.”
Nio omwami Solomoni ayukha mala abiita libuusiana lioosi lia Isiraeli chikhabi. Libuusiana lino lioosi liaba liemile.
Aloma ali, “Wele Omunyali Owa Bioosi afume, Wele owa Isiraeli okholile niko alaka paapa wase Daudi. Aboola ali,
‘Khukhwama khu ndaalo niyo nareereramo babaandu base, khukhwama mu sibala sia Misiri, se narobora lukoba mu kholo cha Isiraeli choosi nimwo nombakha enju niio basaayila tawe. Ne se narobora omundu nga omwimeelesi owe babaandu base Isiraeli tawe.
Ne kakhali narobora Yerusalemu niio saayilwa, mala narobora Daudi amiie babaandu base Isiraeli.’ ”
Ne Solomoni achiililila ali, “Nono paapa wase Daudi enya khukhwombakha enju eye khusaayilamo Wele Omunyali Owa Bioosi, Wele owa Isiraeli.
Ne kakhali, Wele Omunyali Owa Bioosi aboolela paapa wase Daudi ali, ‘Wenya khu khunjombakhila enju mu lisina liase, lilienya liowo liaba lilayi.
Ne kakhaba kario ewe se olombakha enju yino tawe. Ne kakhali omusoleeli wowo, niye ewe okhasaale, niye okhombakhe enju mwisina liase.’
“Luno, Wele Omunyali Owa Bioosi echusie niko alaka, sikila ese nemile mu bweyaangu bwa paapa wase Daudi. Nekhaale khu ndebe eye bubwami bwa Isiraeli, nga Wele Omunyali Owa Bioosi ne alaka. Ne nombakhe enju mwisina lia Wele Omunyali Owa Bioosi, Wele owa Isiraeli.
Ne mubwenomwo, narereemo Lisanduku lie ndakaano, nimwo endakaano eya Wele Omunyali Owa Bioosi niyo akhola ne Baisiraeli.”
Nio Solomoni eema ebweeni wa alutare eya Wele Omunyali Owa Bioosi, ebweeni we libuusiana lioosi lia Isiraeli. Asuta kamakhono kewe mu ngaaki.
Solomoni aba akhola situumi sie kumukasa; siaba sialekhaana buleeyi ne bukhiikha, buleeyi bikele biraano ne bukhiikha bwosi bikele biraano. Ne khucha angaaki bwaba bifuba bitaru. Solomoni aasira khu luya mala asimakho. Nio asikama ebweeni we libuusiana lioosi lia Isiraeli mala asuta kamakhono kewe mu ngaaki.
Ne asaba ali, “Ee Wele Omunyali Owa Bioosi, Wele owa Isiraeli, se aliio Wele nga ewe, mwikulu namwe khu sibala tawe. Se aliio oliindanga endakaano ne khukhwekesia busiime bwa mindali na mindali khu bakholi bowo bamenya ebweeni wowo ne kimiooyo kiabwe kioosi tawe.
Ewe wakhola niko walaka omukholi wowo Daudi, paapa wase. Ewe walomaloma ne kumunwa kwowo, mala ne kamaani kowo wakakholile endaalo eya luno.
Khwako luno, Ee Wele Omunyali Owa Bioosi, Wele owa Isiraeli, liinda lisuubisia liliindi nilio walaka omukholi wowo Daudi, paapa wase. Waloma oli, ‘Se alitambao omundu khukhwama munju yowo owikhala khu ndebe eye bubwami bwa Isiraeli tawe. Lino lilekholekha, baaba bali basoleeli bowo beyaya khu ngila yabwe khukeendela mu lilaka liase nga ewe ne wakeenda ebweeni wase.’
Khwako luno, Ee Wele Omunyali Owa Bioosi, Wele owa Isiraeli, lekha elomo yowo niyo ewe walomaloma khu mukholi wowo Daudi ebe erio.
Rekeeresia lisaba lio omukholi wowo ne lilieloocha liewe, Ee Wele Omunyali Owa Bioosi, Wele wase. Rekeeresia liilila ne lisaba nilio omukholi wowo asaba ebweeni wowo.
Chimoni chowo chibona, kumuusi ne siilo, chibone enju yino niyo ewe warobora ebe eye khu khusaayilamo ewe. Ne rekeeresia lisaba nilio omukholi wowo asabila abuundu ano.
Rekeeresia lilieloocha lio mukholi wowo, ne lie babaandu bowo Isiraeli, nga ne basabila mu Lukaangu luno. Ee, ewe ulila ne oli mwikulu nimwo omenyile, mala nga ne oulila khubeele.
“Omundu ne akholela owasie kamamayaanu alikholwa echube, ebweeni we alutare mu Lukaangu luno.
Nio ulila ne oli mwikulu mala okhole, ne khukhalakila bakholi bowo. Khalakila niye kumusaango kukwolaana, khulwe khumuelesia niye omwene kumunaanio, ne babila omuluungi khulwe khumuruunga khuloondekhana ne buluungi bwewe.
“Babaandu bowo Baisiraeli balikhilwa ebweeni wo omusiku baaba ne bakholile bubwoni khwiwe. Ne baaba ne bakobola lundi bafukiilila lisina liowo mala basaba ne khukhwiloochela ewe mu Lukaangu muno,
ulila khukhwama mwikulu mala obabeele bubwoni bwabwe. Ne bakobosie lundi mu sibala nisio ewe wabaelesia nibo ne bakuuka babwe.
“Efula ekhalekhe khukwa, baaba ne bakhukholele ewe bubwoni. Ne baaba ne basaba ne baloleleele abuundu ano mala bafukiilila lisina liowo mala balekha bubwoni bwabwe, nga ewe ne olibaa kumunaanio,
ulila khukhwama mwikulu mala ababeele bubwoni bwe bakholi bowo, babaandu bowo ba Isiraeli. Bekesie chingila chindayi nicho bakhoyela khu keendamo, mala ofukiilile efula ekwe khu maloba niko ewe waelesia babaandu bowo nga kumukabwa.
“Biise bibiindi enjala eliba mu sibala namwe lufu namwe kumuumu namwe chisike, namwe chikhungu. Ne biise bibiindi nabio, basiku balibebwaakala mu lukoba lwabwe lwosi lwosi, namwe lulibao lufu, namwe bulwaale bwosi bwosi.
Butinyu buno ne bubechakho mala ne basaba lisaba liosi liosi ne lilieloocha lio omundu yesi yesi namwe ne babaandu bowo Isiraeli boosi ulila. Ne basaba, buli mundu ne amanyile buchuuni bwewe ne bubeeleli bwewe, mala ne asuta kamakhono kewe mu ngaaki mu Lukaangu luno,
ulila khukhwama mwikulu nimwo wamenya. Babeele, mala okholeele buli mulala, niye ewe omanyile kumwoyo kwewe, khuloondekhana ne chingila chewe. (Sikila ewe, ewe weng'ene omanyile kimiooyo kie babaandu).
Khola orio nio boole khukhuria ewe mala bakeende mu ngila chowo chindaalo choosi nicho bamenya mu sibala nisio ewe waelesia bakuuka befwe.
“Lundi omukeni okhali owe babaandu bowo Baisiraeli tawe, aliicha khukhwama mu sibala sie aleeyi sikila lisina liowo lili liboofu ne bunyali bwowo, bukali ne buaani bwowo bukali. Ne aliicha asabile mu Lukaangu muno,
ulila khukhwama mwikulu nimwo wamenya. Ne kholela omukeni oyo koosi khuloondekhana nende niko akhusaba. Nio babaandu be mu sibala boosi boole khumanya lisina liowo mala bakhurie, nga babaandu bowo Baisiraeli ne bakholanga. Nio buli mundu alimanya Lukaangu nilwo ese nombaakhe luno, ali luli lwe khukhusaayilamo ewe.
“Babaandu bowo barirura khucha mwiie khu khuupana ne basiku babwe, mu ngila yosi yosi niyo ewe okhabarumiremo. Ne basaba ewe ne baloleleele lukoba nilwo ewe warobora luno, ne Lukaangu nilwo ese nombakhe khukhwisaayilamo ewe,
ulila khukhwama mwikulu lisaba liabwe ne lilieloocha liabwe mala obaelesie bukhili.
“Baba ne bakhola bubwoni (Sikila se aliio omundu okhakholanga bubwoni tawe) Ne ewe olibakhalalila mala abaane khu musiku, babukulwe nga baboe babayile mu sibala sie aleeyi namwe aembi.
Ne kakhali balibaasia mu mwoyo ne bali mu sibala nisio bayilwamo nga baboe mala bebiiye. Balikhwikoonjelela ne bali mu sibala sie embaambe siabwe bali, ‘Efwe khwakholile bumayaanu. Khwakholile ke sifwaabi ne bumayaanu.’
Lundi baba ne bekanila ne kamebaasio kabwe koosi ne kumwoyo kwabwe kwoosi ne bali mu sibala sie embaambe siabwe nimwo bayilwa nga baboe. Balisaba ne baloleleele sibala siabwe, nisio ewe waelesia bakuuka babwe, lukoba nilwo ewe warobora ne nju niyo ese nombakhe khulwe lisina liowo.
Nio baulile khukhwama mwikulu abuundu a bumenyo bwowo. Ulila lisaba liabwe ne lilieloocha liabwe. Bayeete mala obeele babaandu bowo bakhukholeele ewe bubwoni.
“Nono, Ee, Wele wase, lekha chimoni chowo chibone ne kamaru kowo karekeeresie lisaba lie abuundu ano.
mala oche abuundu wowo we khuola,
ewe ne Lisanduku lie ndakaano eye bunyali bwowo.
Ee Wele Omunyali Owa Bioosi, lekha basaayi bowo banyoole buonia,
lekha batakatifu bowo bekhoyele bulayi bwowo.
Ee, Wele Omunyali Owa Bioosi, okhaloba omuchukhekho kamafura wowo tawe!
Khebulila busiime bwowo bwa mindali na mindali,
khulwo mukholi wowo Daudi.”

Basaayi se banyala khukhwingila munju eya Wele Omunyali Owa Bioosi tawe, sikila luyali lwa Wele Omunyali Owa Bioosi lwechulamo.
Nga Baisiraeli boosi babona kumulilo ne kwikha asi ne luyali lwa Wele Omunyali Owa Bioosi khu Lukaangu, benama bubweeni bwabwe bwetiila khu liloba khu luya mala basaaya. Lundi basiima Wele Omunyali Owa Bioosi ne baboola bali,
“Sikila ali omulayi,
ne busiime bwewe buchiililila mindali na mindali.”
Nio omwami Solomoni ne babaandu boosi baana chimbosio ebweeni wa Wele Omunyali Owa Bioosi.
Omwami Solomoni aana nga embosio, chikhaafu chielefu ishirini na mbili ne kamakheese chielefu emia ndala ne kamakhumi kabili. Nio omwami ne babaandu boosi baara enju eya Wele mu wakifu.
Basaayi bema mu bweyaangu bwabwe ne Balawi bosi mu bwabwe. Bema ne binaanda bie kimienya nibio omwami Daudi aaba ne akholile khulwe khusiima Wele Omunyali Owa Bioosi. Daudi abirumikhiranga khusiima Wele Omunyali Owa Bioosi ne aloma ali, “Busiime bwewe buchiililila buli bwa mindali na mindali.” Buli lwosi nga Daudi ne aananga efuma khubirira mu milimo kie Balawi, basaayi nibo baba baloleelelananga ne Balawi lubeka luluundi, baapa chikhoombi mala Baisiraeli boosi benyokhanga ne bema.
Nio Solomoni aara mu wakifu, akari we luuya lulwaba ebweeni we enju eya Wele Omunyali Owa Bioosi, sikila abwenao aanilao biianwa bie khukhwosia ne kiminawa kie biianwa bie kumuleembe. Aakhola ario sikila alutare eye kumukasa niyo Solomoni aaba akhola, se yaba yolakho embosio eye khukhwosia ne biianwa bie biakhulia ne kiminawa tawe.
Solomoni ne Baisiraeli boosi bakhola Naikara eye Bisali khu ndaalo saba. Baisiraeli baba libuusiana likali, khukhwama ebwingililo bwa Hamati khukhwola khu kheechi kha Misiri.
Baaba ne naikara eye khura alutare mu wakifu khu Wele khu ndaalo saba. Ne naikara bakikhola lundi khu ndaalo saba. Khu ndaalo ekhola munaane, baba ne kumuse.
Khu ndaalo eye kamakhumi kabili na chitaru eye kumwesi kwa saba, omwami Solomoni asibula babaandu bache chingo chabwe. Bacha mu khoyo ne busangaafu sikila bulayi nibwo Wele Omunyali Owa Bioosi aba ne okesie khu Daudi ne khu Solomoni ne khu baandu bewe Isiraeli.
Nio omwami Solomoni amala enju eya Wele Omunyali Owa Bioosi ne lichipi liewe. Koosi niko Solomoni aaba ne arekekhe khukhola munju eya Wele Omunyali Owa Bioosi ne munju yewe omwene abimala bulayi.
Nio Wele Omunyali Owa Bioosi abonekhela Solomoni mu silo mala amuboolela ali, “Nauliile lisaba liowo mala neroboreere abuundu ano nga enju eye khuanilao chimbosio.
Ne khiingilila efula ekhakwa tawe, namwe chisike chibwaakale sibala namwe ndume lufu mu baandu base.
Kaaba bali babaandu base balaangwa mu lisina liase, beboombia babeene, ne khusaba, mala bambenje, ne khulekha chingila chabwe che bumayaanu khaulile khukhwama mwikulu. Khababeele bumayaanu bwabwe ne khuonia sibala siabwe.
Luno chimoni chase chilamoka mala kamaru kase kalarekeeresia lisaba lilaba mu Lukaangu muno.
Sikila luno ese naroboore ne khura alubeka Lukaangu luno lube abuundu e khukhusaaya khulwa mindali na mindali. Chimoni chase ne kumwoyo kwase bilabamo siise sioosi.
Ne ewe kholele bulayi bwene nga raraao Daudi ne akholela. Khola khuloondekhana nende koosi niko ese khulakile ne khuloonda kamalaka kase.
Wakhola orio ese ndaandalasia endebe yowo eye bubwami nga nalaka raraao Daudi. Naba naboola ndi, ‘Omundu se alitambao khukhwama khwiwe owamiia Isiraeli tawe.’
“Ne ewe waaba ne waukha mala wanjukha kamalaka kase niko khuelesie, ne wacha wakholela wele babaandi ne khubasaaya,
ese ndamurusia enywe mu sibala nisio namuelesia enywe. Ne ndirusiao enju yino niyo ese nara alubeka khulwe khukhusaaya. Ndikikhola lusimo mala lube lwe khuchekhelelwa ne babaandu boosi.
“Ne enju eye lukoosi lukali luno, buli mundu olakibirao aliuka mala aboole ali, ‘Siina sikila Wele Omunyali Owa Bioosi ne akhola ario khu sibala sino, ne khu nju khulwe?’
Nio baliboola bali, ‘Sikila banjukha Wele Omunyali Owa Bioosi, Wele owe bakuuka babwe owabarusia abareera khukhwama mu sibala sia Misiri, mala batiilile bawele babaandi ne khubasaaya ne khubakholela. Khwako Wele abareereere butinyu buno bwoosi.’ ”

Liabukula Solomoni kimiiko kamakhumi kabili khukhwombakha Lukaangu lwa Wele Omunyali Owa Bioosi, ne enju yewe omwene.
Enyuma wako Solomoni ombakha lundi chingoba nicho Huramu aaba namueleesie, mala aramo Baisiraeli bachimenyamo.
Solomoni aamba lukoba lwa Hamatisoba.
Ombakha lukoba lwa Tadimori mu sichiimi, alala ne chingoba choosi che khubungamo nicho ombakha mu Hamati.
Lundi ombakha lukoba lwa Beti-horoni, lwe ngaaki ne lwa Mwalo, chichaba chingoba che kamasiisi, bilibwa ne bibia.
Ombakha lundi Baalati, ne chingoba choosi che khubungamo nicho Solomoni aaba ne nacho, ne chingoba choosi che kamakaari kewe ke liie, ne chingoba che chifarasi chewe, ne siosi siosi nisio Solomoni ekoomba khukhwombakha mu Yerusalemu, mu Lebanoni ne mu sibala sioosi nisio amiianga.
Solomoni akhola Bahiti boosi, Baamori, Baperisi, Bahibi ne Bayebusi, babarama bakhaba Baisiraeli tawe, bakhola kimilimo kie khuyingilila.
Elio liaba lisaaye liabwe liliarama enyuma wabwe mu sibala, nilio Baisiraeli bakhera tawe, khuba nasioobi. Bakhola kimilimo kimiyingilila khukhwola khu ndaalo yino.
Ne kakhali Solomoni se akhola Baisiraeli baba nasioobi khu milimo kiewe tawe. Baba banamae, banamae bakhulu, babemeelesi be kamakaari kewe ke liie, ne babaandu bewe batimia chifarasi.
Ne omwami Solomoni aaba ne babemeelesi bakhulu chimia chibili ne kamakhumi karaano, ba baaba ne bunyali khu baandu.
Solomoni aarusia omukhaana owa Farao khukhwama mu Lukoba lwa Daudi amuyila munju niyo aaba ne amwombakhiile. Aaloma ali, “Omukhasi wase se alamenya munju mwa Daudi, omwami owa Isiraeli tawe, sikila abuundu niio Lisanduku lie ndakaano ya Wele Omunyali Owa Bioosi liamile ali atakatifu.”
Nio Solomoni aana biianwa bie khukhwosia khu Wele Omunyali Owa Bioosi khu alutare eya Wele Omunyali Owa Bioosi niyo aaba ne ombakhe ebweeni we Lukaangu.
Akhola ario nga kimilimo kia buli ndaalo ne kienyekha. Aana khuloondekhana ne lilaka lia Musa khulwe chisabato, kimieesi kimiya ne chinaikara chitaru che kumwiiko. Chinaikara chino chaba che kumukaati kukhalimo limela tawe, Naikara eye Likesa, ne Naikara eye Bisali.
Khuloondekhana ne lilaka lia raraawe Daudi, Solomoni arobora bipupu bie basaayi khulwe kimilimo kiabwe. Lundi arobora bipupu bie Balawi khulwe kimilimo kiabwe kie khufumia ne kimilimo kikiindi ebweeni we basaayi, nga kimilimo kia buli ndaalo ne kienyekha. Ne arobora baliindi be bilibwa mu bipupu khuliinda bilibwa. Solomoni akhola ario khuloondekhana ne lilaka lia Daudi omundu owa Wele.
Ne se baukhakho khukhwama khu niko Omwami aba ne alaka basaayi ne Balawi, khulwe sisiindu siosi siosi ne khulwe kamabiikhilo tawe.
Khwako kimilimo kioosi nikio Solomoni akhola kiawa khukhwama khu ndaalo niyo kumusiingi kwe Lukaangu lwa Wele Omunyali Owa Bioosi kwombakhilwa khukhwola nga lwawa. Nio Lukaangu lwa Wele Omunyali Owa Bioosi kwawa.
Nio Solomoni acha e Esioni-geberi ne e Eloti khu sikiingi sie enyanja mu sibala sia Edomu.
Ne Huramu arumira Solomoni chimeeli chichemeelelwa ne bakholi ba Huramu. Bakholi bano babamanya enyanja bulayi bacha mu sibala sia Ofiri alala ne bakholi ba Solomoni. Barerera omwami Solomoni khukhwama ebweeneyo, esahabu bitonyi chimia chine ne kamakhumi karaano.

Ne Solomoni amukobosia kamareeba kewe koosi. Se siabao sisiindu siosi siosi silume khu Solomoni sisiamukhaya khumwinooselia tawe.
Kwini owa Sheba abona bukesi bwa Solomoni, ne lichipi nilio aba ne ombaakhe,
biakhulia bie khu sialwa sia Solomoni, bubwikhalo bwe bakholi bewe bakhulu, kimilimo kie bakholi bewe chingubo nicho bafwara, bakholi babareeranga biakhulia bio mwami, ne chingubo chabwe ne chimbosio che khukhwosia nicho aanila mu nju ya Wele Omunyali Owa Bioosi. Bino bioosi biakhola Kwini owa Sheba arangararwa.
Aaboolela Omwami Solomoni ali, “Niko naulila mu sibala siase khu makhuwa kowo ne khu bukesi bwowo kali ng'ali.
Ne kakhali se nafukiilila niko naulila tawe khukhwola nga ne nichile mala samwene nakabona. Ne se naulilakho akhaba sitonyi sie bukesi bwowo, ne buiinda bwowo buli bukali tawe. Ewe okhila niko naulila.
Babaandu bowo bali ne busangaafu bukali! Ne bakholi bowo bali ne busangaafu bakali bakhukholelanga ewe ne baulila ke bukesi bwowo!
Wele Omunyali Owa Bioosi, Wele wowo afume osiimisiibwe ne nawe ne khukhura ewe khu ndebe eye bubwami bwewe, nga omwami Khulwa Wele Omunyali Owa Bioosi wowo. Sikila Wele wowo asiima Isiraeli ne akhabayeete khulwa mindali. Akhukholile ewe Omwami khu nibo nio okhole ka ng'ali ne buluungi.”
Nio Kwini oyo aelesia omwami Solomoni esahabu bitonyi emia ndala ne kamakhumi kabili, ne bing'ayilisia bulayi bikali, ne kamabaale ke bukusi bwe angaaki. Solomoni se anyoolakho lundi bing'ayilisia bulayi bikali nga nibio Kwini owa Sheba amuelesia tawe.
(Khutasa khwako bakholi ba Huramu ne bakholi ba Solomoni bareera esahabu khukhwama e Ofiri, ne kimirongooro kimitaare ne kamabaale ke bukusi bwe angaaki.
Solomoni arumikhira kimirongooro ekio khukhola biteechi bie Lukaangu ne lichipi. Ne lundi akirumikhira khukhola biilili ne kamatuungu ke babeembi be kimienya. Kimitaare nga ekio kirio kiaba kiakhabonekhakho mu sibala sia Yuda tawe.)
Omwami Solomoni aelesia Kwini owa Sheba bioosi nibio eenya. Aamua buli nisio aasaba mala biakhilakho nibio Kwini owa Sheba areera. Nio aakalukha mu sibala siewe ne bakholi bewe.
Nio omwami Solomoni anyoola buli mwiiko esahabu bitonyi chimia sita ne kamakhumi sita ne sita.
Khutasa khu sahabu yino yatuba khu eyo niyo baboofuli, ne baboofuli bakeendakeenda, ne busuuru nibwo babaami be sibala sia Arebia baruunga ne babemeelesi be sibala.
Solomoni aakhola chingabo chimbalaayi chimia chibili khukhwama khu sahabu. Buli engabo yakholwa khu shekeli che sahabu chimia sita.
Lundi aakhola chingabo chichiindi chimia chitaru ne buli ngabo yaba yabukula chishekeli che sahabu chimia chitaru. Solomoni aara bibiindu ebio mwichipi lie mu musiru kwa Lebanoni.
Omwami oyo lundi akhola endebe emboofu eye bubwami eye kumusaanga mala akifuumakho esahabu yong'ene.
Endebe eye bubwami yaba ne bituumi sita bie khuniinilakho ne situma sie esahabu sie khukhwikhalakho. Buli lubeka lwe endebe lwabakho kamakhono kabili ke khuolelakho. Ne bifwaani bie chitalang'i bibili biema a makhono chana ako.
Bifwaani bie chitalang'i ekhumi ne bibili biema, buli bibili lubeka ne lubeka ekhumaliilikha khwe bituumi, khu bituumi sita. Endebe nga yino eri se yakholwakho mu bwami bwosi bwosi tawe.
Bikoombe bia Solomoni bioosi bie khunywelamo biaba bie esahabu. Ne bibiindu bioosi bie mu lichipi lie kumusiru kwa Lebanoni biaba bie esahabu yong'ene. Mbao sisiaba sie efwesa tawe. Sikila efwesa se yabalwa khuba eye bukhala bwosi bwosi mu ndaalo cha Solomoni tawe.
Chimeeli cho mwami chachichanga ne bakholi ba Hiramu. Chachichanga buli enyuma we kimiiko kitaru e Tarishishi. Chareeranga esahabu, efwesa, kimisaanga, chimbuyusi nende chinyuni tausi.
Nono omwami Solomoni aba omuiinda lundi omukesi khukhila omwami okundi yesi yesi owe khu sibala.
Ne babaami boosi be khu sibala benyanga khukhwicha babone Solomoni mala barekeeresie bukesi nibwo Wele amua.
Buli mulala owecha amureerera siianwa, biianwa bino biaba bie efwesa ne esahabu, chingubo, emiri, bing'ayilisianga bulayi, chifarasi ne chinyumbu. Bino biechanga buli mwiiko.
Solomoni aaba ne kamataala ke chifarasi chielefu chine ne kamakaari ke liie. Aaba ne babaandu batimia chifarasi chielefu ekhumi na chibili. Batimia chifarasi balala aabara mu ngoba che kamakaari ke liie, ne babaandi mu Yerusalemu niio aaba.
Ne Solomoni amiia khu baami boosi khukhwama khu luuchi lwa Efurati khukhwola khu sibala sie Bafilisiti ne khu lwakha lwa Misiri.
Ne omwami akhola efwesa yaba esala busa buli abuundu mu Yerusalemu nga kamabaale. Ne chimbao che kumutarakwa chaba chingali busa nga kimikhuyu kie e Shefela.
Bakulila Solomoni chifarasi khukhwama e Misiri ne khukhwama mu bibala bibiindi bioosi.
Bikholwa bibiindi bioosi bia Solomoni khukhwama khu sie khunyoa khukhwola khu simaliilisi, biaandikwa mu Lukano lwo mung'oosi Nasani ne mu bung'oosi bwa Ahiya Omushilo. Ne lundi biaandikwa mu buloli bwa Ito, owaba ne buloli khuloondekhana ne bubwami bwa Yeroboamu okhwa Nebati.
Solomoni amiia khukhwama mu Yerusalemu khu Isiraeli yoosi khulwe kimiiko kamakhumi kane.
Nio Solomoni afwa, asiikhwa mu Lukoba lwa Daudi raraawe. Ne Rehoboamu omusoleeli wewe amiia mu bweyaangu bwewe.

Rehoboamu aacha e Shekemu, niio babaandu boosi ba Isiraeli baba ne babuusiisie khu mwamiia.
Ne nga Yeroboamu okhwa Nebati aulila (aaba amulila e Misiri, khukhwilukha omwami Solomoni) kamakhuwa kano, aakobola khukhwama e Misiri.
Babaandu bamulaanga; ne Yeroboamu ne Baisiraeli boosi alala bacha khu Rehoboamu. Baboolela Rehoboamu bali,
“Raraao Solomoni akhukhosia efwe kimilimo kimiaandalafu. Nono yanguya busiro bwe kimilimo kia raraao ne efwe khulaba bakholi bowo.”
Abakobosia ali, “Kobola enyuma we chindaalo chitaru.” Khwako babaandu barekukha.
Nio omwami Rehoboamu areeba basaakhulu ba baaba bakeleki ba raraawe Solomoni ali, “Enywe mungelekela ngobosie babaandu bano ndiena?”
Bamukobosia bali, “Wekesia kumwoyo kumulayi khu baandu mala obasiimisie, lundi obaboolele kamakhuwa kamalayi, bakhabe bakholi bowo buli lwosi.”
Ne kakhali Rehoboamu alekelesia likeleka lie basaakhulu, mala aacha khu baele eselukho yewe, mala ba baba bakeleki bewe biise ebio.
Abareeba ali, “Enywe mungelekela khukobosie khuriena babaandu babandeebire bali mbanguisilie busiro bwabwe nibwo paapa wase abarakho?”
Baele abo bamukobosia bali, “lino nilio olaboolela babaandu bano: ‘Lulwala lwase lwasobi luli luboofu khukhila munda mwa paapa owase.
Paapa owase amutiuukha busiro bukali, ese ndamutasa busiro khukhilakho. Amupila kimikhomwa, ne ese nja khumupila siboko sie fubu.’ ”
Khwako Yeroboamu ne babaandu boosi bakobola khu mwami Rehoboamu endaalo ekhola khataru nga ne abalaka.
Omwami akobosia babaandu ne burafu bukali. Alekelesia likeleka lie basaakhulu nilio bamuboolela.
Aaboolela babaandu khuloondekhana ne likeleka lie baele. Aloma ali, “Paapa owase amutiuukha busiro ne ese ndabutasa khukhilakho. Amupila kimikhomwa, ne ese nja khumupila siboko sie fubu.”
Omwami se arekeeresia babaandu tawe. Wele Omunyali Owa Bioosi niye owakhola kaba kario nio echusie likhuwa liewe nilio aloma khubirira khu Ahiya omushilo khu Yeroboamu okhwa Nebati.
“Efwe khuli na mukabwa siina munju eya Daudi?
Se khuli ne kumukabwa mu okhwa Chesi tawe.
Kobola mu maeema kenywe, ee Isiraeli!
Liinda enju yowo wamwene Daudi.”
Nio Baisiraeli bakobola mu maeema kabwe.
Ne kakhali Rehoboamu amiia khu baandu Baisiraeli ba baamenya mu ngoba cha Yuda.
Nio Omwami Rehoboamu aruma Hadoramu, owaba omwimeelesi owe kimilimo kie khuyingililwa, khucha khu Baisiraeli. Ne Baisiraeli bamupa kamabaale bamwiira. Ne Rehoboamu akhola khangu aniina mu likaari liewe lie liie mala elukha acha e Yerusalemu.
Khukhwamila khu siise esio, Baisiraeli balobela elala enju eya Daudi khukhwola luno.

Nga Rehoboamu ne ola mu Yerusalemu, alaanga alala babaandu boosi ba Yuda ne ekholo eya Benjamini. Baba babaandu chielefu emia ndala ne kamakhumi munaane, banamae barobore khukhupana ne Baisiraeli. Benya khukhupana bakobosie bubwami khu Rehoboamu.
Ne kakhali elomo eya Wele yecha khu mung'oosi Shemaya eli,
“Boolela Rehoboamu okhwa Solomoni, omwami owa Yuda ne Baisiraeli boosi bali mu Yuda ne mu Benjamini kano:
‘Wele Omunyali Owa Bioosi aloma ali, se okhoya wacha wapana ne balebe bowo tawe. Buli mundu akobole engo wewe. Sikila likhuwa lino liamile khwise.’ ” Nio boosi baria elomo eya Wele Omunyali Owa Bioosi mala bakobola engo. Ne se bacha bapana ne Yeroboamu tawe.
Rehoboamu amenya mu Yerusalemu mala ombakha chingoba che khukhweliinda busiku mu Yuda.
Ombakha Betelehemu, Etamu, Tekoa,
Beti-suri, Soko, Atulamu,
Katihi, Maresha, Sifu,
Atoraimu, Lakishi, Aseka,
Sora, Aiyaloni ne Heburoni. Chingoba chino chichakarwa ne lisiisi; chili mu Yuda ne Benjamini.
Aakhola buliindi bwe chingoba bwaba bwe kamaani mala aaramo banamae bakhulu. Aramo ne chinju che siakhulia, kamafura ne endali.
Ne aara chingabo ne kamafumo mu ngoba choosi, mala aachikhola chaba che kamaani. Nio chikholo cha Yuda ne Benjamini charama asi we bunyali bwewe.
Ne basaayi ne Balawi ba baaba mu Isiraeli mwoosi becha baba lubeka lwa Rehoboamu.
Balawi banjukha kamayilwe kabwe ne kimiaandu mala becha mu Yuda ne Yerusalemu sikila Yeroboamu ne basoleeli bewe babakhiingilila khukhola kimilimo kiabwe nga basaayi ba Wele Omunyali Owa Bioosi.
Ne Yeroboamu arobora basaayi babeewe omwene khulwe abuundu aesuta, ne bifwaani bie chimbusi ne chikhaafu nibio omwene akhola.
Ne abo ba baaba ne kimiooyo kie khusaaya Wele Omunyali Owa Bioosi, Wele owa Isiraeli, babaloonda khu Basaayi ne Balawi, khukhwama mu kholo choosi che Baisiraeli. Becha Yerusalemu khuana embosio khu Wele Omunyali Owa Bioosi, Wele owe bakuuka babwe.
Baakhola bubwami bwa Yuda bwaba bwe kamaani, ne khulwe kimiiko kitaru bayeeta Rehoboamu okhwa Solomoni aaba ne buliindi bulayi, sikila khulwe kimiiko kitaru bamenya nga yaba ne bamenya asi owa Daudi ne Solomoni.
Rehoboamu aareera omukhasi bali Mahalati omwichukhulu owa Daudi omukhaana owa Yeremoti. Maayi owa Mahalati aba Abihaili omukhaana owa Eliabu okhwa Chesi.
Ne asaalila Rehoboamu basoleeli bataru: Yeushi, Shemaria ne Sahamu.
Enyuma wa Mahalati areera Maaka omukhaana owa Abusolomu. Maaka amusaalila Abicha, Atai, Sisa ne Shelomiti.
Rehoboamu asiima Maaka omukhaana owa Abusolomu khukhila bakhasi bewe boosi ne bakhasi bewe nibo aamenyia busa nga basaale. Akhwa bakhasi ekhumi ne munaane, ne nibo aamenyia busa nga basaale baba kamakhumi sita. Aaba ne basoleeli kamakhumi kabili na munaane ne bakhaana kamakhumi sita.
Ne Rehoboamu arobora Abicha omusoleeli owa Maaka aba omwimeelesi omukhulu mu bawandaaye; sikila ebaasia khumwamiia abe omwami.
Ne Rehoboamu aakhola mu bukesi, ayila balala khu basoleeli bewe khu milimo mu birekere bia Yuda bioosi ne sia Benjamini, mu ngoba che kamasiisi. Abaelesia kimiaandu kimikali mala abakhwela bakhasi bakali.

Nga khukhwamiia khwa Rehoboamu nga khwaandalala mala kwaba ne kamaani, aanjukha lilaka lia Wele Omunyali Owa Bioosi; niye ne Baisiraeli boosi.
Shishaki, omwami owa Misiri echa khukhwibwaakala Yerusalemu, sikila Rehoboamu ne Isiraeli se baria Wele Omunyali Owa Bioosi tawe. Shishaki eecha mu mwiiko kukhola kharaano kwe bubwami bwa Rehoboamu.
Eecha ne kamakaari ke liie eelefu ndala ne chimia chibili ne banamae batimia chifarasi chielefu kamakhumi sita. Ne babaandu nibo eecha ne nabo khukhwama Misiri baba se babalikha tawe. Baba khukhwama Libia, Basukimu ne Baesopia.
Ne Shishaki aamba chingoba chisire cha Yuda mala eecha ola Yerusalemu.
Nio Omung'oosi Shemaya eecha khu Rehoboamu ne khu bemeelesi ba Yuda ba baaba ne babuusiisie e Yerusalemu. Baba babuusiisie sikila Shishaki. Shemaya ababoolela ali, “Wele Omunyali Owa Bioosi aboola ali, ‘Enywe mwanjanjukha nio ese namulekhile mu makhono ka Shishaki.’ ”
Nio babemeelesi be Baisiraeli ne omwami wabwe beboombia mala baboola bali, “Wele Omunyali Owa Bioosi ali omuluungi.”
Nga Wele Omunyali Owa Bioosi ne abona ali beboombiisie, aboolela Shemaya ali, “Beboombiisie. Se ndabonaka tawe. Ndabaelesiakho buonia butiiti buri. Ne burafu bwase se bulapwomookha khu Yerusalemu khubirira khu Shishaki tawe.
Ne kakhaba kario, balaba bakholi bewe, nio boole khumanya bubwabukhani bwe khu khukholela ese ne khukholela bubwami bwe bibala bibiindi.”
Ne Omwami Rehoboamu akhola chingabo che kumukasa mu bweyaangu bwe echo mala achielesia banamae bakhulu baliindi babaliinda kumuliango kwe enju eyo mwami.
Buli lwoosi nga omwami achichanga mu nju ya Wele Omunyali Owa Bioosi, banamae baliindi bechanga babukula chingabo echo bacha nacho mala bachikobosia mu lusiro lwe buliindi.
Ne sikila omwami eboombia, burafu bwa Wele Omunyali Owa Bioosi bwawa, nio khubabunia elala tawe, ne limenya liaba lilayi mu Yuda.
Nio omwami Rehoboamu aandalasia bubwami bwewe mu Yerusalemu mala amiia. Rehoboamu aaba ne bukhulu bwe kimiiko kamakhumi kane na mulala nga ne arakikha khukhwamiia. Amiia kimiiko ekhumi na saba ne ali mu Yerusalemu. Lukoba olwo lwaba nilwo Wele Omunyali Owa Bioosi arobora mu kholo che Baisiraeli choosi khuba abuundu e khusaayilao. Lisina lia maawe liaba Nahama Omuamoni.
Mala akhola bumayaanu, sikila mu mwoyo kwewe se aenja Wele Omunyali Owa Bioosi tawe.
Nono bikholwa bia Rehoboamu khukhwama mu khunyoa khukhwola ematabusia biaandikwa mu sitabu sie chingano cho omung'oosi Shemaya ne Ito owe kamalola. Liabao liie liliachiililila busa akari wa Rehoboamu ne Yeroboamu.
Rehoboamu aafwa mala asiikhwa mu Lukoba lwa Daudi. Abicha omusoleeli wewe amiia mu bweyaangu bwewe.

Mu mwiiko kwe ekhumi na munaane kwe khukhwamiia khwo mwami Yeroboamu Abicha aarakikha khukhwamiia khu Yuda.
Amiia kimiiko kitaru mu Yerusalemu. Maayi wewe aaba bali Mikaya omukhaana owa Urieli khukhwama Kibea.
Nono liabao liie akari wa Abicha ne Yeroboamu.
Abicha arura aacha mwiie ne ali ne banamae barobore barana chielefu chimia chine ne Yeroboamu eecha ne banamae chielefu chimia munaane barana be kamaani.
Nio Abicha eema khu Sikulu sie Semaraimu, sili mu sibala sie bikulu sia Efuraimu mala aboola ali, “Ndekeeresie, Ee, Yeroboamu ne Baisiraeli mweesi!
Enywe se mumanyile muli Wele Omunyali Owa Bioosi, Wele owa Isiraeli aelesia Daudi ne basoleeli bewe bubwami khu Isiraeli bwa mindali khulwe ndakaano eye chumbe tawe ku?
Ne kakhali Yeroboamu okhwa Nebati, omukholi owa Solomoni okhwa Daudi, enyokha mala aloba ko mwami wewe.
Ne abuusia babaandu balala be sipoli busa mala bakhola sileka khu Rehoboamu okhwa Solomoni. Rehoboamu aaba asili omwana, ne se aaba ne limanya lie khubakhiingilila tawe.
Ne luno mwibaasia khukhiingilila bubwami bwa Wele Omunyali Owa Bioosi buli mu bunyali bwe basoleeli ba Daudi. Mulikho mukhola murio sikila muli ne banamae bakali lukali ne oli ne bifwaani bie chimoosi bie esahabu nibio Yeroboamu amukholela bibe wele benywe.
Enywe se mwaoona basaayi ba Wele Omunyali Owa Bioosi, bakhwa Aruni ne Balawi mala mwakholile basaayi babenywe nga babaandu be bibala bibiindi? Yesi yesi owicha khu khwekwalaasia ne euunwa endiiti namwe ne kamamiiku saba aba omusaayi owe ebio biikhali wele tawe.
Ne khwifwe, Wele Omunyali Owa Bioosi ali Wele wefwe. Efwe se khwamwanjukha tawe. Efwe khuli ne basaayi bakholelanga Wele Omunyali Owa Bioosi kimilimo, bakhwa Aruni ne Balawi khulwe kimilimo kiabwe.
Baananga khu Wele Omunyali Owa Bioosi buli kumutikhinyi ne ekolooba biianwa bie khukhwosia ne bimuli biiunya kumuya kulayi. Barechenga kumukaati kwe siianwa khu mesa eye esahabu yong'ene. Lundi baliinda biteetwe bie esahabu nio chitaa chabwe chole khuburukha buli ekolooba. Khukholanga khurio sikila efwe khuliindanga niko Wele Omunyali Owa Bioosi Wele wefwe akhulaka khukhole ne enywe mwamwanjukha.
Lola, Wele ali ne nafwe akhuraangirire, ne basaayi bewe bali ne chikhoombi che liie khukhupa khulwe khulaangilila liie khwinywe. Ee, baana ba Isiraeli, enywe mukhapana ne Wele Omunyali Owa Bioosi owe bakuuka benywe tawe. Se munyala mwaula tawe.”
Yeroboamu aba arumire banamae babebuulile khukhwama enyuma. Nono banamae bewe baba ebweeni wa Yuda ne babaandi bebuulile khukhwama enyuma.
Ne nga Bayuda balola, liie liaba ebweeni wabwe ne enyuma mala balilila Wele Omunyali Owa Bioosi ne basaayi baapa chikhoombi.
Nio Bayuda bayokela liyoka lie liie. Ne nga Bayuda bayokela, Wele akhila Yeroboamu ne Baisiraeli boosi ba baba ebweeni wa Abicha, ne Bayuda.
Baisiraeli belukha Bayuda mala Wele aara Baisiraeli mu bunyali bwe Bayuda.
Abicha ne babaandu bewe beera babaandu bakali. Nono Baisiraeli bafwa babaandu chielefu chimia chiraano barobore.
Khwako Baisiraeli bakhilwa mu siise esio mala Bayuda babakhila lukali, sikila beyikina Wele Omunyali Owa Bioosi, Wele owe bakuuka babwe.
Ne Abicha atimania Yeroboamu mala amubukulakho chingoba cha Beteli ne birekere bialwo ne Yeshana ne birekere bialwo ne Efroni ne birekere bialwo.
Yeroboamu se anyoola lundi kamaani mu ndaalo cha Abicha tawe, mala Wele Omunyali Owa Bioosi amupa afwa.
Ne kakhali Abicha anyoola kamaani. Ne akhwa bakhasi ekhumi ne bane mala aba ne basoleeli kamakhumi kabili ne babili ne bakhaana ekhumi na sita.
Bikholwa bia Abicha bibiindi bioosi, limenya liewe ne kiminayi kiewe biaandikwa mu lukano lwo mung'oosi Ido.

Nono Abicha aafwa mala bamusiikha mu Lukoba lwa Daudi. Omusoleeli wewe Asa aamiia mu bweyaangu bwewe. Mu ndaalo cha Asa sibala siaba ne kumuleembe khulwe kimiiko ekhumi.
Asa aakhola kamalayi ne kamaluungi ebweeni wa Wele Omunyali Owa Bioosi, Wele wewe.
Arusiao alutare chingeni ne abuundu aesuta khutechula chinjeko, mala atonya sifwaani sia wele Asiera.
Ne alaka Bayuda basaaye Wele Omunyali Owa Bioosi, Wele owe bakuuka babwe mala balinde kamalaka.
Lundi aarusiao mu ngoba choosi cha Yuda abuundu aesuta ne alutare bie khukhwosielakho biiunya bulayi. Nio bubwami bwaba ne kumuleembe asi wewe.
Ombakha chingoba chisire mu Yuda, sikila sibala siaba ne kumuleembe. Liie se liabakhoo mu miiko ekio tawe, sikila Wele Omunyali Owa Bioosi amuelesia kumuleembe.
Asa aboolela Bayuda ali, “Khwombakhe chingoba chino mala khuchibotookhelesie ne kamasiisi, chindeleelwa, bilibwa ne bibia. Sibala sisiili busa sisiefwe sikila efwe khusaayile Wele Omunyali Owa Bioosi, Wele wefwe. Khwamusaayile mala akhuelesie efwe kumuleembe chimbeka choosi.” Khwako bombakha mala baindiaala.
Ne Asa aaba ne banamae chielefu chimia chitaru khukhwama mu Yuda babanula chingabo chimbalaayi ne kamafumo. Ne banamae chielefu chimia chibili ne kamakhumi munaane khukhwama mu Benjamini bakangila chingabo ne buyiingo. Abano boosi baba ne kamaani mu khuupana.
Omuesopia bali Sera echa khukhwibwaakala Bayuda ne banamae emilioni ndala ne kamakaari ke liie chimia chitaru. Echa ola e Maresha.
Ne Asa arura khucha amwakaanane mala bema berekekha khukhupana liie mwitooma lia Sefata e Maresha.
Asa aasaba Wele Omunyali Owa Bioosi, Wele wewe ali, “Ee, Wele Omunyali Owa Bioosi, se aliio nga ewe oyeeta omutekhele aapane nende owe kamaani tawe. Khuyeete efwe, Ee, Wele Omunyali Owa Bioosi, Wele wefwe, sikila khwakhweyikina ewe. Ne mwisina liowo khwechile khu khuupana ne lituuli lino. Ee, Wele Omunyali Owa Bioosi, ewe oli Wele wefwe; omundu yesi yesi akhakhuulakho ewe tawe.”
Nio Wele Omunyali Owa Bioosi akhola Asa ne Bayuda baula Baesopia, mala Baesopia belukha.
Asa ne banamae nibo aaba nabo ba batimania khukhwola e Kerari mala Baesopia baafwa boosi sio, sikila baulwa ne Wele Omunyali Owa Bioosi ne banamae bewe. Bayuda bayaaya kimiaandu kimikali bacha nakio.
Ne baapa chingoba choosi chichabotookhelesia Kerari, sikila babaandu be mu ngoba echo baaba ne buuri khu Wele Omunyali Owa Bioosi. Bayuda babukula chingoba sikila kiabamo kimiaandu kimikali.
Baapa kamaeema kabo ba baaba ne chikhaafu mala babukula kamakheese kamakali ne chingamia. Nio bakobola e Yerusalemu.

Roho owa Wele eecha khu Asaria okhwa Oteti
Oteti arura aacha khukhwakaanana ne Asa mala amuboolela ali, “Ndekeeresie Asa ne Bayuda ne Babenjamini mweesi: Wele Omunyali Owa Bioosi ali ne nanywe, enywe ne muli naye. Mwaba ne mumuyiima mulamunyoola. Ne mwaba ne mumwanjukha alamwanjukha.
Khulwe siise sileeyi, Isiraeli se yaba ne Wele owa ng'ali tawe. Lundi se yaba ne omusaayi owekesia tawe. Lundi se yaba ne kamalaka tawe.
Ne kakhali, mu butinyu bwabwe bakobolelamo Wele Omunyali Owa Bioosi, Wele owa Isiraeli. Bamuyiima bamunyoola.
Mu biise ebio kumuleembe se kwabao khuyo orura namwe khuyo owingila tawe; sikila butinyu bukali bwanaania bamenywa boosi mu bibala.
Liabao libuna buli abuundu. Sibala siebwaakala sibala, ne lukoba lwebwaakala lukoba. Sikila Wele abanaania ne butinyu buli lukano.
Ne kakhali enywe mube banyindaafu. Mukhalua tawe sikila mukhanyoole kumuruuru.”
Nga Asa ne aulila kamakhuwa kano, bung'oosi bwa Asaria okhwa Oteti, anyoola kamaani mala arusiao bifwaani bisinyisia bibiarura mu sibala sia Yuda ne Benjamini. Aarusia bifwaani ebio lundi, khukhwama mu ngoba nicho aaba naambile mu sibala sie bikulu sia Efuraimu. Mala ang'oona alutare eya Wele Omunyali Owa Bioosi eyaba ebweeni we luuya lwe nju ya Wele Omunyali Owa Bioosi.
Ne abuusia alala Yuda ne Benjamini boosi ne babaandi khukhwama mu kholo cha Efuraimu ne Manase ne Simioni ba baaba baakwa mu nibo. Bakali bamwichakho khukhwama mu Isiraeli sikila babona bali Wele Omunyali Owa Bioosi aba ne naye.
Bebuusia e Yerualemu mu mwesi kwa khataru kwe kumwiiko kwe ekhumi ne kiraano kie bubwami bwa Asa.
Baana embosio khu Wele Omunyali Owa Bioosi khu ndaalo eyo khukhwama mu biindu nibio baba ne bayaayile bareera: Chikhaafu chimia saba ne kamakheese chielefu saba.
Bakhola endakaano eye khusaaya Wele Omunyali Owa Bioosi, Wele owe bakuuka babwe ne kumwoyo kwabwe kwoosi, ne liiba liabwe lioosi.
Ne yesi yesi okhasaaya Wele Omunyali Owa Bioosi, Wele owa Isiraeli tawe, enyekhana erwe; akhaba ne ali omuele namwe omusaakhulu, owe siseecha namwe owe siikhasi.
Bechuba khu Wele Omunyali Owa Bioosi ne kumumilo kwe angaaki ne liyokela ne khu khuupa chitarumbeta ne chikhoombi.
Ne Bayuda boosi bekhoyela liliechuba sikila baba bechuba ne kumwoyo kwabwe kwosi. Ne lundi basaaya Wele Omunyali Owa Bioosi ne liliekoomba liabwe lioosi mala bamunyoola. Ne Wele Omunyali Owa Bioosi aabaelesia kumuleembe chimbeka choosi.
Omwami Asa aarusiao akhaba Maaka, maawe mu khuba maayi ooli Kwini. Sikila aaba akhola sifwaani sisinyisia sia wele Ashera. Asa areema sifwaani sia Maaka, asitonya asiosela akheechi kha Kiduroni.
Ne kakhali abuundu aesuta se arusibwao mu Isiraeli tawe. Ne kakhaba kario, kumwoyo kwa Asa se kwabamo buubi bwosi bwosi bwe khubiiywakho tawe, mu bulamu bwewe bwoosi.
Ne areera mu nju eya Wele biianwa nibio raraawe aaba ne aana khu Wele ne nibio niye omwene yesi aaba ne aanile khu Wele. Aareera efwesa, esahabu ne bibuumba.
Ne liie se liabao lundi tawe khukhwola khu mwiiko kwe kamakhumi kataru na kiraano kwe bubwami bwa Asa.

Mu mwiiko kukhola kamakhumi kataru ne sita kwe bubwami bwa Asa, Omwami Baasha owa Isiraeli ebwaakala Yuda. Ombakha Rama, nio akhiingilile omundu yesi yesi khurura namwe khukhwingila mu Yuda.
Nio Asa abukula efwesa ne esahabu khukhwama mu mabiikhilo ke nju eya Wele Omunyali Owa Bioosi ne khukhwama mwichipi lio omwami. Nio aachirumira Beni-hadadi omwami owa Shamu owamenyanga mu Damasika.
Asa amuboolela ali, “Lekha ese ne nawe khukhole endakaano akari wefwe nga eyaba akari wa paapa wase ne paapa wowo. Nakhurumire ewe efwesa ne esahabu; cha ofunake endakaano yowo ne Baasha omwami owa Isiraeli mala andurekho.”
Ne Beni-hadadi afukiilila ko omwami Asa mala aruma banamae babemeelesi be banamae bewe bebwaakale chingoba cha Isiraeli. Baula Iyoni, Dani, Abeli-maimu, ne chingoba che kamabiikhilo cha Nafutali choosi.
Ne nga Baasha ne aulila kano alekha khukhwombakha Rama mala kimilimo kiewe kiakama.
Nio Omwami Asa abukula Bayuda boosi mala basuta kamabaale ka Rama koosi ne chimbao chalwo. Bino nibio Baasha aba ne alikho ombakhila. Ne Asa acha ombakhila kamabaale ako ne chimbao echo chingoba cha Keba ne Misipa.
Mu siise esio owe kamalola Hanani eecha khu mwami Asa owa Yuda. Aamuboolela ali, “Sikila ewe weyikina omwami owa Shamu ne se weyikina Wele Omunyali Owa Bioosi, Wele wowo tawe, banamae ba Shamu bakhwifubarure.
Baesopia ne Balibia se baba banamae bakali lukali ne kamakaari ke kamae kamakali ne batimia chifarasi tawe ku? Ne kakhali sikila weyikina Wele Omunyali Owa Bioosi, abara mu bunyali bwowo.
Chimoni cha Wele Omunyali Owa Bioosi chibonanga buli abuundu mu sibala sioosi. Chikholanga chirio, khukhwekesia kamaani kewe khulwa abo nibo kumwoyo kwabwe kuli kumuluungi khu niye. Ewe wakholile kano mu busilu, sikila khukhwama luno khuchiililila olaba ne liie.”
Nio Asa aaba omurafu khu we kamalola, mala amuboa kiminyololo mu siboe sikila amuambila lirima khu lino. Ne mu siise esio sisiene Asa apia sibi babaandu balala lukali.
Bikholwa bia Asa khukhwama khu sie khunyoa khukhwola khu simaliilisi biaandikwa mu sitabu sie Babaami ba Yuda ne Isiraeli.
Mu mwiiko kukhola kamakhumi kataru na tisa kwe khukhwamiia khwewe, Asa aaba ne bulwaale bwe bikele. Ne bulwaale bwewe bwachiililila khuba bubi. Kakhaba kario mu bulwaale bwewe se ayiima Wele Omunyali Owa Bioosi tawe, ne kakhali aayiima buyeeti khukhwama khu basilikhi.
Nio Asa aafwa mu mwiiko kukhola kamakhumi kane ne mulala kwe khukhwamiia khwewe.
Bamusiikha mu ng'ani niyo omwene ekholela mu Lukoba lwa Daudi. Bamwalisia khu sitanda nisio baba ne bechusiekho biiunya kumuuya kumulayi bie chingano chichabukhaane. Biakholwa ne bafundi bang'oona kamafura kaunya bulayi. Babwana kumulilo kumukali khulwe lukoosi lwewe.

Yehoshafati okhwa Asa amiia mu bweyaangu bwa raraawe mala aaba ne kamaani khu khuupana ne Isiraeli.
Ara banamae mu ngoba choosi chisire cha Yuda. Ne ombakha niio banamae bamenya, mu sibala sia Yuda ne mu chingoba cha Efuraimu nicho raraawe Asa aaba ne aamba.
Wele Omunyali Owa Bioosi aba ne Yehoshafati, sikila akeenda mu ngila chindaayi che khunyoa cha raraawe, se asaaya Baali tawe.
Ne kakhali esaaya Wele owa raraawe mala akeenda mu malaka ka Wele ne se akeenda khuloondekhana ne chingila che Baisiraeli tawe.
Khwako Wele Omunyali Owa Bioosi aandalasia bubwami mu bunyali bwewe. Ne Yuda yoosi yareera biianwa khu Yehoshafati mala aaba ne kimiaandu kimikali lukali ne lukoosi.
Kumwoyo kwewe kwaba ne kamaani mungila cha Wele Omunyali Owa Bioosi. Ne khutasa khwako, arusiao abuundu aesuta ne wele ba Ashera mu Yuda.
Mu mwiiko kukhola khataru kwe khukhwamiia khwewe, arumania babemeelesi bewe: Beni-haili, Obadia, Sakaria, Netaneli, ne Mikaya, khukhwekisia babaandu mu ngoba cha Yuda.
Abaruma ne Balawi: Shemaya, Netania; Sebatia, Asaeli, Shemura-moti, Yehonatani, Atonicha, Tobiya ne Tobatoniya. Balawi bano baba ne basaayi Elishama ne Yehoramu.
Balawi ne basaayi bano bekisia mu Yuda, sitabu sie Lilaka lia Wele Omunyali Owa Bioosi. Bacha buli abuundu mu ngoba cha Yuda choosi mala bekisia babaandu.
Ne Wele Omunyali Owa Bioosi akhola bubwami bwoosi bwe bibala bibiabotookhelela Yuda bwaambwa buuri. Ne se bakholakho liie khu Yehoshafati tawe.
Bafilisiti balala bareerera Yehoshafati biianwa ne efwesa eye busuuru. Ne Baarabu bosi bamureerera kamamiiku chielefu saba ne chimia saba ne chindurume chielefu saba ne chimia saba.
Ne Yehoshafati akaliya kalaa nio aba omukali lukali. Ombakha mu Yuda chingoba chisire ne chingoba che kamabiikhilo.
Ne aaba ne kamabiikhilo kamaboofu lukali mu ngoba cha Yuda.
Aaba ne banamae, ne bakhupani barana, mu Yerusalemu.
Baba bano khuloondekhana ne chinju chabwe: Be nju eya Yuda, ne banamae bakhulu babemeelelanga chielefu baba: Adina komanda owemeelelanga banamae chielefu chimia chitaru baba babaandu be kamaani barana.
Komanda owamulondela aba Yehohanani, ne banamae chielefu chimia chibili ne kamakhumi munaane.
Owaloondela Yehonani aba Amasia okhwa Sikiri owerusia busa khu milimo kia Wele Omunyali Owa Bioosi. Aba ne banamae be kamaani barana chielefu chimia chibili.
Be nju eya Benjamini baba: Eliata, omunamae owe kamaani omurana, ne banamae chielefu chimia chibili be buyiingo ne chingabo.
Ne owamuloondela aba Yehosabadi, ne banamae chielefu emia ndala ne kamakhumi munaane be bulwaani bwe liie.
Bano baba mu milimo kio mwami Yehoshafati alala ne babaandi nibo aaba ne ara mu ngoba chisire mu Yuda mwoosi.

Nga Yehoshafati aaba ne kimiaandu kimikali ne lukoosi. Akhola liambaana ne Ahabu khulwe khukhwana.
Enyuma we kimiiko, Yehoshafati ekha akeniia Ahabu mu Samaria. Ahabu amwirira kamakheese kamakali ne chikhaafu niye ne babaandu ba baaba ne naye. Ahabu amuombelesia bache bebwaakale lukoba lwa Ramoti-kileati.
Ahabu omwami owa Isiraeli areeba Yehoshafati omwami owa Yuda ali, “Khulacha fwembi e Ramoti-kileati?”
Yehoshafati amukobosia ali, “Ese ndi nga ewe, babaandu base bali nga babowo. Khulaba ne nawe mwiie.”
Ne kakhali Yehoshafati aboolela omwami owa Isiraeli ali, “Nyoa oreebe Wele Omunyali Owa Bioosi nio.”
Nio omwami Ahabu alaanga bang'oosi alala, embi chimia chine mala abareeba ali, “Nje nibwaakale Ramoti-kileati namwe tawe?” Bamukobosia bali, “Cha osibwaakale, sikila Wele Omunyali Owa Bioosi alakhua bukhili.”
Ne kakhali Yehoshafati areeba ali, “Omung'oosi se alikhoo ano okundi niye khunyala khwabirirakho khwareeba Wele Omunyali Owa Bioosi tawe?”
Ahabu amukobosia ali, “Aliio mulala oramire, niye khunyala khwareebakho Wele Omunyali Owa Bioosi, bali Mikaya okhwa Imura. Ne kakhali ese namubiila, sikila se ang'oolelangakho kamalayi tawe, ne bukhali bubi bwong'ene.” Yehoshafati amukobosia ali, “Omwami okhaloma orio tawe.”
Nio Ahabu alaanga mulala khu bemeelesi be lichipi lio mwami mala amuboolela ali, “Ndeerere khangu Mikaya okhwa Imura.”
Nono Yehoshafati omwami owa Yuda ne Ahabu omwami owa Isiraeli baba bekhaale khu ndebe chabwe che bubwami. Lundi baba befwarire chingubo chabwe che bubwami. Baba bekhaale abuundu niio bauulilanga, a silibwa sia Samaria. Ne bang'oosi boosi baba balikho bang'oola ebweeni waabwe.
Ne Sedekia okhwa Kenaana, mulala khu nibo, akhola chinjika che bichuuma mala aloma ali, “Wele Omunyali Owa Bioosi aloma ali, ‘Ne chinjika chino olapila Bashamu khukhwola nga ne obaulila elala.’ ”
Ne bang'oosi babaandi boosi bang'oola bario. Baloma bali, “Cha mu lukoba lwa Ramoti-kileati mala okhile. Wele Omunyali Owa Bioosi alakhukhola obaule.”
Omurumwa owacha khureera Mikaya amuboolela ali, “Lola bang'oosi babaandi boosi bang'oolile bulayi khu mwami. Lekha lilomaloma liowo libe lilayi nga liliabwe.”
Ne Mikaya akobosia ali, “Nga Wele Omunyali Owa Bioosi ne amenyile mindali, nilio Wele amboolela lili nilio ndaloma.”
Nga ne echa ebweeni wo mwami Ahabu, omwami amureeba ali, “Mikaya, khunyala khwacha mala khwebwakaala Ramoti-kileati namwe tawe?”
Mikaya akobosia ali, “Cha wibwaakale mala okhile. Bacha khureebwa mu bunyali bwowo.”
Ne kakhali Ahabu areeba ali, “Ndikhuboolela khukhwola khenga nio umboolele bung'ali bwong'ene mu lisina lia Wele Omunyali Owa Bioosi?”
Mikaya akobosia ali, “Mboone Isiraeli yoosi yasalaniile khu bikulu nga kamakheese kakhali ne omwaayi tawe. Ne Wele Omunyali Owa Bioosi aloma ali, ‘Babaandu bano se bali ne omwimeelesi tawe, lekha buli mulala ache engo wewe mu muleembe.’ ”
Ahabu aboolela Yehoshafati ali, “Ese se khuboolele ndi se anyala ang'oolela kamalayi khwiwe tawe ne kakhali kamamayaanu?”
Mikaya achiililila ali, “Nono rekeeresia elomo eya Wele Omunyali Owa Bioosi: Naboone Wele Omunyali Owa Bioosi ekhaale khu ndebe yeewe eye bubwami ne banamae bewe boosi bamwimileo kumukhono kumuseecha ne kumukhasi.
Wele Omunyali Owa Bioosi areeba ali, ‘Naanu onyala aombelesia Ahabu omwami owa Isiraeli nio ache mala ererwe e Ramoti-kileati?’ Mulala aloma lilala, ne okundi aloma liliindi.
Nio roho mulala echa eema ebweeni wa Wele Omunyali Owa Bioosi aloma ali, ‘Ese ndamuombelesia.’ Wele Omunyali Owa Bioosi asireeba ali, ‘Olamubea oriena?’
Roho oyo akobosia ali, ‘Ese ndacha mala mbe omubeeyi khubirira khu bang'oosi ba Ahabu boosi.’ Wele Omunyali Owa Bioosi aloma ali, ‘Cha omuombelesie ne olaba ne bukhili. Cha mala okhole orio.’
Ne Mikaya achiililila ali, ‘Nono Wele Omunyali Owa Bioosi areere roho owe bubeeyi mu bang'oosi bowo bano boosi. Ne Wele aboolile kamatinyu khwiwe.’ ”
Nio Omung'oosi Sedekia okhwa Kenaana acha khu Mikaya amupa luui mala amureeba ali, “Roho owa Wele Omunyali Owa Bioosi acha ariena khukhwama khwise alomaloma ne nawe?”
Mikaya amukobosia ali, “Olimanya endaalo niio olicha khukhwikisa mu lusiro lwe akari.”
Ne omwami Ahabu aloma ali, “Amba Mikaya mala mumukobosie khu Amoni, omwimeelesi owe lukoba ne khu Yoashi omusoleeli owo mwami.
Ne mumwosisieyo mulome muli, omwami aloma ali, ‘Ra omundu yuno mu siboe mala mumuliisie siakhulia sitiiti ne kameechi, khukhwola nga ne ngobola mu muleembe.’ ”
Mikaya aloma ali, “Waaba ne okobola mu muleembe aba Wele Omunyali Owa Bioosi se alomaloma khubirira khwise tawe.” Mala atasakho ali, “Ulila, enywe babaandu mwesi.”
Nio omwami Ahabu owa Isiraeli ne omwami Yehoshafati owa Yuda barekukha bacha e Ramoti-kileati.
Ahabu aboolela Yehoshafati ali, “Ese ndekosaasia fwaane omundu okundi nio nje mwiie, ne kakhali ewe yefwara chingubo chowo che bubwami.” Nio omwami owa Isiraeli acha mwiie ne ekosiaasiisie.
Nono omwami owa Shamu aaba alakile banamae be kamakaari kewe ke liie ali, “Mukhebwaakalakho omundu yesi yesi tawe ne akhali omwami owa Isiraeli yeng'ene.”
Nio nga ne babona omwami Yehoshafati, boosi bebaasia bali ali omwami owa Isiraeli. Bayuukha bamwibwaakala mala Yehoshafati aliila Wele Omunyali Owa Bioosi amuyeeta. Wele abarusia khukhwama khu niye.
Nga banamae kamakhumi kataru ne babili abo bamanya bali se ali omwami owe Isiraeli tawe balekha khumutimania.
Ne kakhali omunamae mulala akhweesa buyiingo bwewe embi ne omwami owa Isiraeli mala amulasa akari we bubwongelo bwe chingubo chewe che liie. Omwami Ahabu aboolela otimianga likaari liewe ali, “Yuukha, mala undusie mwiie sikila bambumisie.”
Liie liaba liamemee endaalo ng'ene eyo. Omwami Ahabu aarama ne akalamiliile mu likaari liewe, aloleleela Bashamu khukhwola ekolooba. Bwaba oli bwelabula ne afwa.

Yehoshafati, omwami owa Yuda akobola mu muleembe munju yewe mu Yerusalemu.
Ne kakhali owe kamalola Yehu okhwa Hanani arura acha khu mwakaanana. Aboolela omwami Yehoshafati ali, “Ewe onyala wayeeta bamayaanu, ne khusiima abo bababiila Wele Omunyali Owa Bioosi? Sikila kano, Wele Omunyali Owa Bioosi akhuambile ewe lirima.
Ne kakhaba kario, bulayi bulikho mwiwe butiiti buri, sikila ewe wonaka bifwaani bia wele Asiera barura mu sibala muno, lundi werusiisie khusaaya Wele.”
Yehoshafati amenya mu Yerusalemu. Ne arura acha mu baandu, khukhwama Beerisheba khukhwola mu sibala sie bikulu sia Efuraimu. Mala abakobosia khu Wele Omunyali Owa Bioosi, Wele owe bakuuka babwe.
Arobora bakhalaki mu ngoba cha Yuda choosi chisire khukhwama khu lukoba khukhwola khu lundi.
Aboolela bakhalaki ali, “Mwibaasie niko mukhola, sikila se mucha khukhola bukhalaki khulwo mundu tawe ne kakhali khulwa Wele Omunyali Owa Bioosi. Wele Omunyali Owa Bioosi ali alala ne nanywe nga muaana bukhalaki.
Nono mwesi ria Wele Omunyali Owa Bioosi. Yibaasia niko mukhola, sikila mu Wele Omunyali Owa Bioosi, Wele wefwe khukhiikha bukhalaki bwa ng'ali namwe khuyekha lubeka lulala, namwe khukhwakaanila asoya mbamo.”
Khutasa khwako, Yehoshafati arobora Balawi balala ne basaayi ne babemeelesi be chinju che Baisiraeli khuana bukhalaki Khulwa Wele Omunyali Owa Bioosi ne khukhalaka kimisaango kie lilomana mu Yerusalemu. Bubwikhalo bwabwe bwaba mu Yerusalemu.
Ne abalakiilisia ali, “Khwako mukhalake khulwe khuria Wele Omunyali Owa Bioosi, mu bweyikinwa ne kumwoyo kwenywe kwoosi.
Buli lwoosi kumusaango kureerwa khwinywe khukhwama khu balebe benywe bamenyile mu ngoba chabwe, khulwe khuchukha sifuki, namwe khufuna lilaka. Nebeecha bekisie, bakhakhola bario banyoola bumayaanu ebweeni wa Wele Omunyali Owa Bioosi nio lirima lia Wele Omunyali Owa Bioosi likhakhola lirio liecha khwinywe namwe khu bawandaaye benywe tawe, mulikhola murio nio mulekhe khukhola bumayaanu tawe.
Ne lola, Amaria, Omusaayi Omukhulu Lukali ali angaaki wenywe mu biindu bia Wele Omunyali Owa Bioosi, ne Sebatia okhwa Ishimaeli, omwimeelesi owe enju eya Yuda, amwimeelela enywe khu biindu bioosi bio mwami. Ne Balawi balamukholela enywe kimilimo nga babemeelesi. Khola kimilimo ne bunyindaafu ne Wele Omunyali Owa Bioosi akhoya aba ne baluungi!”

Enyuma wa kano, Bamoabu, Baamoni nende balala khu Bameuni becha khukhwibwaakala Yehoshafati.
Babaandu balala becha khu Yehoshafati mala bamuboolela bali, “Lituuli lie babaandu lilikho liicha khukhwama Edomu khukhwibwaakala ewe. Sipupu sino siamile ebweeni we enyanja eya chumbe. Luno luri sili e Hasasoni-tamari.” (Lino lili lisina liliindi lia Engedi).
Nio Yehoshafati aria mala asaba Wele Omunyali Owa Bioosi. Aboolela babaandu ba Yuda boosi beyimana khulia.
Bayuda boosi babuusiana khukhwama mungoba choosi cha Yuda khusaba buyeeti khukhwama khu Wele Omunyali Owa Bioosi.
Yehoshafati eema ebweeni we babaandu ba Yuda ne Yerusalemu. Eema mu nju ya Wele Omunyali Owa Bioosi ebweeni we luuya luya.
Aasaba ali, “Ee Wele Omunyali Owa Bioosi, Wele ewe bakuuka befwe; Owe oli Wele owe mwikulu. Wamiia bubwami bwe bibala bioosi. Bunyali ne kamaani bili bibiowo, mbao onyala eema ebweeni wowo tawe.
Ee Wele wefwe se waoona bamenywa be sibala sino ebweeni we babaandu bowo Isiraeli? Se wasieleesia khulwa mindali, lisaaye lia Aburahamu, omusaale wowo?
Lisaaye lino liamenyile ano mala liombakhe Lukaangu khulwe lisina liowo. Baloma bali,
kamabi ne kakhwichakho: liie, bukhalaki, bulwaale namwe enjala, khuliima mu Lukaangu luno ne ebweeni wowo, sikila ewe oli mu Lukaangu luno. Ne khu khulilila ewe mu butinyu bwefwe ne ewe olikhuulila mala okhuonie.
Ne lola bakhuruungire efwe khulwe khukhuoona mu maloba kowo niko ewe wakhuelesia efwe kabe kakeefwe.
Ee Wele wefwe, baelesie kumunaanio. Sikila efwe se khuli ne kamaani khukhila lituuli liboofu lilikho liicha khukhwibwaakala efwe tawe. Se khumanya nisio khunyala khukhola tawe. Efwe khwakhuloleelele ewe.”
Babaandu ba Yuda boosi bema ebweeni wa Wele Omunyali Owa Bioosi ne batiiti babwe, ne bakhasi babwe, ne babaana babwe.
Ne Roho owa Wele Omunyali Owa Bioosi echa khu Yahasieli okhwa Sakaria, omwichukhulu Benaya. Benaya aba okhwa Yeieli lundi omwichukhulu owa Matania. Matania aba Omulawi, mulala khu baana ba Asafu. Yahasieli aba mu sipupu sie babaandu ba Isiraeli.
Yahasieli aloma ali, “Babaandu ba Yuda mwesi, ne bamenywa ba Yerusalemu ne omwami Yehoshafati ulila: Wele Omunyali Owa Bioosi aloma ali, ‘Mukharia namwe mwafwa kumwoyo sikila sipupu siboofu sino tawe. Sikila liie se lili lilienywe tawe; ne kakhali lili lia Wele.
Muchuli khemuche mu bebwaakale. Balaba balikho baniinila a lubangaachi lwa Asisi. Mulabanyoola ekhumaliilikha khwe litooma, ebukwe we sichiimi sia Yerueli.
Se mwenyekhana khu khuupana mwiie lino tawe. Bukula bubweyaangu bwenywe; mwime siriririri mala muboone bukhili bwa Wele Omunyali Owa Bioosi khulwe enywe, Ee Yuda ne Yerusalemu.’ Mukharia namwe mwafwa kumwoyo tawe. Muchuli cha mubebwaakale. Ne Wele Omunyali Owa Bioosi alaba ne nanywe”
Nio Yehoshafati enama kumurwe kwetiila asi. Ne babaandu ba Yuda ne ba Yerusalemu boosi baakwa asi ebweeni wa Wele Omunyali Owa Bioosi ne khumusaaya.
Balawi be bilibwa bia Bakohati ne Bakorahi benyokha khufumia Wele Omunyali Owa Bioosi, Wele owa Isiraeli ne kumumilo kwe angaaki.
Benyokha makhelebeende kumutikhinyi barura mala bacha mu sichiimi sia Tekoa. Nga baba ne barura, Yehoshafati enyokha aloma ali, “Enywe babaandu ba Yuda ne bamenywa ba Yerusalemu mbulile: Yeyikina Wele Omunyali Owa Bioosi, Wele wenywe ne mukhaandalasibwe. Yeyikina bang'oosi bewe ne mulikhila.”
Omwami Yehoshafati ne amalile khukaambila babaandu, arobora abo babembela Wele Omunyali Owa Bioosi ne khumufumia mu ngubo chindakatifu. Bembanga ebweeni we banamae ne baloma bali,
“Khupila orio Wele Omunyali Owa Bioosi,
sikila busiime bwewe buli bwa mindali.”
Ne nga barakikha khukhwimba ne khufumia, Wele Omunyali Owa Bioosi akoyaania babaandu ba Amoni, Moabu nende be esikulu sia Seiri. Babaandu bano babecha khukhwibwaakala Yuda, babunila elala.
Babaandu ba Amoni ne Moabu bebwaakala babaandu be esikulu sia Seiri, mala bababunisilia elala. Nga bamala khubabunia babeene belanakho berana.
Nga babaandu ba Yuda boola khu ndeleelwa, baloola e basiku. Baboona bafu bong'ene bakwiile asi. Mbao akhaba mulala owebacha tawe.
Yehoshafati ne babaandu bewe becha khubukula bibiindu bie mu mbaambe, khukhwama khu nibo. Banyoola chikhaafu chingali, bibiindu, chingubo ne bibiindu bie bukhala. Babukula bibiindu bino khukhwola nga bakhilwa khubisuta. Babukula kimiaandu khu ndaalo chitaru. Biaba bikali lukali.
Khu ndaalo ekhola khane babusiana mwitooma lia Beraka. Abwenao bafumia Wele Omunyali Owa Bioosi. Khwako lisina lie abuundu ao lilangaangwa lili litooma lia Beraka khukhwola endaalo eya luno.
Nio babaandu ba Yuda ne Yerusalemu bakobola Yerusalemu ne busangaafu Yehoshafati ne abaraangirire, sikila Wele Omunyali Owa Bioosi abakhola bekhoya sikila yaba baulile basiku babwe.
Becha e Yerusalemu ne kamatuungu, ne biilili ne chikhoombi munju eya Wele Omunyali Owa Bioosi.
Bubwami bwoosi bwe bibala bwaria Wele nga bwaulila bali Wele Omunyali Owa Bioosi apanie basiku ba Isiraeli.
Nio bubwami bwa Yehoshafati se bwaba ne liie tawe sikila Wele amuelesia kumuleembe chimbeka choosi.
Nono Yehoshafati amiia Yuda. Arakikha khukhwaamia ne ali ne bukhulu bwe kimiiko kamakhumi kataru ne kiraano. Ne amiia khukhwama mu Yerusalemu khu miiko kamakhumi kabili ne kiraano. Lisina lia maawe liaba bali Asuba omukhaana owa Shilihi.
Akhola kamalayi ebweeni wa Wele Omunyali Owa Bioosi nga raraawe Asa ne aakholanga.
Ne kakhali abuundu aesuta se arusibwao tawe. Kimiooyo kie babaandu se kiaba khu Wele owe bakuuka babwe tawe.
Nono bikholwa bibiindi bioosi bia Yehoshafati khukhwama khu sie khunyoa khukhwola khu simaliilisi, biaandikwa mu ngano cha Yehu okhwa Hanani. Chingano chino chaandikwa mu sitabu sie babaami ba Isiraeli.
Enyuma wa kano Yehoshafati omwami owa Yuda aambana ne omwami Ahasia owa Isiraeli owakhola kamamayaanu.
Yehoshafati aambana ne naye khukhwombakha chimeeli chiche e Tarishishi. Bombakhila chimeeli chino e Esioni-geberi.
Nio Elieseri okhwa Dodafau owe Maresha ang'oola khu Yehoshafati. Aloma ali, “Sikila waambanile ne Ahasia, Wele Omunyali Owa Bioosi acha khwonaka nisio mukholile.” Nio chimeeli chonekha mala khucha e Tarishishi tawe.

Yehoshafati aafwa mala asiikhwa mu biliindwa bie bakuuka bewe, mu Lukoba lwa Daudi. Omwana wewe Yehoramu amiia mu bweyaangu bwewe.
Bawandaaye ba Yehoramu baba: Asaria, Yehieli, Sakaria, Asaria, Mikaeli ne Shefatia. Bano boosi baba babaana ba Yehoshafati.
Paapa wabwe abaelesia biianwa bikali bie efwesa, esahabu ne bibiindu bie bukhala. Abaelesia lundi chingoba chisire cha Yuda. Ne kakhali aaelesia Yehoramu bubwami sikila niye aaba omwana omubele.
Nga Yehoramu ne eela khu bwami bwa raraawe, mala anyoola kamaani, eera bawandaaye boosi ne balala khu bemeelesi ba Isiraeli.
Yehoramu aaba ne bukhulu bwe kimiiko kamakhumi kataru ne kibili ne arakikha khukhwamiia. Amiia khukhwama mu Yerusalemu khu miiko munaane.
Ne akeenda mu ngila che babaami ba Isiraeli, nga enju eya Ahabu ne yakhola. Akhola ario sikila omukhaana owa Ahabu aaba omukhasi wewe. Yehoramu akhola kaali kamamayaanu ebweeni wa Wele Omunyali Owa Bioosi.
Ne kakhali Wele Omunyali Owa Bioosi se onaka enju eya Daudi tawe, sikila endakaano niyo akhola ne Daudi. Wele Omunyali Owa Bioosi aaba alaka ali, Daudi ne lisaaye liewe baliaamiia khulwa mindali.
Nio Yehoramu acha ne banamae bewe bakhulu ne kamakaari kewe ke liie koosi e Edomu. Oli musilo eera Baedomu ba baba ne bamubotookheleele niye ne banamae bewe bakhulu.
Nio babaandu ba Edomu baloba bubwami bwa Yuda khukhwola endaalo eya luno. Khu siise esio babaandu ba Libuna boosi baloba bubwami bwa Yuda, sikila Yehoramu aba alekhile Wele Omunyali Owa Bioosi, Wele owe bakuuka bewe.
Khutasa khwako, Yehoramu akhola abuundu aesuta mu sibala sie bikulu sia Yuda. Ne aakhola bamenywa ba Yerusalemu balekha khuba babeyikinwa khu wele. Ne lundi aakhola babaandu ba Yuda balekha Wele Omunyali Owa Bioosi.
Ne ebarwa yecha khu niye khukhwama khu mung'oosi Elicha eli, “Wele Omunyali Owa Bioosi, Wele owa Daudi, kuuka wowo aloma ali, ‘Se wakeendile mu ngila cha raraao Yehoshafati tawe. Lundi se wakeendile mungila cho mwami Asa owa Yuda tawe.
Ne kakhali wakeendile mu ngila che babaami ba Isiraeli. Wakholile babaandu ba Yuda ne Yerusalemu khuba bakhali babeyikinwa khu Wele tawe. Wakholile nga enju eya Ahabu eyakhola Isiraeli yatamba bubweyikinwa khu Wele. Lundi werire bawandaayo be enju eya raraao ba baaba balayi khukhukhila ewe.
Sikila kano Wele Omunyali Owa Bioosi acha khureera kumunaanio khu baandu bowo, babaana bowo, bakhasi bowo, ne bibiindu biowo bioosi.
Nocha khuba ne lufu lwe munda lurafu. Lulikhuchuuna buli ndaalo khukhwola nga bie munda ne birura.’ ”
Wele Omunyali Owa Bioosi enyosia lirima lie Bafilisiti ne Baarabu bali embi ne Baesopia, khu Yehoramu.
Becha bebwaakala Yuda mala basuta bacha ne bibiindu bioosi nibio banyoola bibiaba bie enju eyo omwami. Lundi bacha ne babaana bo mwami ne bakhasi bewe. Se arama ne omwana yesi yesi tawe, ne kakhali Yehoahasi, omutua wewe.
Enyuma wakano koosi, Wele Omunyali Owa Bioosi areera khu mwami lufu lwe munda lukhanyala lwasilikhwa tawe.
Enyuma we kimiiko kibili, bie munda yewe biarura sikila lufu, mala afwa mu buchuuni bukali. Babaandu bewe khubwaana sisiooso khumua luyali, nga bibioso bie bakuuka bewe tawe.
Yehoramu aaba ne bukhulu bwe kimiiko kamakhumi kataru ne kibili nga ne aarakikha khukhwamiia. Amiia kimiiko munaane khukhwama Yerusalemu. Omundu yesi yesi se abelelakho sikila lifwa liewe tawe. Bamusiikha mu Lukoba lwa Daudi. Ne kakhali se bamusiikha mu biliindwa bie babaami tawe.

Bamenywa ba Yerusalemu bamiisia Ahasia omwana owa Yehoramu omutua, mu bweyaangu bwa paapa wewe. Sipupu sie babaandu babeecha ne Baarabu mu kambi, sieera babaana bakhulu ba Yehoramu boosi. Nio Ahasia okhwa Yehoramu, omwami owa Yuda amiia.
Ahasia aarakikha khukhwamiia ne ali ne bukhulu bwe kimiiko kamakhumi kane ne kibili. Amiia khukhwama Yerusalemu kumwiiko mulala. Lisina lia maawe liaba bali Atalia. Atalia aba omwichukhulu owa Omri.
Ahasia akhola kamamayaanu nga enju eya Ahabu, sikila maawe aaba omukaambisi wewe mu khukhola kamamayaanu.
Akhola kaali kamamayaanu ebweeni wa Wele Omunyali Owa Bioosi nga enju eya Ahabu ne yakhola. Akhola ario sikila enyuma we lifwa lia raraawe, balala khu be nju eya Ahabu baba bakaambisi bewe. Likaambila liabwe liakwisia Ahasia.
Khuloonda khu likaambila liabwe, acha ne Yoramu okhwa Ahabu, omwami owa Isiraeli, khukhwibwaakala omwami Hasaeli owa Shamu a Ramoti-kileati. Bashamu baumisia Yoramu.
Yoramu aakobola khucha khumenya aone mu lukoba lwa Yesireeli, kamakoonjo niko anyoola e Rama. Akanyoola nga apana ne omwami Hasaeli owa Shamu. Ne Ahasia omwami owa Yuda okhwa Yehoramu acha khubona Yoramu okhwa Ahabu mu Yesireeli sikila aba omulwale.
Ne kakhali Wele aaba akhalake ali, likwa lia Ahasia lienyekhana liiche mu khucha khubona Yoramu khuno. Sikila nga oola e Yesireeli, arura ne Yoramu khukhwakaanana ne Yehu okhwa Nimisi. Yehu aba niye Wele Omunyali Owa Bioosi arobora khubunia enju eya Ahabu.
Nga Yehu ne aba ne alikho aana kumunaanio khunju eya Ahabu, anyoola babemeelesi ba Yuda ne babaana ba wandaaye ba Ahasia, mala abeera. Babaandu bano bakholelanga Ahasia.
Yehu ayiima Ahasia. Babaandu bewe banyoola Ahasia ne ekisile mu Samaria mala bamutiila. Areerwa khu Yehu mala Yehu amwiira. Bamusiikha sikila baloma bali, “Ali omwichukhulu owa Yehoshafati. Yehoshafati aria Wele Omunyali Owa Bioosi ne kumwoyo kwewe kwoosi.” Ne nju eya Ahasia se yaba, ne omundu onyala khukhwamiia bubwami tawe.
Nono Atalia maayi owa Ahasia nga ne aabona ali omwana wewe afwiile, acha abunia enju yoosi eye bubwami eya Yuda.
Ne kakhali Yeosiabeati, omukhaana wo mwami abukula Yoashi okhwa Ahasia mala amukisa khukhwama khu basoleeli bo mwami ba baba siimbi khukhwirwa. Ara Yoashi no mulesi wewe mu lusiro lwe khukonamo. Mu ngila yino, Yehoshabeati, omukhaana owo mwami ne omukhasi owo omusaayi Yehoyata, (omukhasi yuno aba omukooko owa Ahasia) bakisa Yoashi khukhwama khu Atalia. Atalia se amwiira tawe.
Yoashi aarama ne nabo khu miiko sita munju eya Wele nga Atalia ne aaba ne amiia sibala.

Ne mu mwiiko kukhola saba, Yehoyata anyindaala mala auliilisiana ne babemeelesi be bipupu bie chimia. Babemeelesi bano baba: Asaria okhwa Yerohamu, Ishimaeli okhwa Yehohanani, Asaria okhwa Obeti, Maseeya okhwa Adaia ne Elisiafati okhwa Sikiri.
Bakeenda mu Yuda mala babukula Balawi khukhwama mu ngoba choosi. Babukula ne babemeelesi be chinju cha Isiraeli mala becha Yerusalemu.
Libuusiana lie babaandu lioosi liakhola endakaano ne omwami munju eya Wele.
Yehoyata ababoolela ali, “Lola omwana owo mwami! Lekha amiie nga Wele Omunyali Owa Bioosi ne aloma khuloondekhana ne lisaaye lia Daudi.
Lino nilio mwenyekhana mukhole: Enywe basaayi ne Balawi, mulecha khu milimo khu ndaalo eye sabato. Ne mwicha, sipupu silala khu bitaru silaliinda bilibwa.
Sikhola khabili silaba munju eyo mwami ne simaliilisi khu bitaru silaba a Silibwa sie kumusiingi. Ne babaandu boosi balaba khu luya lwe nju eya Wele Omunyali Owa Bioosi.
Omundu yesi yesi akhengilakho munju eya Wele Omunyali Owa Bioosi ne bakhali basaayi ne Balawi bali khu milimo tawe. Basaayi bano ne Balawi banyala bengilamo sikila bali batakatifu. Ne kakhali babaandu babaandi boosi barie lilaka lia Wele Omunyali Owa Bioosi mala barame enje.
Balawi balabotookhelela omwami buli mulala ne bulwaani bwewe mu mukhono mwewe. Ne yesi yesi owingila mu Lukaangu aliirwa. Ba ne omwami buli niio acha.”
Balawi ne babaandu ba Yuda boosi bakhola khuloondekhana ne koosi niko omusaayi Yehoyata alaka. Buli mulala areera babaandu bewe khuliinda ne khurura khu buliindi khu ndaalo eya sabato. Omusaayi Yehoyata se alekhakho enje akhaba sipupu silala sie basaayi tawe.
Yehoyata aelesia babemeelesi be bipupu bie chimia kamafumo ne chingabo chimboofu ne chindiiti chichaba cho mwami Daudi, chichaba chabiikhwa munju eya Wele.
Ne ara babaandu boosi niio beema, buli mundu ne bulwaani bwewe mukhono. Beema khukhwama ebunafubo we enju eya Wele Omunyali Owa Bioosi khukhwola ebunaswa mala babotookhelela e alutare ne Lukaangu.
Nio arusia enje omwana owo mwami. Aamuraakho ekutwa mala amua kamaandike ke liuliilisiana. Bakhola omwana owo mwami aba omwami. Yehoyata ne babaana bewe bachukha khu Yoashi kamafura abe omwami. Mala baloma bali, “Omwami ayindile.”
Nga Atalia ne aulila luyoka lwe babaandu ne batima ne khufumia omwami, acha munju eya Wele Omunyali Owa Bioosi niio babaandu baba.
Nga alola, abona omwami emile anjeko yewe a muliango. Ne banamae babemeelesi ne babapa chikhoombi baba bamwimileo. Abona lundi babaandu boosi be sibala baba bekhoya ne khukhupa chikhoombi. Ne babeemba ne baapa binanda baraangirire naikara. Ne Atalia atabula chingubo chewe mala alila ne aloma ali, “Mwakusiisie sibala! Mwakusiisie sibala!”
Nio omusaayi Yehoyata aaruma babemeelesi ba banamae ne aloma ali, “Murusie mu Lukaangu ne mumubotookheleele. Yesi yesi omuloondakho erwe. Mukhamwirira munju eya Wele Omunyali Owa Bioosi tawe.”
Nio bamuaamba nga echa a silibwa sie silibwa sie Efarasi sie enju eyo mwami. Bamwiririra abwenao.
Ne Yehoyata aakhola endakaano akari wewe ne babaandu boosi no mwami. Bauliilisiana bali bakhoya baba babaandu ba Wele Omunyali Owa Bioosi.
Nio babaandu boosi bacha khunju eya Baali mala bakitechula. Batonyaka chi alutare chewe ne bifwaani biewe. Lundi beera Matani, omusaayi owa Baali ebweeni we chi alutare.
Yehoyata arao baliindi be enju eya Wele Omunyali Owa Bioosi asi we bubwimeelesi bwe basaayi Balawi ne Balawi nibo Daudi arobora khuliinda enju eya Wele Omunyali Owa Bioosi. Bano benyekha khuaana biianwa bie khukhwosia khu Wele Omunyali Owa Bioosi nga liaandikwa mu malaka ka Musa. Bakhola bario mu khwekhoya ne khukhwimba, khuloondekhana ne lilaka lia Daudi.
Yehoyata ara baliindi be bilibwa a bilibwa bie enju eya Wele Omunyali Owa Bioosi. Nio omundu yesi yesi okhali omumiliiu mu ngila yosi yosi akhakhola ario engilamo tawe.
Yehoyata abukula banamae babemeelesi, babaandu be fuma mu lukoba, babemeelesi be babaandu ne babaandu boosi be sibala. Barusia omwami khukhwama munju eya Wele Omunyali Owa Bioosi, bakeenda babirira mu silibwa sie ngaaki bacha munju eyo mwami. Nio bekhasia omwami khu ndebe eye bubwami.
Ne babaandu boosi be sibala bekhoya. Ne lukoba lwa Yerusalemu lwaba ne kumuleembe enyuma we lifwa lia Atalia.

Yoashi aaba ne bukhulu bwe kimiiko saba narakikha khukhwamiia. Ne amiia mu Yerusalemu kimiiko kamakhumi kane. Lisina lia maawe liaba bali Sibia khukhwama e Beerisheba.
Ne Yoashi akhola kaali kamalayi ebweeni wa Wele Omunyali Owa Bioosi mu bulamu bwo musaayi Yehoyata bwoosi.
Yehoyata amukhwela bakhasi babili mala asaala ne nabo babaana be sisoleeli nende be siikhaana.
Enyuma wa kano Yoashi abisia khung'oona enju eya Wele Omunyali Owa Bioosi.
Alaanga alala basaayi ne Balawi. Ababoolela ali, “Cha mu chingoba cha Yuda choosi mala buusia khukhwama mu Isiraeli yoosi chirupia che khung'oona enju eya Wele. Buusia chirupia chino buli mwiiko. Khola likhuwa lino khaangu.” Ne kakhali, Balawi khukhola khangu tawe.
Nio omwami alaanga omwimeelesi wabwe Yehoyata mala amureeba ali, “Siina sikila ewe ne okharakho Balawi khurera busuuru khukhwama Yuda ne Yerusalemu? Busuuru buno, omukholi owa Wele Omunyali Owa Bioosi, Musa aburao khu libuusiana lia Isiraeli khulwe liiema lie kumuse.”
Omwami Yoashi ang'oona Lukaangu sikila babaana ba Atalia, omukhasi omumayaanu beele bafunaka bengila munju eyo MWAMI Wele. Barumikhira bibiindu bitakatifu bie munju eya Wele Omunyali Owa Bioosi khu Baali.
Nio omwami alaka bakhola lisanduku mala balira enje we silibwa sie enju eya Wele Omunyali Owa Bioosi.
Kumulaango kwarura kwoola mu Yuda ne mu Yerusalemu mwoosi. Babaandu baboolelwa khureera khu Wele Omunyali Owa Bioosi busuuru nibwo Musa omukholi owa Wele ara khu Baisiraeli mu sichiimi.
Ne babemeelesi boosi ne babaandu boosi bekhoya mala bareera busuuru bwabwe babura mwisanduku khukhwola nga liechula.
Nga Balawi ne bareeranga khu bemeelesi bo mwami lisanduku, babemeelesi bano babonanga bali liechuulemo chirupia. Nio omuandiki owo mwami ne omwimeelesi owo Omusaayi Omukhulu Lukali barusiangamo chirupia chino mala ne besia lisanduku abuundu walio. Bakhola bario buli endaalo mala babuusia chirupia chingali.
Omwami ne Yehoyata baelesianga chirupia chino khu bemeelesi be kimilimo kie nju eya Wele Omunyali Owa Bioosi. Baruunga babombakhi be chinju ne babeechi be chimbao khung'oona enju eya Wele Omunyali Owa Bioosi. Baruunga akhaba babasi be bichuuma ne kimikasa khung'oona enju eya Wele Omunyali Owa Bioosi.
Nio babakholanga kimilimo bakikhola ne kamaani. Ne kimilimo kie khung'oona Lukaangu kiachiililila bulayi asi wabwe. Bang'oona enju eya Wele Omunyali Owa Bioosi yaba endayi lundi eye kamaani.
Nga bamala khung'oona bakosia chirupia chicharama khu mwami ne Yehoyata. Bachirumikhira khukhola bibiindu bie enju eya Wele Omunyali Owa Bioosi khu milimo kia Wele Omunyali Owa Bioosi ne khulwe biianwa bie khukhwosia. Lundi bachikholamo bibiindu bie khusuta bibiindu biiunya bulayi ne bibiindu bie esahabu ne efwesa. Nio baana biianwa bie khukhwosia munju eya Wele Omunyali Owa Bioosi buli busiele mu bulamu bwa Yehoyata bwoosi.
Nio Yehoyata aaba omusaakhulu lukali mala afwa. Aaba ne bukhulu bwe kimiiko emia ndala ne kamakhumi kataru nafwa.
Bamusiikha mu Lukoba lwa Daudi mu biliindwa bie babaami. Bamusiikha abwenao sikila akhola kamalayi mu Isiraeli ne khu Wele ne khunju eya Wele.
Nio, enyuma we lifwa lia Yehoyata, babemeelesi ba Yuda becha mala basikamila omwami. Ne omwami aulila kakabwe.
Balekha enju eya Wele Omunyali Owa Bioosi, Wele owe bakuuka babwe mala bakholela wele Asiera ne bifwaani bibiindi. Lirima lia Wele liecha khu Yuda ne Yerusalemu sikila bumayaanu bwabwe buno.
Wele Omunyali Owa Bioosi aaruma bang'oosi mu nibo khubakobosia khu Wele Omunyali Owa Bioosi. Bang'oosi bano bababoolela bumayaanu bwabwe ne kakhali se baulila tawe.
Ne kakhali babaandu bachongela Sakaria. Khulwe lilaka lio mwami baapa Sakaria kamabaale khu luuya lwe nju eya Wele Omunyali Owa Bioosi.
Nono Yoashi se akhebulila bulayi nibwo raraawe owa Sakaria amukholela tawe. Era omwana wewe. Ne Sakaria nga aba ne alikho afwa aloma ali, “Wele Omunyali Owa Bioosi akhoya amubona mala aruungisia!”
Kumwiiko ne kucha khuwa banamae ba Shamu becha khukhwibwaakala Yoashi. Becha e Yuda ne e Yerusalemu mala babunia babemeelesi boosi be babaandu. Basuta bibiindu bie mu mbaambe bayilila omwami owa Damasika.
Akhaba banamae ba Shamu ne baba batiiti, Wele Omunyali Owa Bioosi abaelesia bukhili khu banamae ba Yuda ba baaba bakali. Wele Omunyali Owa Bioosi akhola ario sikila ba Yuda baba balekhile Wele Omunyali Owa Bioosi, Wele owe bakuuka babwe. Mu ngila yino Bashamu bareera kumunaanio khu Yoashi.
Banamae ba Shamu barekukha ne baumisie Yoashi lukali. Bakholi ba Yoashi bachongela Yoashi mala bamwirira khu sitanda siewe. Bamwiira sikila niye eera okhwa Yehoyata omusaayi. Nio Yoashi afwa mala bamusiikha mu Lukoba lwa Daudi. Ne kakhali se bamusiikha mu biliindwa bie babaami tawe.
Abo babamuchongela baba Sabati okhwa Simeati, Omuamoni, ne Yehosabadi okhwa Shimuriti Omumoabu.
Chingano che babaana bewe ne bung'oosi bukali khu niye, ne khukhwombakha lundi enju eya Wele, biaandikwa mu sitabu sisinoosia kamakhuwa ke mu sitabu sie babaami. Omwana wewe Amasia amiia mu bweyaangu bwewe.

Amasia aba ne bukhulu bwe kimiiko kamakhumi kabili ne kiraano ne aarakikha khukhwamiia. Amiia kimiiko kamakhumi kabili na tisa mu Yerusalemu. Lisina lia maawe liaba bali Yehoadini khukhwama Yerusalemu.
Aakhola kaali kamaluungi ebweeni wa Wele Omunyali Owa Bioosi. Ne kakhali se akhola ario ne kumwoyo kumukwalaafu.
Nga bubwami bwewe bwaandalala busa buri, Amasia eera bakholi bewe babera omwami, raraawe.
Ne kakhali se eera babaana babwe tawe, khuloondekhana nga liaandikwa mu sitabu sie kamalaka ka Musa. Mu malaka kano Wele Omunyali Owa Bioosi aba aloma ali, “Ba paapa se baliirwa sikila bubwoni bwe babaana babwe tawe namwe babaana se baliirwa khulwe bubwoni bwe bapaapa babwe tawe. Buli mundu aliirwa khulwe bubwoni bwewe omwene.”
Nio Amasia abuusia babaandu ba Yuda mala abara mu bipupu alala ne Babenjamini khuloondekhana ne chinju chabwe. Abara asi we bubwimeelesi bwe banamae babemeelela bipupu chielefu ne chimia. Abuusia babaandu ba baba ne bukhulu bwe kimiiko kamakhumi kabili ne khucha angaaki. Anyoola ali baba babaandu chielefu chimia chitaru. Babaandu bano babanyala khurumikhira kamafumo ne chingabo.
Aruunga lundi banamae be kamaani, chielefu emia ndala khukhwama mu Isiraeli khumupanila liie. Abaruunga bitonyi bie efwesa emia ndala.
Ne kakhali omundu owa Wele Omunyali Owa Bioosi amwichakho mala amuboolela ali, “Ee Omwami, okhacha ne sipupu sie banamae ba Isiraeli tawe. Wele Omunyali Owa Bioosi se ali ne Baisiraeli, Baefuraimu bano boosi tawe.
Ne kakhali ne wibaasia oli nocha nabo olaba ne kamaani ke khukhupana lukali, Wele acha khukhukwisia ewe ebweeni we basiku. Wele ali ne kamaani khukhuyeeta namwe khukhukwisia.”
Amasia areeba omundu owa Wele oyo ali, “Khukhola khuriena khu fwesa emia ndala niyo ese ndungire banamae ba Isiraeli?” Omundu owa Wele amukobosia ali, “Wele Omunyali Owa Bioosi anyala akhuelesie khukhilakho yino.”
Nio Amasia alekha sipupu sie banamae babeecha khukhwama Efuraimu bache engo. Bakobola engo ne bali ne lirima likali khu Yuda.
Ne kakhali Amasia eramo kumwoyo mala arangirira babaandu bewe. Acha mu Litooma lia chumbe eera babaandu ba Seiri chielefu ekhumi.
Babaandu ba Yuda baamba babaandu babaandi balamu chielefu ekhumi. Bababukula babayila khungaaki khwe lulwanda mala babamwaata asi, mala boosi bafwa.
Ne sipupu sie banamae nibo Amasia arakho bakobole engo nibo akhafukiilila ache nabo mwiie tawe, bebwaakala chingoba cha Yuda khukhwama e Samaria khukhwola e Beti-horoni. Bera babaandu chielefu chitaru mala babukula bibiindu biabwe.
Enyuma we khukhwira Baedomu, Amasia areera bawele be babaandu ba Seiri mala asimikha wele bano nga wele bewe. Abesaaya ne khubaanila biianwa.
Nono Wele Omunyali Owa Bioosi aambwa lirima khu Amasia mala amurumira omung'oosi. Omung'oosi amureeba ali, “Siina sikila ne osaayile bawele be babaandu babaandi bakhaonia babaandu babwe babene khukhwama khwiwe tawe?”
Ne kakhali nga aba ne asiloma, omwami amureeba ali, “Khwakhukholile ewe khuba omukaambisi owe bubwami? Yakama! Siina sikila ne wenya ofwe?” Nio omung'oosi akama khulomaloma. Ne kakhali ne akhakama tawe aloma ali, namanyile ndi Wele enya khu khubunia ewe, sikila ewe wakholile kano ne se warekereesie likaambila liase tawe.
Omwami Amasia owa Yuda aafukiilisiana ne bakambisi bewe. Nio aruma burume khu Yoashi okhwa Yehoahasi, omwichukhulu owa Yehu omwami owa Isiraeli. Amasia alaanga Yoashi ali, “yiicha khuupane.”
Ne Yoashi, omwami owa Isiraeli akobosia Amasia omwami owa Yuda ali, “Liwa lie mu Lebanoni liaruma burume khu murongooro kumutarakwa mu Lebanoni ne liboola lili, ‘Lekhuula omukhaana wowo, akhwalikhe khu musoleeli wase.’ Ne esaang'i yama Lebanoni yecha yaswalakilila liwa elio.
Ewe wibaasia mu mwoyo kwowo oli waula Edomu mala olikho wefumia. Nono yikhala engo! Siina sikila wireerere butinyu mala obune ewe ne babaandu ba Yuda?”
Ne kakhali Amasia se arekeeresia tawe. Wele akhola lino nio aane Amasia ne Yuda khu basiku babwe sikila basaayanga bawele ba Edomu.
Nio Yoashi omwami owa Isiraeli acha khukhwibwaakala Amasia. Bakaanana bapana liie e Beti-shemesi mu Yuda.
Isiraeli yaula Yuda mala buli mundu owa Yuda elukha akobola engo.
Yoashi omwami owa Isiraeli aamba Amasia omwami owa Yuda e Beti-shemesi. (Amasia aba okhwa Yoashi, lundi omwichukhulu owa Ahasia.) Yoashi ayila Amasia e Yerusalemu. Yoashi atechula lisiisi lia Yerusalemu; khukhwama e Silibwa sia Efuraimu khukhwola khu Silibwa sie khumbo. Atechula buleeyi bwe bikele chimia chine.
Yoashi abukula esahabu yoosi ne efwesa, ne bibiindu bioosi nibio anyoola mu Lukaangu lwa Wele. Bibiindu ebio biaba asi we buliindi bwa Obedi-Edomu. Abukula lundi bie mu mabiikhilo ke nju eyo mwami ne khuamba babaandu ba babamo. Nio Yoashi aakobola e Samaria.
Amasia okhwa Yoashi omwami owa Yuda, amenya kimiiko ekhumi ne kiraano; enyuma we lifwa lia Yoashi okhwa Yehoahasi; omwami owa Isiraeli.
Nono bibiindu bibiindi nibio Amasia akhola bioosi biaandikwa mu sitabu sie chingano che babaami ba Yuda ne Isiraeli.
Khukhwama khu siise nisio alekha Wele Omunyali Owa Bioosi babaandu bamukwangwaanila mu Yerusalemu. Nio elukha acha mu lukoba lwa Lakishi, ne kakhali baruma babaandu bamuloondakho e Lakishi mala bamwiira.
Bara kumubili kwewe khu farasi bakukobosia engo, mala asiikhwa mu biliindwa bie bakuuka bewe mu Yerusalemu, lukoba lwa Daudi.

Babaandu ba Yuda boosi bamiia Usia khuba omwami mu bweyaangu bwa Amasia raraawe. Usia aaba ne bukhulu bwe kimiiko ekhumi ne sita.
Ombakha lukoba lwa Eloti mala alukhola lwaba lwe sibala sia Yuda lundi, enyuma we khufwa khwa Amasia.
Usia aaba ne bukhulu bwe kimiiko ekhumi ne sita ne aarakikha khukhwamiia. Amiia mu Yerusalemu kimiiko kamakhumi karaano ne kibili. Lisina lia maawe liaba Yekolia, khukhwama Yerusalemu.
Usia akhola kaali kamalayi ebweeni wa Wele Omunyali Owa Bioosi nga Amasia raraawe ne akhola.
Usia aria Wele mu bulamu bwa Sakaria bwoosi sikila Sakaria amukaambilanga. Ne biise bioosi nibio Usia aria Wele Omunyali Owa Bioosi, Wele amukhola aindiaala.
Usia acha apana liie ne Bafilisiti. Atechula kamasiisi ke chingoba chabwe cha Katihi, Yabune, ne Ashitoti. Nio ombakha chingoba chimbia embi ne Ashitoti ne abuundu aandi mu Bafilisiti.
Wele ayeeta Usia aapana ne Bafilisiti, Baarabu babamenyanga mu Kuribaali ne Bameuni.
Baamoni baruunganga busuuru khu Usia. Lisina liewe liafuma oosi khukhwola khu lwakha lwa Misiri, sikila aaba owe kamaani lukali.
Khutasa khwako Usia ombakha chindeleelwa mu Yerusalemu e Silibwa sie mu koona, e Silibwa sie Mwitooma nende niio lisiisi Liyukhila. Aakhola bilibwa bino biaba bie kamaani.
Lundi ombakha chindeleelwa mu sichiimi mala ayaba chisebele chingali sikila aaba ne chikhaafu chingali khu bikulu bie mumbo ne mu mweyeeywe. Aaba ne babaandu babamukholelanga mu mikuunda ne mu maruuti ke kimisabibu mu bikulu ne mu mikuunda kie ngakha, sikila asiima bulimi.
Usia aaba ne banamae bakali ba baaba ne bekisibwa khukhupana liie. Babalwa mala bareebwa mu mikaanda ne Yeieli omuandiki ne Maaseya omunamae. Hanania mulala khu banamae bakhulu bo mwami aba omwimeelesi wabwe.
Banamae be kamaani boosi khukhwama mu bemeelesi be chinju cha Isiraeli baba chielefu chibili ne chimia sita.
Asi we bunyali bwabwe babao banamae chielefu miatatu na saba ne chimia chiraano. Bapananga ne kamaani khuyeeta omwami khu basiku bewe.
Usia aelesia banamae bewe boosi chingabo, kamafumo, chikofio che bichuuma, bimolo bie bibia, buyiingo ne kamabaale ke khuchukuchila mu mburuusi.
Mu Yerusalemu aramo chiyinjini chichakholwa ne bafundi. Aara chiyinjini chino khu ndeleelwa ne khu koona khwe kamasiisi ke lukoba khulwe khulasa buembo ne kamabaale kamaboofu. Nono Usia afuma buli abuundu sikila anyoola buyeeti bukali khukhwama khu Wele, khukhwola nga ne aba ne bunyali bukali.
Ne nga Usia aaba ne bunyali bukali arakikha khukhwilola. Lino liakila abuna. Aaba omubeeyi khu Wele Omunyali Owa Bioosi, Wele wewe. Engila mu Lukaangu lwa Wele Omunyali Owa Bioosi khukhwosia bibiindu biiunya bulayi khu alutare eye bibiindu biiunya bulayi.
Ne kakhali Asaria ne basaayi ba Wele Omunyali Owa Bioosi babaandi kamakhumi munaane banyindaafu baloonda khu Usia bengila mu Lukaangu.
Bamuboolela bali, “Ewe se wenyekhana khukhwosia biiunya bulayi khu Wele Omunyali Owa Bioosi tawe. Basaayi bong'ene be lisaaye lia Aruni nibo ba batakaasibwa khulwe khukhwosia biiunya bulayi. Rekukha orure Abuundu Atakatifu ano, sikila wakholile libi, ne Wele Omunyali Owa Bioosi se alakhuelesia lukoosi khu lino tawe.”
Nio Usia akhalala. Aba ali nende sie khukhwosiela biiunya bulayi mu mukhono kwewe. Nga aambila basaayi lirima, bulwaale bwe kamakele bwecha mu bweni mwewe ne emile ebweeni we basaayi embi ne alutare eye khukhwosielakho biiunya bulayi.
Ne Asaria, Omusaayi Omukhulu Lukali ne basaayi babaandi boosi bamulola mala babona kamakele mu bweni mwewe! Nio bamurusia khangu khukhwama mu Lukaangu. Ne Usia omwene akhola khangu arura enje, sikila Wele Omunyali Owa Bioosi aba alikho amuelesia kumunaanio.
Nio omwami Usia aaba ne kamakele khukhwola khu ndaalo niyo afwilakho. Sikila aaba ne kamakele, amenya munju yeewe yeng'ene. Se afukiililwa khukhwingila mu Lukaangu lwa Wele Omunyali Owa Bioosi tawe. Omusoleeli wewe Yosamu aaba omuliindi wenju eye bubwami, mala amiia sibala.
Bibiindu bibiindi nibio Usia aakhola ne ali omwami khukhwama e khurakikha khukhwola ekhumaliilikha, biaandikwa ne omung'oosi Isaya okhwa Amosi.
Usia afwa mala asiikhwa ne bakuuka bewe mu biliindwa bie babaami. Bamusiikha bario sikila baloma bali, “Usia ali ne kamakele.” Ne omusoleeli wewe Yosamu amiia mu bweyaangu bwewe.

Yosamu aaba ne bukhulu bwe kimiiko kamakhumi kabili ne kiraano aarakikha khukhwamiia. Amiia kimiiko ekhumi ne sita mu Yerusalemu. Lisina lia maawe liaba bali Yerusha omukhaana owa Satoki.
Yosamu akhola kaali kamalayi khu Wele Omunyali Owa Bioosi. Aakhola kamalayi bulayi bwene nga Usia raraawe ne akhola. Ne kakhali Yosamu se engilila kimilimo kie Lukaangu lwa Wele Omunyali Owa Bioosi tawe. Ne kakhali babaandu bachiililila khukhola kamamayaanu.
Yosamu ang'oona silibwa sie ngaaki sie Lukaangu lwa Wele Omunyali Owa Bioosi mala atasa khukhwombakha lukali lisiisi lie Ofeli.
Khutasa khwako, ombakha chingoba mu sibala sie lukulu sia Yuda. Lundi ombakha chingoba ne chindeleelwa mu musiru.
Yosamu aapana ne Baamoni mala abaula. Nono buli kumwiiko khulwe kimiiko kitaru baruunga busuuru khu Yosamu bwe bitonyi bie efwesa emia ndala, biikula chielefu ekhumi bie engaanu ne biikula chielefu ekhumi che Shayiri.
Nono Yosamu aaba ne kamaani sikila aria Wele Omunyali Owa Bioosi, Wele wewe.
Nono bibiindu bibiindi nibio Yosamu aakhola ne kamae kewe koosi, ne chingila chewe choosi, chaandikwa mu sitabu sie babaami ba Isiraeli ne Yuda.
Yosamu aba ne bukhulu bwe kimiiko kamakhumi kabili ne kiraano nga aarakikha khukhwamiia. Amiia kimiiko ekhumi ne sita khukhwama mu Yerusalemu.
Yosamu afwa mala asiikhwa mu Yerusalemu, Lukoba lwa Daudi. Omwana wewe Ahasi amiia mu bweyaangu bwewe.

Ahasi aaba ne bukhulu bwe kimiiko kamakhumi kabili nga aarakikha khukhwamiia. Amiia kimiiko ekhumi ne sita mu Yerusalemu. Ne se akhola kaali kamalayi ebweeni wa Wele Omunyali Owa Bioosi nga kuuka wewe Daudi ne akhola tawe.
Ahasi akhola bibiindu bulayi bwene nga babaami ba Isiraeli ne bakhola. Akhola akhaba bifwaani bia Baali.
Oosia bibiindu biiunya bulayi mwitooma lia Beni-hinomu. Lundi oosia babaana bewe nga embosio eye khukhwosia. Akhola ario khuloondekhana ne ke bisinyisia bie chikholo nicho Wele Omunyali Owa Bioosi aoona charura mu sibala ebweeni we Baisiraeli.
Ahasi aana chimbosio ne khukhwosia bibiindu biiunya bulayi abuundu aesuta, khu bikulu ne asi wa buli kumurongooro kumubisi.
Khu ndaalo ndala Peka, okhwa Remalia eera banamae banyindaafu chielefu emia ndala ne kamakhumi kabili mu Yuda. Peka abeera sikila baba balekha Wele Omunyali Owa Bioosi, Wele owe bakuuka babwe.
Ne Sikiri omunamae owe kamaani khukhwama Efuraimu eera Maseeya, omusoleeli wo mwami Ahasi. Era lundi Asirikamu komanda oliindanga lichipi lio mwami, ne Elikana owaba oloondela omwami mu bunyali.
Banamae ba Isiraeli baamba balebe babwe chielefu chimia chibili. Babukula bakhasi, basoleeli ne bakhaana. Lundi bayaaya bibiindu bikali bie mu mbaambe khukhwama mu Yuda, basuta babiila e Samaria.
Ne kakhali omung'oosi owa Wele Omunyali Owa Bioosi owalaangwa bali Oteti abayo. Arura akaanane ne banamae ba Isiraeli nga baba ne balikho bakobola e Samaria. Ababoolela ali, “Wele Omunyali Owa Bioosi, Wele owe bakuuka benywe, amuuelesia enywe sibala sia Yuda, sikila aambila babaandu basio lirima. Ne Wele Omunyali Owa Bioosi abone nga mubeerire mu ngila eye bukhalafu bukali.
Luno mulikho murekekha khukhola babaandu ba Yuda ne Yerusalemu be siseecha ne siikhasi khuba nasioobi benywe. Enywe mwesi se muli ne bubwoni bwenywe mwabeene khu Wele Omunyali Owa Bioosi, Wele wenywe tawe ku?
Nono ndekeeresie. Kobosia engo bawandaayenywe ne bakooko nibo mwaambile sikila Wele Omunyali Owa Bioosi amuambile enywe lirima lukali.”
Nono babemeelesi balala ba Efuraimu nga Asaria okhwa Yoanani, Berekia okhwa Meshilemoti, Yehisikia okhwa Shalumu, ne Amasa okhwa Hadilai, bakhiingilila banamae babama mwiie.
Babakaania bali, “Mukhareera baboe khukhwama mu Yuda ano tawe. Mwakhola murio, aba mwakhurereere efwe kumusaango ebweeni wa Wele Omunyali Owa Bioosi, khutasa khu bwoni ne kumusaango nibio khuli nabio. Kumusaango kwefwe kuli khale kumukali lukali mala lirima liewe lirafu lili khu Isiraeli.”
Nio banamae balekhuula baambe ne bibiindu nibio baba ne bayaayile mwiie, ebweeni we babemeelesi ne libuusiana lie babaandu boosi.
Babaandu nibo kamasina kabwe kalaangwa benyokha babukula baambe, ne nibio banamae ba Isiraeli baba ne bayaayile bafwara boosi ba baaba sichula mu nibo. Baelesia baambe chingubo, biraaro, siakhulia bie khunywa ne kamalesi. Bara baambe batekhele boosi khu punda mala babakobosia khu be chinju chabwe mu Yeriko, lukoba lwe kimikheendu. Nio, bakobola engo e Samaria.
Mu siise esio omwami Ahasi aaruma balaange omwami owa Ashuru eche amuyeete.
Baedomu baba bechile lundi bebwaakale ne khuula Yuda, mala baambile babaandu embaambe mala bachile ne nabo.
Bafilisiti bosi bebwaakala ne khuamba chingoba che mu Shefela nende che ebunafubo owa Yuda. Baamba chingoba cha Beti-shemesi, Aiyaloni, Keteroti, Soko, Timuna ne Kimuso ne birekere bibiachibotookhelela. Bafilisiti bamenya mu ngoba echo.
Wele Omunyali Owa Bioosi areerera Yuda kumunaanio, sikila Ahasi omwami areera bumayaanu mu Yuda mala se aba omweyikinwa khu Wele Omunyali Owa Bioosi tawe.
Ne kakhali Tikilati-pilineseri omwami owa Ashuru echa khukhwibwaakala Ahasi ne khuelesia Ahasi kumunaanio mu bweyaangu bwe buyeeti.
Ahasi abukula bibiindu bie khukhwama mu Lukaangu lwa Wele Omunyali Owa Bioosi ne khukhwama munju eye bubwami ne khukhwama khu bemeelesi mala abielesia Omwami owe Ashuru, ne kakhali se amuyeeta tawe.
Mu siise sie kumunaanio kwewe Ahasi atasa khuba okhali omweyikinwa khu Wele Omunyali Owa Bioosi tawe.
Aana chimbosio khu wele be babaandu ba Damasika, ba baba ne bamuulile. Ebaasia ali “Bawele be babaami ba Shamu babayeeta. Ne ese naba ne mbaanila chimbosio banyala banjeeta akhaba seesi.” Ne kakhali bawele bano baba libuna khu Ahasia ne Isiraeli yoosi.
Ahasi abuusia alala bibiindu khukhwama mu Lukaangu lwa Wele mala abibwasulaka mu bitonyi. Lundi ekala kimiliango kie Lukaangu lwa Wele Omunyali Owa Bioosi. Ombakha chi alutare khu buli khu koona eya Yerusalemu.
Buli mu lukoba mu Yuda, Ahasi akhola abuundu aesuta khukhwosielao bibiindu biiunya bulayi khu wele babaandi. Nio aambia Wele Omunyali Owa Bioosi, Wele owe bakuuka bewe lirima.
Nono bibiindu nibio Ahasi akhola ne chingila chewe khukhwama mu khurakikha khukhwola ekhumaliilikha biaandikwa mu sitabu sie babaami ba Yuda ne Isiraeli.
Ahasi afwa mala asiikhwa mu Yerusalemu ne kakhali se asiikhwa mu biliindwa bie babaami ba Isiraeli tawe. Omwana wewe Hesekia amiia mu bweyaangu bwewe.

Hesekia aaba ne bukhulu bwe kimiiko kamakhumi kabili ne kiraano nga aarakikha khukhwamiia. Amiia kimiiko kamakhumi kabili ne tisa khukhwama mu Yerusalemu. Lisina lia maawe liaba Abicha omukhaana owa Sakaria.
Hesekia akhola kaali kamalayi ebweeni wa Wele Omunyali Owa Bioosi bulayi bwene nga Daudi kuuka wewe akhola.
Mu mwesi kwe khunyoa kwe kumwiiko kwe khunyoa, kwe bubwami bwewe Hesekia ekula kimiliango kie enju eya Wele Omunyali Owa Bioosi mala aking'oona.
Hesekia areera basaayi ne Balawi mala ababuusia khu luuya, lubeka lwe bukwe we Lukaangu.
Ababoolela ali, “Balawi, ndekeeresie, luno khemwitakaase mala mutakaase Lukaangu lwa Wele Omunyali Owa Bioosi, Wele owe bakuuka benywe. Rusia buli siindu siili sinyaalu Abuundu Atakatifu.
Bakuuka befwe se baba babeyikinwa tawe mala bakhola kaali kamamayaanu khu Wele Omunyali Owa Bioosi, Wele wefwe. Bamulekha mala balekha khusaayila mu Lukaangu nimwo amenya mala bamuloba.
Lundi bekala kimiliango kie lusiro luboofu lwe Lukaangu mala basimia chitaa. Se bosia bibiindu biiunya bulayi namwe se baana embosio eye khukhwosia Abuundu Atakatifu khu Wele owa Isiraeli tawe.
Khwako, Wele Omunyali Owa Bioosi aambila babaandu ba Yuda ne Yerusalemu lirima. Abakholile babeele babaandu be khuterema, khuukia ne khukhomwa, nga mwabene ne muboone ne chimoni chenywe.
Bakuuka befwe berwa ne basoleeli befwe ne bakhaana befwe, ne bakhasi befwe baambiilwe embaambe sikila kano.
“Nono ese nebasiisie khukhola endakaano ne Wele Omunyali Owa Bioosi, Wele owa Isiraeli, nio lirima liewe lirafu khwifwe liwe.
Basoleeli base, luno mukhaba be sikorerwa tawe, sikila Wele Omunyali Owa Bioosi abarobore enywe mwime ebweeni wewe mumukholele, mube bakholi bewe mala mumwoselie bibiindu biiunya bulayi.”
Nono Balawi bano barakikha kimilimo. Balawi bano baaba:
Khukhwama mu be luuya lwa Kohati,
Mahati okhwa Amasai ne Yoeli okhwa Asaria.
Khukhwama mu be luuya lwa Merari,
Kishi okhwa Abuti ne Asaria okhwa Yehaleleli.
Khukhwama mu be luuya lwa Kerishoni,
Yoa okhwa Sima ne Edeni okhwa Yoa.
Khukhwama mu be luuya lwa Elisafani,
Shimuri ne Yeueli.
Khukhwama mu lisaaye lia Asafu
Sakaria ne Matania.
Khukhwama mu be luuya lwa Hemani,
Yehueli ne Shimei.
Khukhwama mu be luuya lwa Yedutuni,
Shemaya ne Usieli.
Balawi bano babuusia bawandaayabwe alala mala betakaasa baba batakatifu khulwe kimilimo mu Lukaangu. Nono bengila mu Lukaangu nga omwami ne alaka khuloondekhana ne Elomo eya Wele Omunyali Owa Bioosi khutakaasa enju eya Wele Omunyali Owa Bioosi.
Basaayi bengila mu lusiro lwe mukari lwe enju eya Wele Omunyali Owa Bioosi khulutakaasa. Barusia enje bibiindu binyaalu bioosi nibio banyoola mu Lukaangu lwa Wele Omunyali Owa Bioosi, mala babira khu luuya lwe Lukaangu. Nono Balawi babukula bibiindu bino bioosi babisuta babiyila a kheechi kha Kiduroni.
Barakikha khutakaasa khu ndaalo eye khunyoa eye kumwesi kwe khunyoa. Khu ndaalo ekhola munaane eye kumwesi baba bolile mu lusiro luboofu lwe Lukaangu. Ne khu ndaalo munaane batakaasa Lukaangu lwa Wele Omunyali Owa Bioosi. Khu ndaalo ekhola ekhumi ne sita eye kumwesi kwe khunyoa bamala khutakaasa Lukaangu.
Nio basaayi bacha khu mwami Hesekia mala baboola bali, “Khwatakaasile enju eya Wele Omunyali Owa Bioosi yoosi. Lundi khwatakaasile alutare khulwe khukhwosia biianwa ne bibiindu bie khukholelakho kimilimo, ne mesa eye khurakho kumukaati kumutakatifu ne bibiindu bie khukholelakho kimilimo bioosi.
Bibiindu bioosi nibio omwami Ahasi alekha mu bwami bwewe, nga akhaba omweyikinwa khu Wele tawe, khwabing'oonile ne khubitakaasa. Ne lola bili ebweeni wa alutare eya Wele Omunyali Owa Bioosi.”
Omwami Hesekia enyokha makhelebeende endaalo eloondakho abuusia babemeelesi be lukoba, mala acha ne nabo mu Lukaangu lwa Wele Omunyali Owa Bioosi.
Bareera chiuunwa saba, kamamiiku saba, kamameeme saba ne chindurume saba khulwe siianwa sie khumalao bubwoni khu bwami, khu Lukaangu ne khulwe sibala sia Yuda. Omwami Hesekia alaka basaayi, be lisaaye lia Aruni baane biianwa bino khu alutare eya Wele Omunyali Owa Bioosi.
Nono bera chiuunwa, kamamiiku, ne kamameeme mala basaayi babukula kamalasile kabio bakaanyaka khu alutare.
Ekhumaliilikha basaayi bareera chindurume khulwe siianwa sie khumalao bubwoni khu mwami Hesekia ne libuusiana. Omwami Hesekia ne libuusiana bara kamakhono kabwe khu ndurume.
Basaayi bachiira mala barumikhira kamalasile kacho khuaana siianwa sie khumalao bubwoni khu alutare. Bakhola bario khumalao bubwoni bwa Isiraeli yoosi. Sikila omwami aba alakile ali embosio eye khukhwosia ne biianwa bie khumalao bubwoni biaanwe khulwe Baisiraeli boosi.
Omwami Hesekia engisia mu Lukaangu Balawi ba baaba ne bibiindu bie khu khuupania alala mu mienya, kamatuungu ne biilili, nga Daudi ne Kati ne Nasani baba ne balaka (Kati aaba owe kamalola owo mwami ne Nasani aba omung'oosi.) Lilaka lino liama khu Wele Omunyali Owa Bioosi khubirira khu bang'oosi bewe.
Balawi bema ne bibiindu bie khurumikhira khukhwimba kimienya ne basaayi bema ne chikhoombi.
Nio omwami Hesekia alaka ali siianwa sie khukhwosia siaanwe khu alutare. Nga siianwa sie khukhwosia siarakikha khuya, kumwenya kwa Wele Omunyali Owa Bioosi kwosi kwarakikha khukhwimbwa. Chikhoombi chapwa, ne kamatuungu ka Daudi omwami owa Isiraeli.
Babaandu boosi basaaya, ne babeembi be kimienya bemba nende be chikhoombi baapa chikhoombi chabwe nabwila siianwa sie khukhwosia ne siawa.
Nga siianwa ne siawa, omwami Hesekia nende buli mundu owaba ne naye basikama basaaya.
Omwami Hesekia ne babemeelesi balaka Balawi khukhwimba kimienya kie fuma khu Wele Omunyali Owa Bioosi ne barumikhira kamakhuwa niko Daudi ne Asafu owe kamalola baba ne barumikhira. Nio bemba kimienya kie fuma khu Wele ne busangaafu mala basikama asi basaaya.
Hesekia aboolela babaandu ali, “Luno enywe mweanile mwabene khu Wele Omunyali Owa Bioosi; nono khemwiche siimbi. Reera chimbosio ne biianwa bie khusiima munju eya Wele Omunyali Owa Bioosi.” Nono libuusiana liareera chimbosio ne biianwa bie khusiima. Buli mundu owaba ne lilienya mu mwoyo kwewe areera biianwa bie khukhwosia.
Biianwa bie khukhwosia nibio libuusiana liareera biaba chiuunwa kamakhumi saba kamamiiku emia ndala ne kamameeme chimia chibili. Bibiaayo bino bioosi biaanwa nga siianwa sie khukhwosia khu Wele Omunyali Owa Bioosi.
Biianwa bitakatifu bioosi biaba chiuunwa chimia sita ne kamakheese chielefu chitaru.
Ne kakhali basaayi baba batiiti lukali khubaaka bibiaayo ebio bioosi khulwe biianwa bie khukhwosia. Nono basaayi babaandi ne bakhetakaasa tawe, balebe babwe Balawi babayeeta nabwila kimilimo ne kiawa. Balawi baba barekerefu mu khwitakaasa khulwe kimilimo kio Mwami Wele khukhila basaayi.
Alala ne biianwa bie khukhwosia, biabao biianwa bie kumuleembe bie kiminawa nende bie khunywa.
Nono lisaaya mu Lukaangu lwa Wele Omunyali Owa Bioosi liarakikha lundi.
Omwami Hesekia ne babaandu boosi basangaala lukali sikila niko Wele aaba ne akholele babaandu. Wele akhola likhuwa lino khangu.

Omwami Hesekia aaruma burume khu baandu ba Isiraeli ne Yuda boosi. Aandika lundi chibarwa khu baandu ba Efuraimu ne Manase. Hesekia alaanga babaandu bano boosi mu nju ya Wele Omunyali Owa Bioosi mu Yerusalemu khukhola Epasaka khu Wele Omunyali Owa Bioosi, Wele owa Isiraeli.
Omwami ne babemeelesi bewe, ne babaandu boosi mu Yerusalemu bafukiilisiana khukhola Epasaka mu mwesi kukhola khabili.
Ne kakhali se banyala khukhola Epasaka khu siise siayo tawe. Basaayi se baba betakaasile ne khuboolela babaandu khukhola kimilimo kia Wele Omunyali Owa Bioosi tawe. Ne lundi babaandu baba bakheebuusia mu Yerusalemu tawe.
Lirekekha lino liabonekha lilayi khu mwami ne khu baandu boosi.
Nio babisia khurusia kumulaango, buli abuundu mu Isiraeli, khukhwama Beerisheba khukhwola Dani. Baboolela babaandu beche e Yerusalemu khukhola e Pasaka khu Wele Omunyali Owa Bioosi, Wele owa Isiraeli. Sikila khulwe siise sileeyi babaandu se bakholanga e Pasaka mu bukali nga liaandikwa mu lilaka tawe.
Khu lilaka lio mwami Hesekia babaandu babukula chibarwa khukhwama khu niye ne babemeelesi bewe bayila mu Isiraeli mwoosi ne mu Yuda. Chibarwa chaboola chili, “Ee baandu ba Isiraeli kobolela Wele Omunyali Owa Bioosi, Wele owa Aburahamu, Isaaka ne Yakobo. Mwakhola murio Wele alamukobolela enywe musiili balamu babelukha khukhwama khu baami ba Ashuru.
Mukhaba nga bakuuka benywe ne balebe benywe bakhaaba basuubilwa khu Wele Omunyali Owa Bioosi, Wele owe bakuuka babwe tawe. Wele Omunyali Owa Bioosi akhola babaandu bano baba be khubuna nga mwabene ne muboona.
Mukhaluma kimirwe nga bakuuka benywe ne baba tawe. Ne kakhali mwiaane mwabeene khu Wele Omunyali Owa Bioosi mala mwiche mu Lukaangu lwewe nilwo atakaasa mindali na mindali. Kholela Wele Omunyali Owa Bioosi, Wele wenywe nio akhamuambila lirima likali tawe.
Mwaba ne mukobolela Wele Omunyali Owa Bioosi, balebe benywe ne babaana benywe bacha khukholelwa siisa ne babaandu ba babaamba mala bakobole mu sibala sino. Sikila Wele Omunyali Owa Bioosi, Wele wenywe ali omulayi lundi owe siisa. Se alamufutarira mwaba ne mumukobolela tawe.”
Barumwa bacha khukhwama mu lukoba khukhwola khu lundi mu Efuraimu ne Manase; mala bachiililila busa bario boola e Sebuluni. Ne kakhali babaandu babachekheelela ne khu bakhoma.
Ne babaandu balala khukhwama mu Asieri mu Manase ne Sebuluni beboombia mala bacha e Yerusalemu.
Ne Wele aaba ne babaandu ba Yuda, abaambaasia khukhola niko omwami ne babemeelesi balaka khubirira khu lomo eya Wele Omunyali Owa Bioosi.
Babaandu bakali becha alala mu Yerusalemu. Becha khukhola naikara eye kumukaati kukhalimo limela tawe mu mwesi kwa khabili. Baba libuusiana likali.
Babaandu barakikha kimilimo mala basiula barusiao chi alutare chichaba mu Yerusalemu. Lundi barusiao chialutare choosi che khukhwoseliakho bibiindu biiunya bulayi. Bamwaata chialutare echo mu Litooma lia Kiduroni.
Ne khu ndaalo eye khumi ne chine eye kumwesi kwa khabili, beera limeeme lie e Pasaka. Ne basaayi ne Balawi baambwa chisoni, nio betakaasa mala bareera biianwa bie khukhwosia mu Lukaangu lwa Wele Omunyali Owa Bioosi.
Babukula bubweyaangu bwabwe nga buli lwosi khuloondekhana ne lilaka lia Musa, omundu owa Wele. Basaayi baanyaka khu alutare kamalasile ke chimbosio, niko Balawi babaelesia.
Babaandu bakali mu libuusiana se betakaasa babene tawe. Balawi beera limeeme lie e Pasaka khulwa buli mundu okhaba omutakaase tawe; nio Balawi batakaasa buli limeeme khulwa Wele Omunyali Owa Bioosi.
Sikila babaandu bakali khukhwama Efuraimu, Manase, Isakari ne Sebuluni se baba betakaasile tawe, mala balia kamameeme ke e Pasaka. Bakhola niko lilaka lia Musa likaania. Ne kakhali Hesekia abasabila. Aaloma ali, “Wele Omunyali Owa Bioosi Omulayi, beela abo
bakhusaaya ewe, Wele Omunyali Owa Bioosi, Wele owe bakuuka babwe. Babeele akhaba ne bakhetakaasile khuloondekhana ne kamalaka ke Lukaangu ke khukhwetakaasa tawe.”
Wele Omunyali Owa Bioosi aulila Hesekia, mala aonia babaandu.
Baisiraeli ba babao mu Yerusalemu bakhola naikara eye kumukaati kukhalimo limela tawe, khulwe chindaalo saba mu busangaafu bukali. Balawi ne basaayi bafumia Wele Omunyali Owa Bioosi buli endaalo ne bamwimbila ne kamaani kabwe koosi.
Hesekia alomaloma ne ara kumwoyo mu Balawi boosi babekesia busicha mu milimo kia Wele Omunyali Owa Bioosi.
Babaandu balia siakhulia sia naikara khulwe chindaalo saba. Baana biianwa bie kumuleembe ne khusiima Wele Omunyali Owa Bioosi, Wele owe bakuuka babwe.
Nio libuusiana lie babaandu boosi bafukiilila khuchiililila khukhola naikara khulwe chindaalo chichiindi saba. Nio bachiililila khulwe chindaalo chichiindi saba mu busangaafu.
Hesekia omwami owa Yuda aelesia libuusiana lie babaandu chiuunwa eelefu ndala ne kamakheese chielefu saba. Ne babemeelesi baelesia libuusiana lie babaandu chiuunwa e elefu ndala ne kamakheese chielefu ekhumi. Basaayi betakaasa bakali.
Libuusiana lie babaandu ba Yuda boosi ne basaayi, Balawi ne libuusiana liosi liliama Isiraeli, baakwa babecha mu Isiraeli, ne baakwa ba baamenya mu Yuda, boosi basangaala lukali.
Busangaafu bukali bwaba mu Yerusalemu, sikila abele khukhwama khu siise sia Solomoni okhwa Daudi, omwami owa Isiraeli, se siabakhoo sisiindu nga esio sirio mu lukoba lwa Yerusalemu tawe.
Nio basaayi ne Balawi benyokha beema mala babiita babaandu chikhabi mala Wele abaulila; lisaba liabwe liola mwikulu mutakatifu nimwo Wele amenyile.

Nga naikara eya e Pasaka ne yawa, Baisiraeli boosi ba baaba mu Yerusalemu barura bacha mu ngoba cha Yuda. Ebweeneyo batechulaka chinjeko mala baremaka sifwaani sia wele Asherimu. Bonakaka abuundu aesuta ne chi alutare che khusaayilakho wele babaandi mu Yuda mwoosi, Benjamini, Efuraimu ne Manase. Nio enyuma ne bamalile khukhwonakaka bioosi, Baisiraeli abo bakobola mu ngoba chabwe ne mu chingo.
Omwami Hesekia arobora bipupu bie basaayi ne Balawi abara khu milimo, buli omusaayi ne omulawi khuloondekhana ne kimilimo kiewe. Bipupu bino biaananga biianwa bie khukhwosia ne biianwa bie kumuleembe, ne khukhola kimilimo mu bilibwa bie chikambi cha Wele Omunyali Owa Bioosi, ne khusiima ne khufumia Wele Omunyali Owa Bioosi.
Hesekia aana bibiaayo khukhwama mwituuli liewe omwene khulwe biianwa bie khukhwosia. Biianwa bie khukhwosia bino biaba bie kumutikhinyi ne ekolooba, ne chindaalo che Sabato, khu siise sie kumwesi kumuya ne khulwe chinaikara, nga liaandikwa mu lilaka lia Wele Omunyali Owa Bioosi.
Nga Baisiraeli banyoola lilaka lia Hesekia busa liri, baana mu bukali biakhulia biabwe bie khunyoa, endali, kamafura, bubuukhi nende buli siindu nisio basaasianga mu mikuunda. Bareera sitonyi silala khwikhumi eya buli siindu.
Ne babaandu ba Isiraeli ne Yuda ba baamenya mu Yuda bosi bareera sitonyi silala khwikhumi sie chikhaafu ne kamakheese ne sitonyi silala khuwikhumi sie bibiindu bitakatifu bibiaanwa khu Wele Omunyali Owa Bioosi, Wele wabwe mala babira bioosi bieema kumweeka.
Mu mwesi kukhola khataru barakikha khubuusia biianwa bie sitonyi silala khwikhumi ne biianwa bibiindi. Bamala khubuusia mu mwesi kwa saba.
Nga Hesekia ne babemeelesi bewe becha mala babona bituumi, bafumia Wele Omunyali Owa Bioosi ne babaandu bewe, Baisiraeli.
Hesekia areeba basaayi ne Balawi khuloondekhana ne bituumi.
Asaria, Omusaayi Omukhulu Lukali, khukhwama munju eya Satoki akobosia Hesekia ali, “Khukhwama nga babaandu ne barakikha khureera biianwa biabwe mu nju ya Wele Omunyali Owa Bioosi efwe khwabeele ne biakhulia bikali. Ne bikali khu biakhulia bino biaramire sikila Wele Omunyali Owa Bioosi abiitile babaandu bewe chikhabi. Nono khuli ne nabino bioosi biramire.”
Nio Hesekia alaka barekekhe chisiro mu nju ya Wele Omunyali Owa Bioosi. Bakhola bario.
Bareera mu bwiyikinwa biianwa ne bibiindu bibiaanwa khu Wele Omunyali Owa Bioosi ne sitonyi silala khwikhumi. Konania, Omulawi aaba niye omwimeelesi omukhulu owe bibiindu bino, ne Shimei wandaaye niye owamuloondela mu bwimeelesi.
Babayeetanga Konania ne Shimei baba babemeelesi, Yehieli, Asasia, Nahati, Asaheli, Yeremoti, Yosabati, Elieli, Isimakia, Mahati, ne Benaya. Omwami Hesekia ne Asaria Omusaayi Omukhulu Lukali, owe nju eya Wele barobora babaandu bano.
Kore okhwa Imuna Omulawi, omuliindi owe silibwa sie Bukwe, aaba omwimeelesi owe biianwa bie khukhwiaana khu Wele. Kumulimo kwewe kwaba khuaana biaanilwe khu Wele Omunyali Owa Bioosi ne biianwa bitakatifu lukali.
Edeni, Miniamini, Yeshwa, Shemaya, Amaria, ne Shekania bayeetanga Kore mu bweyikinwa mu ngoba nimwo basaayi bamenyanga. Baananga khukhwama mu biaanilwe khu basaayi, baele ne basaakhulu sitube.
Khukhwama mu biaba ne biaanilwe, babaandu bano lundi baelesia basoleeli be bukhulu bwe kimiiko kitaru namwe khukhilakhoo, babaandikwa mu ngano che lisaaye lie Balawi. Basoleeli bano bengilanga mu nju ya Wele Omunyali Owa Bioosi khulwe kimilimo kiabwe kia buli ndaalo, buli sipupu ne kimilimo kiasio.
Basaayi baelesibwa bitonyi bie biianwa khuloondekhana ne chinju chabwe. Balawi be bukhulu bwe kimiiko kamakhumi kabili ne khukhilakho baelesibwa bitonyi khuloondekhana ne kimilimo kiabwe ne bipupu biabwe.
Basaayi baebwa siakhulia siabwe nende sie babaana babwe bakeekhe, bakhasi, basoleeli, ne bakhaana boosi. Lino liakholekha sikila basaayi be lisaaye lia Aruni baba babeyikinwa mu khwitakaasa.
Balala khu be lisaaye lia Aruni bamenyanga mu mikuunda embi ne chingoba namwe mungoba. Babaandu baroborwa khuloondekhana ne kamasina khuaana siakhulia khu basaayi bano ne khu buli omulawi owaandikwa.
Kano niko omwami Hesekia akhola mu Yuda mwoosi. Aakhola kaali kamalayi ne kamaluungi nende ke bubwiyikinwa ebweeni wa Wele Omunyali Owa Bioosi, Wele wewe.
Buli kumulimo nikwo Hesekia akhola khulwe enju eya Wele ne niko akhola khukhwichusia kamalaka ka Wele, ne asaaya Wele Omunyali Owa Bioosi, akhola ne kumwoyo kwewe kwoosi, mala aindiaala.

Enyuma we bikholwa bie bubweyikinwa bia Hesekia bioosi Senakeribu, omwami owa Ashuru echa mala ebwaakala Yuda. Akara chingoba che lisiisi ne akanakana ali alachibukula chibe chichewe.
Hesekia amanya ali Senakeribu aba echile Yerusalemu khukhwibwaakala lukoba.
Nono Hesekia ne babemeelesi bewe ne banamae be kamaani babisia khukhiingilila chimoni che kameechi chichaba enje we lukoba. Babemeelesi ne banamae be kamaani bayeeta Hesekia.
Babaandu bakali babuusibwa alala mala bakhiingilila chimoni che kameechi choosi ne luluuchi lulwabira mu sibala. Baboola bali, “Omwami owa Ashuru se akhoya anyoola kameechi kamakali tawe.”
Nono Hesekia ara sinani mukhwombakha kamasiisi kakaba ne katechukha, mala akarakho chendeleelwa. Ombakha lisiisi liliindi enje we lisiisi lie khunyoa, mala asitoya lubeka lwe kimiliinda mu Yerusalemu. Lundi abasa bulwaani bukali ne chingabo chingali.
Hesekia ara bakhulu be banamae balinde babaandu. Ababuusia niye ali embi a silibwa sie lukoba mala abaramo kumwoyo ne aloma ali,
“Ba ne kamaani ne bunyindaafu. Mukharia namwe mweembeelela sikila omwami owa Ashuru ne banamae bakali bali ne naye tawe. Efwe khuli nende owe kamaani khumukhila niye.
Niye ali ne banamae bali babaandu busa ne efwe khuli ne Wele Omunyali Owa Bioosi, Wele wefwe khu khuyeeta ne khu khuupanila kamae kefwe.” Babaandu baba ne bunyindaafu khulwe kamakhuwa ka Hesekia omwami owa Yuda.
Enyuma wa kano, omwami Senakeribu owa Ashuru owaba ne abotookhelela lukoba lwa Lakishi ne banamae bewe boosi, aruma bakholi bewe e Yerusalemu. Abaruma khu mwami Hesekia owa Yuda ne khu baandu ba Yuda boosi ba baaba mu Yerusalemu. Aboola ali,
“Ese Senakeribu omwami owa Ashuru mboola ndi, ‘Enywe muleyikinanga siina sikila ne mubotookhelela Yerusalemu?
Hesekia se alikho amubea nio amulekhe enywe mufwe khulwe enjala ne bulesia? Alikho amubea ali Wele Omunyali Owa Bioosi, Wele wefwe akhakhuonie efwe khukhwama khu mwami owa Ashuru.
Se ali Hesekia yuno omwene owarusiao abuundu aesuta ne chi alutare cha Wele Omunyali Owa Bioosi? Se ali niye owalaka babaandu ba Yuda ne Yerusalemu ali, musaaye ebweeni wa alutare ndala yong'ene, ne khukhwosia chimbosio khu alutare ndala yong'ene?
Enywe se mwamanya niko bakuuka base ne nase, khwakhola khu baandu boosi mu bibala bibiindi tawe ku? Wele be bibala ebio banyala khuonia babaandu babwe khukhwama mu bunyali bwase ku?
Bakuuka base babunia bibala ebio. Se alio mulala khu wele babwe owanyala khubaonia khukhwama khwise tawe. Ne wele wenywe naanu onyala amuonia khukhwama mu bunyali bwase?
Nono enywe mukhalekha Hesekia amusilwaasia namwe amubea mu ngila yino tawe. Ne mukhamweyikina sikila se aliio wele owe sibala siosi siosi namwe bubwami, namwe sibala sinyala khuonia babaandu basio khukhwama khu bakuuka base namwe khwise tawe. Ne wele wenywe ali ne kamaani matiiti ke khumuonia khukhwama mu bunyali bwase.’ ”
Ne babemeelesi ba Senakeribu batasa khulomaloma bubi bubuundi bukali khu Mwami WELE, ne khu mukholi wewe Hesekia.
Lundi Omwami Senakeribu aandika chibarwa che khukhoma Wele Omunyali Owa Bioosi, Wele owa Isiraeli. Aandika ali, “Nga bawele be bibala bibiindi se banyalile khuonia babaandu babwe khukhwama mu bunyali bwase tawe, wele owa Hesekia se acha khunyala khuonia babaandu bewe khukhwama mu bunyali bwase tawe.”
Nio bayokela mu lulomo lwe Bayuda khu baandu ba Yerusalemu ba baaba khwisiisi lie lukoba. Babemeelesi bano benya khuriikhirisia babaandu, nio nibo baambe Yerusalemu.
Balomaloma khu Wele owa Yerusalemu nga oli balomaloma khu wele nibo babaandu bakhola ne kamakhono kabwe.
Nio omwami Hesekia ne omung'oosi Isaya okhwa Amosi, basaaya ne balila ne baloleleele mwikulu.
Nio Wele Omunyali Owa Bioosi aruma malaika eera banamae be kamaani, ne banamae bakhulu ne babemeelesi mu kambi yo mwami owa Ashuru. Nio omwami Senakeribu aakobola mu sibala siewe ne chisoni. Nga aba ne engile munju eya wele wewe, balala khu basoleeli bewe babene bamwiira.
Nio Wele Omunyali Owa Bioosi aonia Hesekia ne babaandu ba baamenya mu Yerusalemu khukhwama khu Senakeribu omwami owa Ashuru ne khukhwama khu basiku bewe boosi. Wele Omunyali Owa Bioosi abaelesia kumuleembe buli lubeka.
Babaandu bakali baana biianwa khu Wele Omunyali Owa Bioosi e Yerusalemu ne lundi bareerera omwami Hesekia owa Yuda biianwa bie bukusi bwe angaaki. Hesekia anyoola lukoosi ebweeni we bibala bioosi khukhwama siise esio khuchiililila.
Mu biise ebio Hesekia aba omulwale lukali aba embi khufwa. Asaba Wele Omunyali Owa Bioosi, mala Wele Omunyali Owa Bioosi amukobosia, amuelesia simanyisio.
Ne kakhali Hesekia se asiima Wele khu bulayi nibwo akholelwa tawe, sikila elola. Khwako Wele Omunyali Owa Bioosi aambila Hesekia ne babaandu ba Yuda ne Yerusalemu lirima.
Ne kakhali Hesekia ne babaandu ba Yerusalemu beboombia. Nio Wele Omunyali Owa Bioosi se abareerera kumunaanio Hesekia ne asiili omulamu tawe.
Hesekia aba ne kimiaandu kimikali ne lukoosi lukali. Ekholela kamabiikhilo khulwe efwesa, esahabu, kamabaale kewe ke bukusi bukali, bibiindu bing'ayilisia, chingabo, ne bibiindu bibiindi bie bukusi bukali.
Ombakha akhaba chinju che khubungamo biakhulia, endali ne kamafura ne kamataala ke chikhaafu choosi, ne biko bie kamakheese.
Lundi eyombakhila chingoba mala aba ne kamatuuli ke kamakheese ne chikhaafu chingali, sikila Wele aelesia Hesekia kimiaandu kimikali.
Hesekia yuno niye owakhiingilila kumunwa kwe litiisi lie kameechi Kihoni mala ausia kameechi ako akalosia lubeka lwe mumbo lwa Yerusalemu. Ne Hesekia aindiaala buli mu siindu nisio akhola.
Ne siise silala babemeelesi ba Babiloni baruma barume babwe khu Hesekia, ne bamureeba ke simanyisio sisiekholekha mu sibala. Wele alekha Hesekia yeng'ene khu mukhaka nio amanye buli sisiindu sisiaba mu mwoyo kwa Hesekia.
Bikholwa bilayi bia Hesekia khu Wele ne bikholwa bibiindi nibio akhola biaandikwa mu malola ko mung'oosi Isaya okhwa Amosi. Kano kali mu sitabu sie babaami ba Yuda ne Isiraeli.
Hesekia aafwa mala asiikhwa khu sikulu, niio biliindwa bie lisaaye lia Daudi bili. Babaandu ba Yuda boosi ne ba Yerusalemu baelesia Hesekia lukoosi nga aafwa. Omusoleeli wewe Manase amiia mu bweyaangu bwewe.

Manase aaba ne bukhulu bwe kimiiko ekhumi ne kibili nga ne aarakikha khukhwamiia. Amiia mu Yerusalemu khu miiko kamakhumi karaano na kiraano.
Aakhola kaali kamamayaanu ebweeni wa Wele Omunyali Owa Bioosi. Aakhola bibiindu bie khusinya nibio chikholo chichiindi chaba ne chikholile, chikholo nicho Wele Omunyali Owa Bioosi aaba ne aoona charura mu sibala ebweeni we Baisiraeli.
Manase ombakha lundi abuundi aesuta niiyo raraawe Hesekia atechula. Ombakha alutare khu Baali. Akhola bifwaani bia wele Ashera mala asaaya ching'enieesi ne khuchikholela.
Lundi ombakha chi alutare mu nju ya Wele Omunyali Owa Bioosi niyo Wele Omunyali Owa Bioosi aloma ali, “Ese khasaaywe mu Yerusalemu mindali na mindali,”
Manase ombakha chi alutare che khusaaya ching'enieesi mu mbia chibili che nju ya Wele Omunyali Owa Bioosi.
Aana basoleeli bewe nga siianwa sie khukhwosia; bosebwa mu Litooma lia Beni-Hinomu. Aakhola buolelesi khumenieelesia, ne bulosi. Ne lundi aima bukambisi khukhwama khu bafumu ne babini. Akhola kaali kamamayaanu lukali ebweeni wa Wele Omunyali Owa Bioosi mala aambia Wele Omunyali Owa Bioosi lirima.
Manase aakhola sifwaani sie khukhwesaaya mala aasira mu nju eya Wele. Khu nju yino Wele aaba aboolela Daudi ne omusoleeli wewe Solomoni ali, “Mu nju muno ne mu Yerusalemu nilwo ndobore khukhwama mu kholo choosi cha Isiraeli, ese khasaayilwemo.
Se ndikhola lundi Baisiraeli barure mu sibala nisio naelesia bakuuka babwe tawe, baaba ne baria buli sisiindu nisio nabalaka mu mekisio koosi ne kamalaka khubirira khu Musa.”
Ne Manase akila babaandu ba Yuda ne Yerusalemu bakhola bumayaanu. Bakhola bumayaanu khukhila chikholo nicho Wele Omunyali Owa Bioosi abunia ebweeni we Baisiraeli.
Wele Omunyali Owa Bioosi alomaloma ne Manase ne babaandu bewe, ne kakhali se barekeeresia tawe.
Khwako Wele Omunyali Owa Bioosi areera banamae bakhulu be sipupu sie banamae sio mwami owa Ashuru khubebwaakala. Baamba Manase ne chindobo bamuboa kamakhono ne kiminyololo kie kumukasa mala bamuyila e Babiloni.
Nga Manase aba mu sibi ekongochela Wele Omunyali Owa Bioosi Wele wewe khulwe buyeeti, eboombia lukali ebweeni wa Wele owe bakuuka bewe.
Manase aasaba, mala Wele Omunyali Owa Bioosi aulila liliekoonjelela liewe amukholela siisa. Nio Wele Omunyali Owa Bioosi amureera lundi mu Yerusalemu, mu bwami bwewe. Nio Manase amanya ali Wele Omunyali Owa Bioosi, ali Wele.
Enyuma wa kano Manase ombakha lisiisi lienje lie Lukoba lwa Daudi. Aliombakha mwitoma, mumbo mwe khakheechi kha Kihoni. Ombakha lundi e muliango kwe Silibwa sie Eng'eeni mala abotookha sikulu sia Ofeli. Aniinia lisiisi lino lialea lukali. Ara banamae bakhulu mu ngoba choosi chisire mu Yuda.
Manase arusiao wele babaandi ne bifwaani khukhwama mu nju ya Wele Omunyali Owa Bioosi. Arusiao lundi chi alutare choosi nicho aaba ne ombakha khu sikulu sie nju ne mu Yerusalemu. Abirusia abimwaata enje we lukoba.
Lundi akobosiao alutare eya Wele Omunyali Owa Bioosi mala aanilakho chimbosio che biianwa bie kumuleembe nende bie khusiima. Manase alaka babaandu ba Yuda basaaye Wele Omunyali Owa Bioosi, Wele owa Isiraeli.
Kakhaba kario, babaandu bachiililila khuana chimbosio abuundu aesuta, ne kakhali chimbosio chabwe chaanwa khu Wele Omunyali Owa Bioosi, Wele wabwe yeng'ene.
Bibiindu bibiindi nibio Manase akhola, lisaba liewe khu Wele wewe, ne kamakhuwa niko be kamalola bamuboolela mu lisina lia Wele Omunyali Owa Bioosi, Wele owa Isiraeli, bioosi biaandikwa mu sitabu sie chingano che babaami Baisiraeli.
Lisaba lia Manase ne siisa sia Wele khu niye, bumayaanu bwewe bwoosi ne khulekha khuba omweyikinwa, abuundu niio ombakha abuundu aesuta ne khusaaya bifwaani bia wele Ashera, ne bifwaani bibiindi, ebweeni ne akheboombia tawe, bioosi biaandikwa mu sitabu sie chingano che bang'oosi.
Manase aafwa mala bamusiikha munju yewe. Nio omwana wewe Amoni amiia mu bweyaangu bwewe.
Amoni aaba ne bukhulu bwe kimiiko kamakhumi kabili ne kibili nga aarakikha khukhwamiia. Aba omwami khulwe kimiiko kibili mu Yerusalemu.
Akhola kaali kamamayaanu khu Wele Omunyali Owa Bioosi bulayi bwene nga Manase raraawe ne akhola. Amoni asaaya ne khuana chimbosio khu bifwaani bioosi nibio raraawe Manase aba akhola.
Amoni se eboombia ebweeni wa Wele Omunyali Owa Bioosi nga raraawe Manase ne akhola tawe. Ne kakhali Amoni yuno aakhola bumayaanu khutasilila busa.
Bakholi bewe bamukwangwaanila mala bamwirira munju yewe.
Ne kakhali babaandu be mu sibala esio beera boosi babakwangwaanila omwami Amoni mala bamiisia omusoleeli wewe Yosia aba omwami mu bweyaangu bwa raraawe.

Akhola kaali kamalayi ebweeni wa Wele Omunyali Owa Bioosi. Akhola nga kukaawe Daudi akhola mala se alekha khukhola kamalayi tawe.
Mu mwiiko kwewe kukhola munaane nga omwami, Yosia ne asili omwana omusoleeli, aarakikha khusaaya Wele owa kukaawe Daudi. Mu mwiiko kwewe kwe khumi na kibili nga Omwami, aarakikha khurusia mu Yuda ne mu Yerusalemu abuundu aesuta, wele Asiera, ne bifwaani bie khubeecha nende bie bibia.
Babaandu batechula chi alutare cha Baali, nga Yosia ne abalaka. Yosia atechula chialutare che bibiindu biiunya bulayi bibiaba angaaki we chialutare. Afunaka mu bitonyi bifwaani bia wele Ashera ne bifwaani bibiabeechwa nende bie bibia biaba nga lipukhuulu. Aanyaka lipukhuulu elio khu biliindwa bie babaandu ba baana chimbosio khu wele benabo.
Lundi osia kamakuumba ke basaayi be ba wele abo khu alutare chabwe. Nono Yosia arusia lisaaya lie bifwani liarura mu Yuda ne Yerusalemu.
Mungoba cha Manase, Efuraimu, ne Simioni, khukhwola khu Nafutali ne khukhwola siimbi mungoba chabwe chichatechulwa,
Yosia atechula chialutare ne bifwaani bia wele Ashera. Akhola bifwaani bino biaba nga lipukhuulu. Atechula chialutare choosi che bibiindu biiunya kumuya kumulayi mu sibala sia Isiraeli sioosi. Nio akobola e Yerusalemu.
Nio mu mwiiko kukhola ekhumi na munaane Yosia ne ali omwami, atakaasa Yuda nende Lukaangu. Yosia aruma Shafani okhwa Asalia, Maaseya omwimeelesi owe lukoba, ne Yoa okhwa Yoahasi omuandiki, khung'oona Lukaangu lwa Wele Omunyali Owa Bioosi, Wele owa Yosia.
Babaandu bano bacha khu Hilikia Omusaayi Omukhulu Lukali mala bamuelesia chirupia nicho babaandu bareera munju eya Wele. Balawi baliindi be silibwa baba bachibuusia khukhwama khu baandu ba Manase, Efuraimu ne Baisiraeli boosi babarama balamu ne akhaba khukhwama mu baandu boosi ba Yuda, Benjamini ne Yerusalemu.
Baana chirupia echo khu bemeelesi babaroborwa khukhwimeelela kimilimo khu Lukaangu lwa Wele Omunyali Owa Bioosi. Babemeelesi bano baruunga bakholi babakholanga kimilimo kie khung'oona Lukaangu.
Baana chirupia khu baakhola chimbao ne khu bombakhi bakule kamabaale kamabeeche ne kimirongooro. Chimbao charumikhwa khukhola biaambaania enju ne biteechi bie enju, nibio babaami ba Yuda balekha busa bionekha.
Babaandu bakhola kimilimo mu busuubilwa. Babemeelesi babwe baba Balawi Yahati ne Obadia, ba baaba babaana ba Merari, ne Balawi Sakaria ne Meshulamu, ba baaba be lisaaye lia Kohati. Ne Balawi boosi baba ne bukesi bukali bwe khukhuupa bibiindu bie kimienya,
bemeelela bakholi babasutanga bisutwa. Lundi bekesianga boosi babakholanga kimilimo kiosi kiosi. Ne Balawi balala baba baandiki, babemeelesi, ne baliindi be bilibwa.
Nga yaba ne barusia chirupia chichaba chareerwa mu Lukaangu lwa Wele Omunyali Owa Bioosi, omusaayi Hilikia anyoola sitabu sie Lilaka lia Wele Omunyali Owa Bioosi sisiianwa khubirira khu Musa.
Nio Hilikia aboolela Shafani omuandiki ali, “Nanyoolile Sitabu sie Lilaka mu Lukaangu lwa Wele Omunyali Owa Bioosi” Nio asiakaanisia Shafani.
Shafani abukula sitabu asiyilila omwami Yosia, mala amuboolela ali, “Koosi niko wara khu bakholi bowo, balikho bakhola.
Babukule chirupia choosi chichabeele mu Lukaangu lwa Wele Omunyali Owa Bioosi mala bachielesie babemeelesi ne bakholi.”
Nio Shafani omuandiki owe mu bwami aboolela omwami ali, “Omusaayi Hilikia ambeleesie sitabu sino.” Nio Shafani aasomela omwami sitabu esio.
Nga omwami Yosia ne aaulila kamakhuwa ke Lilaka, atabula chingubo chewe.
Omwami aarusia lilaka khu Hilikia, Ahikamu okhwa Shafani, Abutoni okhwa Mikaya, Shefani omuandiki ne Asaya omukholi owo mwami. Aboola ali,
“Cha mala mundebere Wele Omunyali Owa Bioosi ne mureebere abo babarama mu Yerusalemu ne Yuda, khuloondekhana ne kamakhuwa ke mu sitabu sisianyoolekhe. Wele Omunyali Owa Bioosi akhuambile efwe lirima lirafu, sikila bapaapa befwe se baria likhuwa lia Wele Omunyali Owa Bioosi tawe. Se bakhola khuloondekhana nende kakaandikwa mu sitabu sino tawe.”
Khwako Hilikia ne nabo nibo omwami aaruma bacha khu mung'oosi owe siikhasi bali Huluda. Aaba omukhasi owa Shalumu okhwa Tokhati, omwichukhulu owa Hasira owaliindanga chingubo cho mwami. Huluda aba amenya mu Yerusalemu sitonyi sie khabili.
Huluda ababoolela ali, “lino nilio Wele Omunyali Owa Bioosi, Wele owa Isiraeli aloma: ‘Boolela omundu omurumire khwise oyo muli,
lino nilio Wele Omunyali Owa Bioosi aboola: Ndareera kiminaanio abuundu ano ne khu baandu bamenyile ano. Ndareera bilaamo bioosi bibiaandikwa mu sitabu nisio omwami owa Yuda asomelwe esio.
Babaandu ba Yuda bandekhile mala bosiisie bibiindu biiunya bulayi khu bawele babaandi. Bambambia lirima khulwe bibiindu bioosi bimayaanu nibio bakhola. Khwako ndabaambila lirima likhawa tawe.
Boolela omwami owa Yuda omurumire enywe khu khundeeba muli, lino nilio Wele Omunyali Owa Bioosi, Wele owa Isiraeli aboola, khuloondekhana ne kamakhuwa niko ewe ouliile.
Kumwoyo kwowo kwebiiya mala ewe weboombia ebweeni wa Wele nga waulila kamakhuwa kewe khuloondekhana ne abuundu ano ne bamenyileo. Ne lundi weboombisie wamwene ebweeni wase mala watabuule chingubo chowo ne khulila ebweeni wase. Khwako sesi nakhuulile.
Nono ndikhulekha ofwe mu muleembe. Ewe se okhabonekho butinyu nibwo ese khareere abuundu ano, ne khu baandu bamenyileo tawe.’ ”
Nio babarumwa abo bakoboseela omwami burume.
Nio omwami Yosia arumania alaanga alala basaakhulu boosi ba Yuda ne Yerusalemu.
Ne omwami aniina acha mu Lukaangu lwa Wele Omunyali Owa Bioosi, ne babaandu boosi khukhwama Yuda ne khukhwama e Yerusalemu bacha ne naye. Basaayi, Balawi ne babaandu boosi, bakhulu ne bakeekhe bacha ne naye. Omwami abasomela kamakhuwa koosi ke mu sitabu sie ndakaano sisianyoolekha mu Lukaangu lwa Wele Omunyali Owa Bioosi.
Omwami Yosia enyokha eema abuundu wewe mala akhola endakaano ebweeni wa Wele Omunyali Owa Bioosi. Akhalaka khuloonda Wele Omunyali Owa Bioosi ne khuria kamalaka kewe, ne kumwoyo kwewe kwoosi ne liiba liewe lioosi. Akhalaka khukhola nga kamakhuwa ke endakaano kakaandikwa mu sitabu sino.
Nio Yosia akhola babaandu be mu Yerusalemu ne Benjamini khufukiilila endakaano. Ne babaandu ba Yerusalemu bakhola khuloondekhana ne endakaano eya Wele, Wele owe bakuuka baabwe.
Ne Yosia arusia bibiindu bisinya Wele bioosi biarura mu sibala sioosi sisiaba sie Baisiraeli. Akhola buli omundu mu Isiraeli akholele Wele Omunyali Owa Bioosi, Wele wabwe. Mu bulamu bwa Yosia bwoosi babaandu baria Wele Omunyali Owa Bioosi, Wele owe bakuuka babwe.

Omwami Yosia aakhola e Pasaka khu Wele Omunyali Owa Bioosi mu Yerusalemu. Limeeme lie e Pasaka lierwa khu ndaalo ekhola ekhumi ne chine eye kumwesi kwe khunyoa.
Yosia arobora basaayi bakhole kimilimo kiabwe mala abaramo kumwoyo khukhola kimilimo mu nju eya Wele Omunyali Owa Bioosi.
Aboolela Balawi babekisianga Baisiraeli boosi lundi ba baba batakatifu khu Wele Omunyali Owa Bioosi ali, “Khemure Lisanduku litakatifu mu nju niyo Solomoni okhwa Daudi, omwami owa Isiraeli ombakha. Se mwenyekhana khulisuta khu mabeka lundi tawe. Luno khemukholele Wele Omunyali Owa Bioosi, Wele wenywe ne babaandu bewe ba Isiraeli.
Yirekekha mwabene khuloondekhana ne lisaaye lienywe ne kimikaanda kienywe, muloonde niko omwami Daudi ne omusoleeli wewe Solomoni baloma.
Ne yiima Abuundu Atakatifu khuloondekhana ne lisaaye lie bawandaayenywe bakhali Balawi tawe. Mala mwimeo mu bweyaangu bwabwe.
Yiira kamameeme ke e Pasaka ne mumalile khukhwitakaasa khulwa Wele Omunyali Owa Bioosi. Rekekha balebe benywe, bakhole khuloondekhana ne likhuwa lia Wele Omunyali Owa Bioosi khubirira khu Musa.”
Nio Yosia aelesia Baisiraeli kamakheese ne chimbusi bioosi alala chielefu kamakhumi kataru khulwe biianwa bie e Pasaka. Lundi aabaelesia chikhaafu chiuunwa chielefu chitaru. Bino bioosi biama mwituuli lio mwami.
Babemeelesi ba Yosia bosi baana ne kumwoyo kwoosi khu baandu, basaayi, ne khu Balawi. Hilikia, Sakaria, ne Yehieli, babemeelesi bakhulu be nju eya Wele, baelesia basaayi kamameeme ne chimbusi chielefu chibili ne chimia sita ne chiuunwa chimia chitaru khulwe biianwa bie e Pasaka.
Babemeelesi be Balawi: Konania ne bawandaaye babili: Shemaya ne Nesaheli, ne Hashabia, Yeieli ne Yosabati baelesia Balawi kamakheese ne chimbusi chielefu chiraano ne chiuunwa chimia chiraano khulwe biianwa bie e Pasaka.
Nga buli sisiindu ne siarekekhwa khulwe e Pasaka, basaayi bacha mu bweyaangu bwabwe ne Balawi bacha mu bipupu biabwe khuloondekhana nga omwami ne alaka.
Beera limeeme lie e Pasaka mala basaayi baanyaka kamalasile niko banyoola khukhwama khu Balawi. Balawi babaaka kamakheese ne chimbusi bie e pasaka.
Nio bara alubeka biianwa bie khukhwosia nio babielesie bipupu bie khu biaana khu Wele Omunyali Owa Bioosi nga liaandikwa mu sitabu sia Musa. Bakhola bario chakhaba ne chiuunwa chosi.
Boosia limeeme lie e Pasaka khu mulilo khuloondekhana ne lilaka mala bateekha biianwa bitakatifu mu ndekhelo, mu pinika ne khunjo. Nio baelesia khangu babaandu chinyama.
Enyuma wa lino Balawi barekekha enyama yabwe babene ne eye basaayi, be lisaaye lia Aruni. Enyuma wako Balawi bababikhila chinyama sikila basaayi bakhola kimilimo khukhwola mu silo; baana biianwa bie khukhwosia ne khukhwosia kiminawa kie mbosio.
Babeembi be kimienya be nju eya Asafu bema mu bweyaangu khuloondekhana ne lilaka lio mwami Daudi ne lia Asafu, Hemani, ne Yedutuni owe kamalola owo mwami. Baliindi be bilibwa baba buli a silibwa. Se benyekhana balekhe kimilimo kiabwe tawe, sikila Balawi basiaabwe baba babarekekheele buli sisiindu.
Nio kimilimo kia Wele Omunyali Owa Bioosi koosi kiarekekhwa endaalo eyo. Kiarekekhwa khulwe khukhola e Pasaka ne khuaana biianwa bie khukhwosia khu alutare eya Wele Omunyali Owa Bioosi khuloondekhana ne lilaka lio mwami Yosia.
Baisiraeli ba babayo baba bakhola e Pasaka khu siise esio ne naikara eye kumukaati kukhalimo limela tawe, khulwe chindaalo saba.
E Pasaka nga eyo erio se yaba yayikholekhakho mu Isiraeli ta, mukhwama mu ndaalo cho omung'oosi Samweli. Mbao omwami owa Isiraeli owaba ne akholakho e Pasaka nga niio mwami Yosia, basaayi, Balawi, babaandu boosi ba Yuda ne Isiraeli ba babayo, ne babaandu ba Yerusalemu bakhola tawe.
Mu mwiiko kwe likhumi ne munaane, kwe khukhwamiia khwa Yosia, e Pasaka yino yakholwa.
Enyuma wa kano koosi, Yosia ne aarekekhe Lukaangu, Neko omwami owa Misiri acha khukhwibwaakala Karikemishi, lukoba luli khu sikiingi sie luluuchi lwa Efurati. Ne Yosia arura khukhwibwaakala Neko.
Ne kakhali Neko aruma barumwa khu Yosia ne aloma ali, “Liie likhaba akari wefwe tawe. Ese se nechile khukhupana ne nawe tawe ne kakhali ese nechile khukhupana ne basiku base. Wele andakile khole khangu. Lekha khuyingania Wele oli ne nase akhola ario akhubunia.”
Ne kaba kario Yosia se arurayo aukha amulekha tawe. Yosia efwara chingubo chichiindi ekaluukhasia nio omundu akhamumanya ne ali niye tawe. Se aulila kamakhuwa ka Neko, khuloondekhana ne lilaka lia Wele tawe. Yosia acha khukhupana khu mweyeeywe kwa Mekido.
Mu liie balasi be buembo balasa omwami Yosia. Yosia aboolela bakholi bewe ali, “Mbukule mundusie ano sikila bandasile burafu.”
Nio bakholi bewe bamubukula bamurusia mwikaari liewe lie liie, bamura mu liindi mala bamuyila e Yerusalemu. Afwila ebweeneyo mala asiikhwa mu biliindwa bie bakuuka bewe. Babaandu boosi ba Yuda ne Yerusalemu balila Yosia.
Omung'oosi Yeremia yesi aakhola kimienya kie lilila khu Yosia. Babeembi boosi be kimienya be siseecha ne siikhasi balomalomanga khu Yosia mu mienya kiabwe khukhwola luno. Bakhola lino liaba lilaka mu Isiraeli kimienya kino kiaandikwa mu mienya kie bubeeleli.
Nono bibiindu bibiindi nibio Yosia aakhola, bikholwa biewe bilayi khuloondekhana ne nako kakaandikwa mu lilaka lia Wele Omunyali Owa Bioosi.
Bikholwa biewe khukhwama khu sie khunyoa khukhwola khu simaliilisi bioosi biaandikwa mu sitabu sie babaami ba Isiraeli ne Yuda.

Babaandu ba Yuda barobora Yoahasi okhwa Yosia, bamukhola aaba omwami mu Yerusalemu mu bweyaangu bwa raraawe.
Yoahasi aaba ne bukhulu bwe kimiiko kamakhumi kabili na kitaru nga aarakikha khukhwamiia. Amiia khulwe kimieesi kitaru mu Yerusalemu.
Nio omwami owa Misiri arusia Yoahasi mu bwami mu Yerusalemu. Ne omwami owa Misiri aruungia babaandu ba Yuda busuuru bubwola bitonyi emia ndala bie efwesa ne sitonyi sie esahabu.
Omwami owa Misiri akhola Eliakimu wandaaye owa Yoahasi aaba omwami owa Yuda ne Yerusalemu ne khukaluukhasia lisina liewe lia Eliakimu liaba Yehoyakimu mala abukula Yehoahasi wandaaye owa Yehoyakimu amuyila e Misiri.
Omwami Nebukadinesa owa Babiloni ebwaakala Yuda mala aamba Yehoyakimu, amuboa kiminyololo mala amubukula amuyila e Babiloni.
Nebukadinesa abukula bibiindu bilala khukhwama mu nju ya Wele Omunyali Owa Bioosi, abiyila e Babiloni mala abira mwichipi liewe.
Nono bibiindu bibiindi nibio Yehoyakimu akhola, ne bibiindi bisinyisia nibio akhola nende buli siindu nisio akhola anyolelakho kumusaango, biaandikwa mu sitabu sie babaami ba Isiraeli ne Yuda. Omwana wewe Yehoyakini amiia mu bweyaangu bwewe.
Yehoyakini aaba ne bukhulu bwe kimiiko munaane nga aarakikha khukhwamiia. Amiia kimieesi kitaru ne chindaalo ekhumi mu Yerusalemu. Akhola kaali kamamayaanu ebweeni wa Wele Omunyali Owa Bioosi.
Mu fula eye khurakikha kumwiiko omwami Nebukadinesa arumania baamba Yehoyakini mala areerwa e Babiloni alala ne bibiindu bie bukusi bwe angaaki bie mu Lukaangu lwa Wele Omunyali Owa Bioosi biayilwa e Babiloni. Nebukadinesa akhola Sedekia wandaaye owa Yehoyakini aaba omwami owa Yuda ne Yerusalemu.
Sedekia aakhola kaali kamamayaanu ebweeni wa Wele Omunyali Owa Bioosi, Wele wewe. Se eboombia ebweeni wo omung'oosi Yeremia owamuboolela kamakhuwa ka Wele tawe.
Bakhaba basaayi bakhulu boosi ne babaandu ba Yuda baba bamayaanu lukali. Bakhola bibiindu bie khusinya bioosi nga chikholo chichiindi. Banyaalutia enju eya Wele Omunyali Owa Bioosi niyo akhola yaba endakatifu mu Yerusalemu.
Wele Omunyali Owa Bioosi, Wele owe bakuuka babwe aaruma bang'oosi busia na busia, sikila akholela siisa babaandu bewe ne bumenyo bwewe.
Ne kakhali bakhoma barumwa bewe, balekelesia kamakhuwa ka Wele Omunyali Owa Bioosi, mala bakholela bang'oosi embelekeu. Bakhola bario khukhwola nga Wele Omunyali Owa Bioosi ne aambila babaandu bewe lirima mala khubao engila eye khukhwilukha tawe.
Nebukadinesa asuuta bibiindu bioosi khukhwama mu Lukaangu, biboofu ne bitiiti ne bibiindu bioosi bie mumabiikhilo ka Wele Omunyali Owa Bioosi ne bibiindu bie mumabiikhilo ko mwami, nende bie babemeelesi bewe. Ayila bibiindu bino bioosi e Babiloni.
Nebukadinesa osia enju eya Wele Omunyali Owa Bioosi, mala atechula lisiisi lie lukoba lwa Yerusalemu. Lundi bonaka bibiindu bie bukusi bwe angaaki bioosi lundi osia kamachipi koosi.
Nebukadinesa abukula babaandu nga baboe, abo ba baba ne baramire balamu, mala baba nasioobi bewe nende be lisaaye liewe. Baramayo nabwila bubwami bwe Bapasha ne bwemisibwa.
Kano kekholekha khukhwichusia elomo eya Wele Omunyali Owa Bioosi khubirira khu mung'oosi Yeremia. Sibala sianjukhwa khulwe kimiiko kamakhumi saba khukhwola nga kimiiko kie Sabato nikio babaandu bakhaliindanga tawe kiechusibwa.
Nono Wele eenya khukhwichusia elomo yewe nga aaloma khubirira khu mung'oosi Yeremia. Mu mwiiko kwe khunyoa kwe khukhwamiia khwo mwami Sairasi owa Pasha, Wele Omunyali Owa Bioosi akhola omwami Sairasi arusia kumulaango. Kumulaango kuno aakurusia mu bwami bwewe bwoosi lundi akura mu buandiki ali,
“Omwami Sairasi owa Pasha aloma ali, ‘Wele Omunyali Owa Bioosi, Wele owe mwikulu ambelesie ese bubwami bwoosi bwe khu sibala. Ne anderekho mwombakhile enju e Yerusalemu, mu Yuda. Nono Wele Omunyali Owa Bioosi, Wele wenywe akhoya aaba ne nanywe mweesi muuli babaandu bewe. Muli balekhuule khucha e Yerusalemu.’ ”

Wele akhoya abe ne nanywe muuli babaandu bewe. Muli balekhuule khucha e Yerusalemu eli mu Yuda, mala mwombakhe enju eya Wele Omunyali Owa Bioosi owe Baisiraeli. Ali Wele oli mu Yerusalemu.
Ne aliio omundu yesi oli mu mbaambe owenya buyeeti akobole, ba bamenya siimbi naye bakhoya bamue buyeeti bwe efwesa ne esahabu, bibiindu ne bibaywa, ne biianwa bie khukhwirusia khwo mundu, khulwe nju eya Wele eli mu Yerusalemu.”
Nio babemeelesi be chinju che chikholo cha Yuda ne Benjamini, basaayi ne Balawi, nende buli yesi yesi niye Wele amala khuramo lilienya berekekha khucha khukhwombakha enju eya Wele Omunyali Owa Bioosi mu Yerusalemu.
Ba bamenya siimbi naye boosi babayeeta khubaa bibiindu bikali bie efwesa, esahabu, bibiindu ne bibaywa, ne bibiindu bibiindi bie bukusi, ne biianwa bie khukhwiaana.
Sairasi akobosia bibiindu nibio omwami Nebukadinesa abukula khukhwama munju eya Wele Omunyali Owa Bioosi mu Yerusalemu nibio ara munju eye bawele bewe.
Abiakaanisia Mitiretati, omwimeelesi we libiikhilo lie lichipi. Naye abibala ebweeni wa Shesibasari, omwami owa Yuda.
Ne buno nibwo bubwaba bukali bwabio: Chipeseni che esahabu kamakhumi kataru, chipeseni che efwesa eelefu ndala ne bifuria kamakhumi kabili na tisa.
Bipwakuli bie esahabu kamakhumi kataru, bibuumba bie efwesa chimia chine ne likhumi, ne bibiindu bibiindi eelefu ndala.
Bibiindu bioosi bie esahabu nende bie efwesa biaba chielefu chiraano ne chimia chine. Ebio bioosi nibio Shesibasari asuta, nga be mumbaambe ne bareerwa khukhwama e Babiloni khucha e Yerusalemu.

Bano nibo babaandu be lukoongo babama mu mbaambe nibo yaba omwami Nebukadinesa owa Babiloni aamba. Bakobola e Yerusalemu ne Yuda, buli sia mulala mu lukoba lwewe.
Becha ne Serubabeli, Yoshua, Nehemia, Seraya, Reelaya, Modekai, Bilishani, Misipa, Bikibai, Reumu, ne Baana.
Kano niko kamasina ke babaandu be bilibwa bia Isiraeli, babakobola khukhwama mu mbaambe.
Ba okhwa Paroshi, chielefu chibili emia ndala ne kamakhumi saba na babili.
Ba okhwa Shefatia, chimia chitaru ne kamakhumi saba na babili.
Ba okhwa Ara, chimia saba ne kamakhumi saba na baraano.
Ba okhwa Pahati-moabu (abo nibo be lisaaye lia Yeshua ne Yoabu), chielefu chibili, chimia munaane ne likhumi na babili.
Ba okhwa Elamu, eelefu ndala ne chimia chibili ne kamakhumi karaano na bane.
Ba okhwa Satu, chimia tisa ne kamakhumi kane na baraano.
Ba okhwa Sakai, chimia saba ne kamakhumi sita.
Ba okhwa Bani, chimia sita ne kamakhumi kane na babili.
Ba okhwa Bebai, chimia sita ne kamakhumi kabili na bataru.
Ba okhwa Asikati, eelefu ndala ne chimia chibili ne kamakhumi kabili na babili.
Ba okhwa Atonikamu, chimia sita ne kamakhumi sita na sita.
Ba okhwa Bikibai, chielefu chibili ne kamakhumi karaano na sita.
Ba okhwa Atini, chimia chine ne kamakhumi karaano na bane.
Ba okhwa Ateri ba balangangwa lundi bali, ba okhwa Hesekia, kamakhumi tisa na munaane.
Ba okhwa Besai chimia chitaru ne kamakhumi kabili na bataru.
Ba okhwa Yoraha, emia ndala ne likhumi na babili.
Ba okhwa Hasumu, chimia chibili ne kamakhumi kabili na bataru.
Ba okhwa Kibabari, kamakhumi tisa na baraano.
Ba okhwa Betelehemu, emia ndala ne kamakhumi kabili na bataru.
Ba okhwa Netofa, kamakhumi karaano na sita.
Ba okhwa Anatoti, emia ndala ne kamakhumi kabili na munaane.
Ba okhwa Asimabeti, kamakhumi kane na babili.
Ba okhwa Kiriati-Yearimu, ne Kefira, ne Beeroti, chimia saba ne kamakhumi kane na bataru.
Ba okhwa Rama ne Keba chimia sita ne kamakhumi kabili na mulala.
Ba okhwa Mikimashi, emia ndala ne kamakhumi kabili na babili.
Ba okhwa Beteli, ne Ai chimia chibili ne kamakhumi kabili na bataru.
Ba okhwa Nebo, kamakhumi karaano na babili.
Ba okhwa Makibisi, emia ndala ne kamakhumi karaano na sita.
Ba okhwa Elamu okundi eelefu ndala, chimia chibili ne kamakhumi karaano na bane.
Ba okhwa Harimu, chimia chitaru ne kamakhumi kabili.
Ba okhwa Loti, ne Hatiti, ne Ono, chimia saba ne kamakhumi kabili na baraano.
Ba okhwa Yeriko, chimia chitaru ne kamakhumi kane na baraano.
Ba okhwa Senaha, chielefu chitaru ne chimia sita ne kamakhumi kataru.
Kano niko kamasina ke babaandu be bilibwa bie basaayi babakobola khukhwama mu mbaambe:
Basaayi: Ba okhwa Yetaya, (be nju eya Yeshua), chimia tisa ne kamakhumi saba na bataru.
Ba okhwa Imeri, eelefu ndala ne kamakhumi karaano na babili.
Ba okhwa Pashihuri, eelefu ndala ne chimia chibili ne kamakhumi kane na saba.
Ba okhwa Harimu, eelefu ndala ne likhumi lilala na saba.
Bano nibo babaandu be bilibwa bie kholo eya Lawi babakobola khukhwama mu mbaambe. Ba okhwa Yesua ne ba okhwa Katimieli (abo nibo be lisaaye lia Hodabia) kamakhumi saba na bane.
Babeembi be kimienya: (abo nibo be lisaaye lia Asafu), emia ndala ne kamakhumi kabili na munaane.
Baliindi be bilibwa bie Lukaangu: (abo be lisaaye lia Shalumu), Ateri, Talimoni, Akubu, Hatita, Shobai, boosi alala baba emia ndala ne kamakhumi kataru na tisa.
Bano nibo babaandu be bilibwa bie bakholi be mu Lukaangu babakobola khukhwama mu mbaambe. Ba okhwa Siha, ba okhwa Hasufa, ne ba okhwa Tabaoti.
Ba okhwa Kerosi, ba okhwa Siaha, ne ba okhwa Patoni.
Ba okhwa Lebana, ba okhwa Hagaba ne ba okhwa Akubu.
Ba okhwa Hakabu, ba okhwa Sialimai, ne ba okhwa Hanani.
Ba okhwa Kiteli, ba okhwa Kahari, ne ba okhwa Reaya.
Ba okhwa Resini, ba okhwa Nekota, ne ba okhwa Kasamu.
Ba okhwa Usa, ba okhwa Pasea, ne ba okhwa Besai.
Ba okhwa Asina, ba okhwa Meunimu, ba okhwa Nefusimu,
ba okhwa Bakibuki, ba okhwa Hakufa, ne ba okhwa Harihuri.
Ba okhwa Basiluti, ba okhwa Mehida, ba okhwa Harisa,
ba okhwa Barikosi, ba okhwa Sisera, ba okhwa Tema,
ba okhwa Nesia, ne ba okhwa Hatifa.
Bano nibo babaandu be bilibwa bie bakholi ba Solomoni babakobola khukhwama mu mbaambe: Ba okhwa Sotai, ba okhwa Hasofereti, ne ba okhwa Peruta.
Ba okhwa Yaala, ba okhwa Tarikoni, ba okhwa Kiteli,
ba okhwa Shefatia, ba okhwa Hatili, ba okhwa Pokereti-hosebaimu, ne ba okhwa Ami.
Bakholi boosi be mu Lukaangu alala ne babaana be bakholi ba Solomoni, baba chimia chitaru ne kamakhumi tisa na babili.
Ne bano nibo babaandu babakobola khukhwama e Teli-mela, ne e Teli-harisha, ne Cherubu, ne Atani, ne Imeri. Ne kakhaba kario se bamanya ne baba be lisaaye lia Isiraeli tawe.
Ba okhwa Delaya, ba okhwa Tobia, ne ba okhwa Nekota, chimia sita ne kamakhumi karaano na babili.
Babaandu be bilibwa bie basaayi bakhamanya sikuuka siabwe tawe baba: Ba okhwa Habaya, ba okhwa Hakosi, ba okhwa Barisilai (Barisilai akhwa omukhaana owa Barisilai Omukileati mala wabukula lisina lia raraawe owo mukhasi wewe.)
Nga bakhilwa khukhwekesia sikuuka siabwe, se bafukiililwa nga basaayi tawe babukulwa khuba banyaalu.
Ne omuruki we Bayaudi ababoolela ali se banyala balia siakhulia siili sitakatifu lukali khu Wele tawe khukhwola Omusaayi abeo oreeba Urimu ne Tumimu.
Libuusiana lioosi alala liaba babaandu chielefu arubaine na mbili ne chimia chitaru ne kamakhumi sita.
Bakholi babwe be siseecha nende be siikhasi nabo baba chielefu saba, ne chimia chitaru ne kamakhumi kataru na saba. Baba ne babeembi be kimienya chimia chibili.
Chifarasi chabwe chaba chimia saba ne kamakhumi kataru na sita. Chinyumbu chabwe chaba chimia chibili ne kamakhumi kane na chiraano.
Chingamia chabwe, chimia chine ne kamakhumi kataru na chiraano, ne chipunda chabwe chaba chielefu sita ne chimia saba ne kamakhumi kabili.
Nga babaama mu mbaambe ne boola a Lukaangu lwa Wele Omunyali Owa Bioosi mu Yerusalemu, balala khu bemeelesi be chikholo barusia biianwa bie khukhwirusia khuyeeta khukhwombakha lundi Lukaangu abuundu alwo akhale ao.
Barusia bibiindu bikali nga nilwo banyala khulwe kumulimo kuno. Mala nibio barusia bioosi biola chikiilo chimia chiraano che sahabu, chikiilo chielefu chibili ne chimia munaane che fwesa alala ne chingubo emia ndala che basaayi.

Kumwesi kwa saba nga ne kwola, babaana Baisiraeli ne bali boosi mu chingoba chabwe, babuusiana mu Yerusalemu.
Nio Yoshua okhwa Yosataki, ne basaayi baasie, ne Serubabeli okhwa Shealitieli, alala ne balebe bewe, baambana khukhwombakha lundi alutare eya Wele owa Isiraeli, nio baanilekho biianwa bie khukhwosia khuloondekhana ne lilaka lia Musa, omundu owa Wele.
Bara alutare abuundu niio yaba mu khunyoa, akhaba ne baaba ne buuri khuloondekhana ne babaandu ba baamenya mu sibala esio, mala baanilakho biianwa bie khukhwosia khu Wele Omunyali Owa Bioosi kumutikhinyi ne ekolooba.
Bakhebulila kumulukha kwa Naikara eye Bisali khuloondekhana ne kamalaka, baana buli endaalo biianwa bibienyekhana khulwe ndaalo ng'eneyo.
Khutasakho, baana biiana bia buli ndaalo ne biianwa bie kumwesi kumuyia, ne akhaba mu mabuusiana kakaandi koosi niio Wele Omunyali Owa Bioosi aasaywa. Lundi biabao biianwa nibio omundu yesi aananga khu Wele Omunyali Owa Bioosi khulwe khukhwirusia.
Akhaba babaandu ne baba ne basiili khukhwombakha lundi kumusiingi kwe Lukaangu lwa Wele Omunyali Owa Bioosi, barakikha khuaanila Wele Omunyali Owa Bioosi biianwa bie khukhwosia endaalo enyoa eye kumwesi kwa saba.
Nio baelesia babombakhi ne babeechi chirupia, mala baana biakhulia nende bie khunywa, ne kamafura biilwe khu baandu be mu chingoba che Tiro ne Sidoni khulwe khukhwofulamo kimirongooro kimitarakwa khukhwama e Lebanoni, kikiareererwa khu nyanja khukhwola e Yafa. Kano koosi kekholekha khulwe lisibula lia Sairasi, omwami owa Pasha.
Nono mu mwesi kwa khabili kwe kumwiiko kwe khabili ne bamalile khukobola khu nju eya Wele Omunyali Owa Bioosi mu Yerusalemu, Serubabeli okhwa Shealitieli, Yoshua okhwa Yosataki ne balebe baramire barakikha kimilimo alala ne basaayi ne Balawi. Babaandu boosi ba baaba ne bamile mu mbaambe bakobola e Yerusalemu, bakhola kimilimo. Barobora Balawi ba baaba ne bukhulu bwe kimiiko kamakhumi kabili ne khukhilao, ba bara mu milimo kie khukhwimeelela khukhwombakha lundi enju eya Wele Omunyali Owa Bioosi.
Ne Yoshua ne babaana bewe be siseecha ne balebe bewe, ne Katimieli ne babaana bewe be siseecha, ne babaana ba Yuda, baambaana alala mu khwimeelela khwe khukhwombakha khwenju eya Wele Omunyali Owa Bioosi. Baba alala nende be kholo eya Henatati ne babaana bewe, Balawi ne babaana ne balebe babwe.
Mala bemba ne baakanila, ne baelesia Wele Omunyali Owa Bioosi efuma ne khumusiima bali:
“Wele Omunyali Owa Bioosi ali omulayi,
ne busiime bwewe khu Isiraeli buli bwa mindali na mindali.”
Babaandu boosi bayokela ne kamaani ne bafumia Wele Omunyali Owa Bioosi sikila kumulimo kwe kumusiingi kwe nju eya Wele Omunyali Owa Bioosi kwaba kwarakiikhe.
Ne kakhali basaayi ne Balawi ne basaakhulu bakali, ne babemeelesi be chikholo ba babona Lukaangu lwe khunyoa, balila nga ne balola kumusiingi kwe Lukaangu luno ne kulikho kwaalwa. Balila lukali. Babaandi bayokela sikila busangaafu.
Mbao na mulala owanyala khukhwaukhasia luyoka lwe busangaafu ne khulila tawe, sikila luyoka nilwo bakhola lwaba lukali. Lwauliilikhana aleeyi.

Basiku ba Yuda ne Benjamini baulila bali babakoboole khukhwama mu mbaambe balikho bombakhila Wele Omunyali Owa Bioosi, Wele owa Isiraeli Lukaangu.
Enyuma wako bacha khulola Serubabeli ne babemeelesi be chinju mala bababoolela bali, “Lekha khwombakhe ne nanywe, sikila khusaaya Wele mulala niye musaaya, mala khumurusilianga chimbosio khukhwama mu ndaalo cha Esarihatoni, omwami we Ashuru, owakhureera efwe khumenya ano.”
Ne kakhali Serubabeli, Yoshua, alala ne babemeelesi be chinju mu Isiraeli bababoolela bali, “Se khwenya buyeeti bwenywe khukhwombakhila Wele wefwe Lukaangu tawe. Fwabeene kane khwombakhile Wele Omunyali Owa Bioosi, Wele owe Baisiraeli Lukaangu nga Sairasi, omwami wa Pasha, ne akhulaka.”
Nio babaandu ba baaba ne bamenyile mu sibala omwo bakhaka khukhola Bayaudi bafwe kimiooyo ne khubariikhirisia balekhe khukhwombakha.
Babaandu be mu sibala esio baruunga akhaba bakeleki be mu bwami bwa Pasha bonake kimilimo kie Bayaudi. Bachiililila khukhola kano mu bwami bwa Sairasi bwoosi ne mu bwami bwa Dario, omwami owa Pasha.
Lundi, mu bwami bwe Aritashasita, Bisilamu, Mitiretati, Tabeeli nende be bulala bwabwe bamuandikila ebarwa. Ebarwa yaandikwa mu Luaramaiki mala yasomwa ne kaluukhasibwa.
Akhaba Reumu omukhulu owe banamae, ne Simusai omuandiki, aandika ebarwa yino khu mwami Aritashasita khu Yerusalemu ali:
“Khukhwama khu Reumu, omukhulu owe banamae, Shimushai, omuandiki owe sibala, khukhwama khu be bulala babasiaabwe, bakhalaki, ne khukhwama khu baami babaandi bakeekhe babamiia, ba Pasha, babaandu be siseecha babaama Erikewi, ba Babiloni, ne babaandu ba Susa (abo nibo babaandu be sibala sia Elamu).
Ne babaandu babaandi nibo omuiinda lundi owe bunyali Asiuribanipali owauuyisia babaandu khukhwama mu chiingo chabwe mala bamenya mu lukoba lwe Samaria ne mu sibala sie engelekha we luluuchi lwa Efurati.”
Kano niko kamakhuwa kakaandikwa mu barwa eyo, “Khu mwami Aritashasita: bakholi bowo, be lukoongo lwe Mumbo mwe luluuchi lwa Efurati bakhukheesia.
Khwenya omwami omanye oli Bayaudi babeecha ano khukhwama mu bibala biowo bibiindi bachiile mu Yerusalemu. Balikho bombakha lundi lukoba lumayaanu lundi lureengu. Bamalile khung'oona kumusiingi ne balikho bamaliilisia khukhwombakha kamasiisi lundi.
Omwami, lukoba luno lwaba ne lwombakhwa lundi mala kamasiisi kaalwo kawa, babaandu bano bacha khulekha khuruunga busuuru ne chirupia chowo che bubwami chiicha khuboomba.
Sikila kuli kumulimo kwefwe khuria bubwami bwowo, se khwenya khubone kano ne kekholekha tawe. Niko kakila ne khuandikila omanye.
Khwako lola mu libiikhilo lie kamaandike niko bakuuka bowo babiikha. Olanyoola oli lukoba luno buli lwoosi luli lureengu lundi lunaanianga babaami. Babaandu balwo buli lwosi bali baandalafu khubamiia. Lino nilio liliakila lukoba lwonakwa.
Khwako khuli nang'ali omwami khuli, lukoba luno lwombakhwa lundi ne kamasiisi kaalwo kawa, omwami socha khunyala khwamiia lundi lukoongo lwe Mumbo mwe luluuchi lwa Efurati tawe.”
Omwami aruma likobosio lino: “Khu Reumu, omwimeelesi, ne khu Simusai omuandiki owe sibala ne babasiaabwe bamenyile mu Samaria ne mu lukoongo lwe Mumbo mwe luluuchi lwa Efurati, kimileembe.
Ebarwa niyo mwaruma basomeele bulayi bubwene.
Narusia kamalaka khumenieelesia, mala ng'ali lianyoolekhaane lili khukhwama khale lukoba lwa Yerusalemu lulobaanga khuulila babaami. Lundi luli lukoba lwe bureengu ne kamatinyu.
Babaami be kamaani baamiia Yerusalemu ne lukoongo lwe Mumbo mwe luluuchi lwa Efurati. Ne lundi babaandu ba Yerusalemu babaruunga busuuru bubwaukhane.
Khwako rusia kamalaka babaandu abo balekhe khukhwombakha lundi lukoba khukhwola nga ndusia lilaka.
Khola lino khangu, nio butinyu bwosi bwosi bulekhe khukhwikholekha khu mwami Aritashasita.”
Nga ebarwa eyama khu mwami yino ne yasomwa khu Reumu ne Simusai omuandiki, alala ne babaasie, bacha khangu khu Bayaudi e Yerusalemu mala bakhiingilila ne kamaani balekhe khukhwombakha Lukoba lundi.

Mu biise ebio bang'oosi, Hagai ne Sakaria okhwa Ido, mu lisina lia Wele owa Isiraeli, bang'oolela Bayaudi ba baamenya mu Yuda ne mu Yerusalemu.
Nio Serubabeli okhwa Shealitieli ne Yoshua okhwa Yosataki barakikha khukhwombakha lundi Lukaangu mu Yerusalemu. Bang'oosi ba Wele Omunyali Owa Bioosi babili abo babayo ne babayeeta.
Mu siise sienesio Tatenai, omuruki we lukoongo lwe Mumbo mwe luluuchi lwa Efurati, ne Shetari-Bosenai ne babasiaabwe, ba bechakho mala ba bareeba bali, “Naanu owabalakile khukhwombakha enju yino lundi ne khumala liliombakha lino?”
Lundi ba bareeba bababoolele kamasina ke babaandu balikho bombakha.
Ne kakhali Wele wabwe aaba ne basaakhulu Bayaudi. Se babemisia tawe khukhwola nga likhuwa liolela Dario mala nio bakobosie mu buandike.
Ebarwa niyo Tetanai omuruki we lukoongo lwe Mumbo mwe luluuchi lwa Efurati Shetari-Bosenai ne babasiaabwe barumira omwami Dario yabamo kano:
“Khu mwami Dario, kimileembe kibe ne nawe.
“Omwami okhoya omanye oli khwachile mu sibala sie Yuda munju eya Wele owe bunyali. Elikho yombakhwa ne kamabaale kamaboofu ne kimirongooro kiemisiibwe akari khwisiisi. Kumulimo kulikho kukholekhwa ne busicha mala kulikho kuchiililila bulayi.
“Khureebire babemeelesi be babaandu bakhuboolele owabalakile khukhwombakha lundi enju yino ne khukimalila elala.
Lundi khwabareeba kamasina kabwe. Lundi khwaandika asi kamasina ke babemeelesi babwe nio wesi obamanye.
“Ne lino liaba likobosio liabwe: ‘Efwe khuli bakholi ba Wele owe Likulu ne liloba, mala khulikho khwombakha lundi enju eyombakhwa kimiiko kimikali kikiabira no mwami omukali owe kamaani owa Isiraeli.
Ne kakhali sikila bakuuka befwe bakhalasia Wele owe mwikulu, aabalekha baulwa no mwami Nebukadinesa owe Babiloni Omukalitayo. Onaka enju yino mala aamba babaandu abayila mu mbaambe mu Babiloni.
Kakhaba kario, kumwiiko kunyoa kwe khukhwamiia khwo mwami Sairasi nga omwami owa Babiloni, Sairasi arusia lilaka ali enju eya Wele yino yombakhwe.
Omwami Sairasi arusia munju eya Wele esahabu ne efwesa ne bibiindu nibio Nebukadinesa aaba aabukula khukhwama mu Lukaangu mu Yerusalemu, mala aaba aabira munju eye bawele bewe mu Babiloni. Sairasi akaanisia bibiindu bino omundu olaangwa Shesibasari, niye arobora khuuba omuruki owe lukoongo lwa Yuda.
Omwami amuboolela ali: “Bukula bibiindu bino obikobosie mu Lukaangu mu Yerusalemu, ne lekha Lukaangu lwombakhwe lundi niio lwaba ekhunyoa.”
Nio Shesibasari yuno echa mala arakikha khukhwombakha kumusiingi kwe nju eya Wele eli mu Yerusalemu. Nio liliombakha liachiililila khukhwamila abwenao khukhwola luno, ne Lukaangu lusiili khuwa tawe.’
“Khwako omwami, ne likhusiimisia, lekha bapule mu libiikhilo likhale lie bubwami bwa Babiloni babone omwami Sairasi ne aarusia kumunwa khukhwombakhwa lundi khwe nju eya Wele mu Yerusalemu. Nio omwami okhuandikile okhuboolele nilio wibaasia.”

Nio omwami Dario arusia lilaka, bapule mu libiikhilo lie biaandike bikhale bie bubwami bibiabiikhwa mu Babiloni.
Kamaandiko kakanyolekha mu lukoba lwa Akibatana mu lukoongo lwa Metia. Kakabakho niko kano:
“Mu mwiiko kunyoa nikwo omwami Sairasi amiilamo arusia lilaka khuloondekhana ne nju eya Wele mu Yerusalemu nga abuundu niio baanila chimbosio ne biianwa bie khukhwosia. Lukaangu lukhoya lube bukhiikha chimita kamakhumi kabili na saba ne buniina bwosi bube burio.
Kamasiisi kalombakhwa ne kamabaale kamaboofu khukhwola khataru ne kimirongooro khukhwola lulala nga ne kawa. Kumuruungo kwosi kucha khuruungwa khukhwama mwibiikhilo lie bubwami.
Akhaba bibiindu bioosi bie esahabu ne efwesa bie nju eya Wele nibio omwami Nebukadinesa areera e Babiloni khukhwama mu Lukaangu e Yerusalemu bikhoya bikobosibwe abuundu abio munju eya Wele.”
Nio Dario aruma likobosio ali:
“Khu Tatenai, omuruki owe lukoongo lwe luluuchi lwa Efurati eye engelekha Shetari-Bosenai, ne babaami baasio be mu lukoongo lwe luluuchi lwa Efurati eye engelekha. ‘Mukhacha sia Lukaangu tawe.
Lekhana ne kimilimo kie enju eya Wele. Lekha omuruki we Bayaudi ne basaakhulu be Bayaudi bombakhe lundi enju eya Wele niio yaba khaale.
Lundi ndikho khulaka nisio okhoya oyeete basaakhulu be Bayaudi bano mukhwombakha enju eya Wele. Kumuruungo kwabwe kularuungwa mu bwichufu mala khangu khukhwama mu rupia chichaama mwibiikhilo lie bubwami che busuuru bubwama mu lukoongo lwe luluuchi lwa Efurati nio kumulimo kulekhe khwima tawe.
Elesia buli ndaalo basaayi baali mu Yerusalemu siosi siosi nisio benya. Aana chiuunwa ching'ana, namwe kamamiiku namwe kamakheese ke biianwa bie khukhwosia khu Wele owe mwikulu. Lundi aana engaanu, chumbe, endali, ne kamafura nga basaayi ne benya.
Khola murio nio basaayi baane biianwa bisiimisia khu Wele owe mwikulu ne khusabila chikhabi omwami ne babaana bewe be siseecha.
Lundi ndasa khulaka ndi omundu yesi yesi olekelesiakho lilaka lino, ese ndaka ndi bachoole lukuulo khukhwama khunju yewe, mala bamuunakile. Nio enju yewe ekholwe khuba libuumbi lie esiina.
Wele owarobora Yerusalemu nga abuundu niio asaayilwa akhoya aane kumunaanio khu mwami yesi yesi namwe babaandu bakhakaluukhasie kano, namwe khukhaka khukhwonaka enju eya Wele eli Yerusalemu. Ese, Dario, narusiisie lilaka lino. Likhoya liloondwe bulayi.’ ”
Nio omuruki Tatenai, Shetari-Bosenai, ne babaami basie bakhola bulayi bwene nga omwami Dario ne alaka.
Ne babemeelesi Bayaudi bachiililila bulayi khukhwombakha nga baboolelwanga ne bang'oosi Hagai ne Sakaria okhwa Ido. Bamala khukhwombakha nga nilwo balakwa ne Wele owa Isiraeli ne Sairasi, Dario, ne Aritashasita, babaami ba Pasha.
Nga bamala khukhwombakha Lukaangu mu ndaalo eya khataru eye kumwesi kwa Atari, mu mwiiko kwa sita nga omwami Dario arakikha khukhwamiia.
Ne Baisiraeli, basaayi, Balawi, ne babaandi boosi babakobola khukhwama mu mbaambe baana Lukaangu khu Wele ne busangaafu.
Mu biise bie khuaana Lukaangu khu Wele barusia chiuunwa emia ndala, kamamiiku chimia chibili ne kamameeme chimia chine nga chimbosio, ne chindurume ekhumi na chibili nga biianwa khulwe bumayaanu, buli ndala khulwe ekholo eya Isiraeli.
Nio bara basaayi ne Balawi mu bweyaangu bwabwe, khulwe bukholi bwe Lukaangu lwa Wele luuli mu Yerusalemu, nga ne liaandikwa mu sitabu sia Musa.
Basaayi ne Balawi boosi betakaasa alala, mala boosi baba bamiliiu. Nio beera limeeme lie Epasaka khu babakobola boosi, khulwe Basaayi basiaabwe, ne khu beene.
Baisiraeli boosi babakobola khukhwama mu mbaambe, balia chimbosio ne naabo boosi babalekha chingila chimayaanu che babaandu babaandi babamenyanga mu sibala omwo mala babecha khusaaya Wele Omunyali Owa Bioosi, Wele owe Baisiraeli.
Khu ndaalo saba, balia ne busangaafu Naikara eye kumukaati kukhalimo limela tawe. Basangaala lukali sikila Wele Omunyali Owa Bioosi, aba ayuusiisie kumwoyo kwo mwami owa Ashuru khu nibo, nio abayeeta mu mulimo kwabwe kwe khukhwombakha lundi enju eya Wele, Wele owa Isiraeli.

Enyuma wakano koosi ne kekholeekhe, nga Aritashasita ne aba omwami owa Pasha, abao omundu owalaangwa bali Esira. Esira aba okhwa Seraya, ne Asaria okhwa Hilikia,
ne Hilikia okhwa Sialumu, ne Sialumu okhwa Satoki, ne Satoki okhwa Ahitubu,
ne Ahitubu okhwa Amaria, ne Amaria okhwa Asaria, ne Asaria okhwa Meraioti.
Meraioti aba okhwa Seraya, ne Seraya okhwa Usi, ne Usi okhwa Buki ne,
Buki okhwa Abishua, ne Abishua okhwa Fineasi, ne Fineasi okhwa Eliesa, ne Eliesa okhwa Aruni Omusaayi Omukhulu Lukali.
Esira yuno aama e Babiloni. Aaba omuandiki owe bukesi lukali mu lilaka lia Musa nilio Wele Omunyali Owa Bioosi, Wele owa Isiraeli amala khua Musa. Nio omwami Aritashasita amua bioosi nibio aasaba, sikila Esira aaba ne chikhabi cha Wele Omunyali Owa Bioosi, Wele wewe.
Ne mu mwiiko kwa saba kwe khukhwamiia khwo mwami Aritashasita, Baisiraeli balala bacha e Yerusalemu alala ne basaayi, Balawi, babembi be kimienya, baliindi, ne bakholi be mu Lukaangu.
Esira echa mu Yerusalemu kumwesi kwa kharaano khu mwiiko kwa saba kwe khukhwamiia khwo mwami Aritashasita.
Esira aarura Babiloni khu ndaalo enyoa khu mwesi kwe khunyoa mala Wele abayeeta boola mu Yerusalemu, mu ndaalo enyoa eye kumwesi kwa kharaano.
Sikila Esira yaba erusia ne kumwoyo kwewe khukhweyika Lilaka lia Wele Omunyali Owa Bioosi, ne khulikhola, ne khukhwekesia kamalaka mu Isiraeli.
Yino niyo ebarwa niyo omwami Aritashasita aelesia Esira omusaayi lundi omuandiki, owasomela kamalaka ka Wele Omunyali Owa Bioosi niko aelesia Baisiraeli:
“Khukhwama khu mwami Aritashasita omwami owe babaami khucha khu musaayi Esira, omuandiki we lilaka lia Wele owe mwikulu.
“Ndaka ndi yesi yesi khu Baisiraeli boosi, namwe basaayi, ne Balawi bali mu sibala siase, owekoomba khucha ne nawe e Yerusalemu banyala bacha.
Ese ndikho khuruma alala ne bakeleki base saba, oche oreeberesie liiba liili mu Yerusalemu ne mu Yuda khuloondekhana ne lilaka lia Wele wowo, limalile khuaanwa khwiwe.
Ne lundi bukula biianwa bie esahabu ne efwesa nibio ese ne bakeleki base khuaanile khu Wele owa Isiraeli, omenyile mu Yerusalemu.
Wesi bukula efwesa ne esahabu bioosi nibio onyoola mu sibala sia Babiloni sioosi, ne biianwa bie khukhwerusia nibio Baisiraeli ne basaayi babwe baana khulwe enju eya Wele wabwe mu Yerusalemu.
“Ne chirupia chino kula chiuunwa, kamamiiku, kamameeme, biianwa bie biakhulia ne biianwa bie khunywa, mala mu biaanile khu alutare eye nju eya Wele wenywe eli mu Yerusalemu.
Siosi siosi sibonekha khuba silayi khwiwe ne khu basio khukholela efwesa ne esahabu eramire, onyala wakhola, khuloondekhana ne lilienya lia Wele wowo.
Ne bibiindu ebio nibio bakhua khulwe bukholi bwe nju eya Wele wowo, biaane khu Wele owa Yerusalemu.
Ne siosi siosi sisienyekhana khulwe enju eya Wele wowo, nisio wenya khuaana, onyala wasibukula khukhwama mu libiikhilo lio mwami.
“Ne ese, omwami Aritashasita, ndikho ndusia lilaka khu babiikhi boosi be ngelekha we luluuchi lwa Efurati khuelesia buli siosi nisio omusaayi Esira, omuandiki we lilaka lia Wele owe mwikulu abasaba. Lundi siikhoya siakholelwa mu burekeerefu bwoosi.
Muelesie sikelo sisioola chikiilo chielefu chitaru ne chimia chine che efwesa, chikiilo kamakhumi ekhumi che ngaanu, chilita chielefu chibili che ndali, chilita chielefu chibili che kamafura ke chiseituni, ne chumbe engali nga yenyekhana.
Siosi siosi silakilwa ne Wele we mwikulu, lekha siikholekhe mu bwichufu khulwe enju eya Wele owe mwikulu nio lirima liewe likhakhola lirio liaba khwise ne babaana base tawe.
Mukhakhola murio mwabuusia busuuru bwosi bwosi khukhwama khu basaayi, Balawi, babembi be kimienya, baliindi, bakholi be mu Lukaangu, namwe omukholi yesi yesi okhola munju eya Wele tawe.
“Ne ewe Esira, khuloondekhana ne bukesi bwa Wele wowo nibwo oli ne nabwo, robora babemeelesi ne bakhalaki bakhalakile babaandu boosi baali engelekha we luluuchi lwa Efurati bung'ali. Lekha bakhole bario khu baandu boosi bamanyile lilaka lia Wele wowo. Okhoya wekesia Lilaka elio khu buli yesi yesi okhalimanyile tawe.
Omundu yesi yesi nakharia kamalaka ka Wele wowo namwe kamalaka kase tawe, akhoya aebwe kumunaanio, khulwe lifwa, khuyilwa mu mbaambe, namwe khunuulwa kimiaandu kiewe namwe khumura mu siboe.”
Esira aloma ali, “Wele Omunyali Owa Bioosi afume, Wele owe bakuuka befwe! Owara sisiindu nga sino siri mu mwoyo kwo mwami, khuelesia lukoosi enju eya Wele Omunyali Owa Bioosi eli mu Yerusalemu.
Lundi khulwe kumwalaalo kwa Wele namalile khusiimwa no mwami, ne bakeleki bewe, ne babemeelesi bewe be bunyali boosi. Sikila Wele Omunyali Owa Bioosi, Wele wase anjeetanga, nanyalile khubuusia babemeelesi be chikholo cha Isiraeli khukhwicha ne nase.”

Kano kali kamasina ke babemeelesi be chinju ne lisaaye liabwe nga baama mu mbaambe mu Babiloni ne Esira mala bakobola Yerusalemu mu biise bie khukhwamiia khwo mwami Aritashasita.
Kerishoni, wenju eya Fineasi, Danieli, wenju eya Itamari. Hatushi, wenju eya Daudi,
Sakaria, wenju eya Paroshi, ne babaandu be siseecha emia ndala ne kamakhumi karaano ba baandikwa be sikuuka siabwe.
Eliehoenai okhwa Seraya, wenju eya Pahati-moabu, ne babaandu chimia chibili,
Shekania okhwa Yahasieli, wenju eya Satu, ne babaandu chimia chitaru.
Ebeti okhwa Yonasani, wenju eya Atini, ne babaandu kamakhumi karaano.
Yesiaya okhwa Atalia, wenju eya Elamu, ne babaandu kamakhumi saba.
Sabatia okhwa Mikaeli, wenju eya Shefatia, ne babaandu kamakhumi munaane.
Obadia okhwa Yehieli, wenju eya Yoabu, ne babaandu chimia chibili ne ekhumi na munaane.
Shelomoti okhwa Yosifia, wenju eya Binui, ne babaandu emia ndala ne kamakhumi sita.
Sakaria okhwa Bebai, ne babaandu kamakhumi kabili na munaane.
Yoanani okhwa Hakatani, wenju eya Asikati, ne babaandu emia ndala ne ekhumi.
Elifeleti, Yeueli, ne Shemaya abano nibo ba okhwa Atonikamu, ne babaandu kamakhumi sita (bakobola lwa nyuma).
Usi ne Sakuri, wenju eya Bikibai (Sabuti), ne babaandu kamakhumi saba.
Nababuusia khu luuchi lulwikha mu lukoba lwa Ahava, mala khwapa ekambi ebweeneyo khu ndaalo chitaru. Nga ne namenieelesia babaandu ne basaayi, se nabonamo Balawi tawe.
Nio narumania banaangile Elieseri, ne Arieli, ne Shemaya, ne Elinasani, ne Yaribu, ne Elinatani, ne Nasani, ne Sakaria, ne Meshulamu. Lundi nalaanga Yoyaribu ne Elinasani, babaandu be limanya.
Nabaruma khu mwimeelesi Ido, owaba omwimeelesi owe sirekere sie Kasifia, nababoolela niko bakhoyela baboolele Ido ne bawandaaye, baba bakholi be mu Lukaangu mu Kasifia. Benyekha bakhurumire babaandu bakhola munju eya Wele wefwe.
Ne khulwe kumwalaalo kwa Wele, bakhurumira Sherebia, omundu omukesi, khukhwama munju eya Mahili owe kholo eya Lawi okhwa Isiraeli. Echa ne babaana bewe be siseecha ne bawandaaye boosi alala baba ekhumi na munaane.
Lundi barumania Hasiabia ne Yeshaya be owa Merari, alala ne balebe babwe, boosi alala baba kamakhumi kabili.
Khutasakho babayo bakholi be mu Lukaangu chimia chibili ne kamakhumi kabili nibo Daudi ne babemeelesi bewe barobora khuyeeta Balawi. Bano boosi baandikwa kamasina.
Nio abwenao, a luuchi lwa Ahaba nalaka lilieyimana lie siakhulia, nio khwiboombie fwabeene ebweeni wa Wele wefwe. Khwakhola khurio nio khumusabe niye akhuraangirire khu lukeendo lwefwe mala akhuliinde efwe ne babaana befwe alala ne kimiaandu kiefwe kioosi.
Sikila naba ne chisoni khusaba omwami sipupu sie banamae ne batimia chifarasi khukhuliinda efwe khukhwama khu basiku be khu ngila. Khwaba khwabooleele omwami khuli, “Kumukhono kwa Wele wefwe kuli kumulayi khu boosi bamuyiima niye, ne kamaani ke burafu bwewe kali khu boosi bamwekaana niye.”
Nono khweyimana siakhulia mala khwasaba Wele khulwe khukhuliinda efwe, mala aulila lisaba liefwe.
Nio naulamo basaayi babemeelesi ekhumi na babili: Sherebia, ne Hasiabia, ne balebe babwe ekhumi.
Nabapimila efwesa ne esahabu, ne biianwa bie nju eya Wele nibio omwami, bakeleki bewe ne babemeelesi, ne babaandu ba Isiraeli bamala khuaana.
Nabapimila efwesa chitani kamakhumi kabili na chibili ne bibiindu bie efwesa emia ndala ne busiro bwabio bwoola chikiilo kamakhumi saba ne esahabu chikiilo chielefu chitaru ne chimia chine
bibuumba bie esahabu kamakhumi kabili busiro bwabio bwoola chikiilo munaane ne bibiindu bibili bie kumukasa bing'enang'ena, bilekhaana ne bukusi bwe bibuumba bie esahabu.
Nababoolela ndi, “Enywe muli batakatifu ba Wele Omunyali Owa Bioosi, Wele we bakuuka benywe. Akhaba bibiindu bie esahabu ne efwesa bireerwa khu niye nga biianwa bie khukhwirusia bioosi bili bitakatifu.
Biliinde bwitelembefu khukhwola nga ne bipiimilwa ebweeni we basaayi ne Balawi ne babemeelesi be Baisiraeli mu Yerusalemu musiro chenju eya Wele Omunyali Owa Bioosi.”
Nio basaayi ne Balawi babukula efwesa, ne esahabu, ne bibiindu bibiaba ne bipiimilwe, babireera mu Yerusalemu, mu Lukaangu lwa Wele wefwe.
Nio khwama a luuchi lwa Ahava endaalo eye likhumi na chibili eye kumwesi kunyoa, ne khucha e Yerusalemu. Wele aaba ne nafwe mala akhuliinda khukhwama khu basiku ne naabo ba baaba ne bakhwikhiina khu ngila ne khulikho khucha.
Khwola mu Yerusalemu mala khwaola khu ndaalo chitaru.
Nio khu ndaalo eya khane, khwacha munju eya Wele, khwapiima busiro bwe efwesa, ne esahabu, ne bibiindu, mala khwabiakanisia omusaayi Meremoti, okhwa Uria. Aaba ne Eliesa okhwa Fineasi ne Balawi babili, Yosabati okhwa Yoshua, ne Noadia okhwa Binui.
Buli siindu siabalwa mala siapiimwa busiro bwasio, mala busiro bwa buli siindu bwaandikwa.
Mu biise ebio babaandu babakobola khukhwama mu mbaambe, bareera biianwa bie khukhwosia khu Wele owa Isiraeli. Baana chiuunwa ekhumi na chibili khulwe Isiraeli yoosi, kamamiiku kamakhumi tisa na sita, kamameeme kamakhumi saba na saba. Lundi baana chindurume ekhumi na chibili. Bino bioosi baana nga chimbosio che khukhwosia khu Wele Omunyali Owa Bioosi khulwe khukhwetakaasa.
Bosi babukula ebarwa niyo omwami oyo aabaelesia mala bakielesia babaami bakeekhe ne babemeelesi be sibala sie engelekha we luluuchi lwa Efurati, nio nabo baana buyeeti khu baandu be nju eya Wele.

Enyuma wakano koosi ne kamalile khukhwikholekha, babemeelesi be Baisiraeli banjichakho mala bamboolela bali, “Baisiraeli, basaayi, ne Balawi basiili khweyaula khukhwama khu baandu be bibala bibiababotookhelela ne bikholwa biabwe bisinyisia tawe. Bakheyaula khukhwama khu Baamoni, Bamoabu, ne Bamisiri, namwe khukhwama khu Bakanaani, khu Bahiti, khu Baperisi, khu Bayebusi, ne khu Baamori tawe.
Bayaudi bakhweele balala khu bakhaana be chikholo chino khuba bakhasi babwe khu beene ne khu baana babwe be sisoleeli. Nono ekholo endakatifu endobore yatubaanile ne babaandu be bibala. Lukali babemeelesi ne babaami nibo bakhasuubilwa tawe.”
Nga ne naulila kano, natabulaka chingubo chase ne kanjo yase, nekhubeka lichuune ne bunwanwa, mala nekhala ne niuunamiile.
Nekhala ne niuunamiile, khukhwola mu siise sie mbosio eye kolooba. Babaandu boosi baria niko Wele owa Isiraeli aaloma khuloondekhana ne khutaamba busuubilwa bwe babaandu babakobola khukhwama mu mbaambe nga becha niio naba.
Nga siise ne siola sie embosio eye kolooba, nenyokha niio naba ne nikhaale ne niyimaane siakhulia, ne chingubo ne kanjo biase bitabukhake. Nasikama nasaba Wele Omunyali Owa Bioosi, Wele wase nesutile kamakhono kase angaaki.
Naloma ndi, “Ee Wele, ndi ne chisoni chingali khukhwima ebweeni wowo. Sikila bumayaanu bwefwe bwaniinile bwabirire kimirwe kiefwe mala bwolile mu ngaaki.
Khukhwama mu ndaalo che bakuuka befwe khukhwola luno, efwe babaandu bowo, khwakhola bumayaanu bukali. Sikila bumayaanu bwefwe, Efwe, ne babaami befwe, ne basaayi befwe khwamalile khukwa mu bunyali bwe babaami bakeni, mala khwirwa, khuambwa, khunuulwa. Khusiambwa chisoni khukhwola luno.
Khulwe siise sisiimbi sino, Wele Omunyali Owa Bioosi, Wele wefwe eekesie siisa khwifwe owakhukholile efwe khwarama ano, lundi aakhua bubweyaangu abuundu atakatifu wewe, nio akhole chimoni chefwe chibone lukali ne khukhuelesia limenya mubunasioobi.
Khuli banasioobi, ne kakhali Wele ewe se wakhwibiliile mu bunasioobi bwefwe tawe. Wakhola babaami ba Pasha khukhukholela siisa. Lundi bakhufukiilila khwamenya ne khukhwombakha enju eya Wele, ne khung'oona bubwatechukha, ne khunyoola kumuleembe mu Yuda ne mu Yerusalemu.
“Ee Wele wefwe, luno khuloma khuli siina enyuma wakano koosi? Khwalekha kamalaka kowo
niko wakhuelesia khubirira khu bakholi bowo, bang'oosi. Bakhuboolela bali, ‘Sibala nisio mulikho mucha khubukula sianyaalutisibwa, sikila babaandu ba basimenyamo bakhola bumayaanu. Ne bikholwa biabwe bisinyisia banyaalutia sibala buli abuundu.
Khwako, mukhafukiilila babaana benywe bakhwana nabo tawe, Mukhekoomba kumuleembe ne buiinda bwabwe tawe. Khola murio nio mube ne kamaani mala mulie bilayi bie mu sibala sino mala lundi lisaaye lienywe khulwa mindali.’
Ne kano koosi kekholekha khwifwe sikila bikholwa biefwe biibi. Kamamayaanu kefwe kali kamakali. Khwaboone khuli ewe, Wele wefwe, wakhuelesie kumunaanio kumukeekhe busa khukhila nga bumayaanu bwefwe bwenyekhana. Lundi walekhile khwifwe balamu.
Nono khwama khuriena khwalekelesia kamalaka kowo mala khwakhwaana ne babaandu bamayaanu bano? Khwaaba ne khukhola khurio se ocha khukhubonela bubi lukali mala okhubunisilie elala tawe ku?
Ee Wele Omunyali Owa Bioosi, Wele owe Baisiraeli, ewe oli ng'ali, sikila efwe nifwe khukhwebachile khwarama khukhwola luno. Khweyama bumayaanu bwefwe khwiwe. Se khuli na ng'ali khukhwima ebweeni wowo tawe sikila kano.”

Esira nga naaba ne alikho nasaba ne khukhweyama bumayaanu bwewe, ne alikho alila ne khukwa ebweeni we enju eya Wele, sipupu sikali sie Baisiraeli, be siseecha, be siikhasi, ne babaana sia bamubotookhelela ne khulila lukali.
Nio Shekania okhwa Yehieli, mulala khu ba okhwa Elamu, aboolela Esira ali, “Se khwabeele basuubilwa khu Wele wefwe tawe, mala khwakhweele bakhaana bakeni khukhwama mu baandu Be Chikholo, ne akhaba luno lilieyikina lisiiliio khulwa Isiraeli.
Khwako lekha khukhole endakaano ne Wele wefwe. Lekha khuoone bakhasi bano boosi ne babaana babwe bache, khuloondekhana ne likeleka liowo nende liabo ba baria kamalaka ka Wele. Lekha likholekhe khuloondekhana ne lilaka lia Wele.
Yinyokha, sikila kuli kumulimo kwowo, ne efwe khuli ne nawe. Ba ne kamaani mala okukhole.”
Nio Esira enyokha mala akhola babemeelesi be basaayi ne Balawi ne Baisiraeli boosi bakhola sisiechubo bali bacha khukhola nga nilwo lialomekha, bechuba.
Nio Esira enyokha arura munju eya Wele, mala acha mu lusiro lwa Yehohanani, okhwa Eliashibu. Ebweeneyo niio akona siilo esio. Ne se aliakho siakhulia namwe anywakho kameechi tawe, sikila aaba alikho alilila khutaamba lisuubila khwe babaandu babaama mu mbaambe.
Lilaka liarura mu Yuda mwoosi ne mu Yerusalemu khu boosi ba bakobola khukhwama mu mbaambe bali bakhoya babuusianile e Yerusalemu.
Lilaka liarura khu bemeelesi lili, omundu yesi yesi aaba ne akhilwa khukhwicha mu ndaalo chitaru, aba acha khunuulwa kimiaandu kiewe, lundi niye omwene acha khurusibwa khukhwama mu libuusiana lie be mu mbaambe.
Nio babaandu ba Yuda boosi, ne ba Benjamini, babuusiana e Yerusalemu khulwe chindaalo chitaru. Yaba endaalo eye kamakhumi kabili eye kumwesi kwa tisa. Ne babaandu boosi bekhala khuluya ebweeni wenju eya Wele. Baba balikho baterema sikila likhuwa lino lundi sikila efula engali.
Omusaayi Esira eema, mala ababoolela ali, “Mwakhola bumayaanu, khukhwa bakhaana bakeni, mala mwatasa bubi khu Isiraeli.
Nio luno khemweyame bumayaanu bwenywe khu Wele Omunyali Owa Bioosi, Wele owe bakuuka benywe, mala mukhole kamusiimisia niye. Mulekhane ne babaandu be chikholo chino ne bakhasi bakeni.”
Nio libuusiana lie babaandu boosi bakobosia ne kumumilo kwe angaaki bali, “khucha khukhola nga nilwo olomile.
Ne kakhali babaandu bali bakali, mala mu siise sino efula elikho ekwa engali, se khunyala khwemamo tawe. Namwe kumulimo kuno se kuli kwe ndaalo ndala namwe chibili tawe, sikila khwamala khukhola bumayaanu bukali mu likhuwa lino.
Lekha babemeelesi befwe bemeelele libuusiana lioosi. Lekha boosi baali mu ngoba chefwe babakhwa bakhaana bakeni beche mu biise birobore. Bakhoya beche ne basakhulu ne bakhalaki ba buli lukoba, nabwila burafu bwe lirima lia Wele wefwe khu likhuwa lino ne liwa.”
Yonasani okhwa Asaeli ne Yaseya okhwa Tikiwa bong'ene bakhafukiilila lirekekha lino tawe ne bayeetwa ne Meshulamu ne Siabetai, Omulawi.
Nio babakobola khukhwama mu mbaambe bakhola bario. Omusaayi Esira arobora babaandu be siseecha babemeelesi khuloondekhana ne chinju chabwe, mala baandika kamasina kabwe. Mu ndaalo enyoa eye kumwesi kwe khumi bekhala asi barakikha khumenieelesia likhuwa elio.
Khu ndaalo eye bweeni eye kumwesi kwe khunyoa, baba bamalile khumanya babaandu ba baba ne bakhasi bakeni.
Khu baana be siseecha be basaayi ba bakhwa bakhaana bakeni babanyolekhana nibo bano: Ba okhwa Yoshua, ba okhwa Yosataki, ne bawandaaye, Maaseya, Elieseri, Yaribu, ne Ketalia.
Basuubisia khulekhana ne bakhasi babwe, mala baana limiiku nga siianwa sie bumayaanu bwabwe.
Be owa Imeri baba: Hanani ne Sebatia.
Be owa Harimu baba: Maaseya, Elicha, Shemaya, Yehieli ne Usia.
Be owa Pashihuri baba: Elioenai, Maaseya, Ishimaeli, Netaneli, Yosabati, ne Elasa.
Balawi baba: Yosabati, Simei, Kelaya (lundi olaangwa Kelita), Petahiya, Yuda, ne Elieseri.
Babeembi be kimienya: Eliashibu. Baliindi be silibwa sie Lukaangu: Sialumu, Telemu ne Uri.
Babaandi mu Isiraeli: Be owa Paroshi: Ramia, Isia, Malkiya, Miyamini, Eliesa, Malichiya, ne Benaya.
Be owa Elamu: Matania, Sakaria, Yehieli, Abudi, Yeremoti, ne Elicha.
Be owa Satu: Elioenai, Eliashibu, Matania, Yeremoti, Sabati, Asisa.
Be owa Bebai: Yehohanani, Hanania, Sakai, ne Atilai.
Be owa Bani: Meshulamu, Maluki, Adaia, Yashubu, Sheali, ne Yeremoti.
Be owa Pahati-moabu: Atina, Kelali, Benaya, Maaseya, Matania, Besaleli, Binui, ne Manase.
Be owa Harimu: Elieseri, Isiiya, Malichiya, Shemaya, Simioni,
Benjamini, Maluki, ne Shemaria.
Be owa Hasiumu: Matenai, Matata, Sabati, Elifeleti, Yeremai, Manase, ne Simei.
Be owa Bani: Maatai, Amuramu, ne Ueli,
Benaya, Beteya, ne Keluhi
Wania, Meremoti, ne Eliashibu
Matania, Matenai, ne Yaasu.
Be owa Binui: Simei,
Shelemia, Nasani, Adaia,
Makinatebai, Siasai, Sharai,
Asareli, Shelemia, Shemaria,
Sialumu, Amaria, ne Yosefu.
Be owa Nebo: Yeieli, Matitia, Sabati, Sebina, Yatai, Yoeli, ne Benaya.
Babaandu bano boosi baba bakhwa bakhaana khukhwama mu kholo chingeni. Babaoona barekukha ne babaana babwe.

Chino nicho chilomo cha Nehemia okhwa Hakalia.
Mu mwesi kwe Kisilefu, mu mwiiko kwe kamakhumi kabili naba mu lukoba luboofu lwa Susa.
Hanani, mulala khu bawandaayase ola khukhwama e Yuda alala ne sipupu sie babaandu be siseecha babaandi. Ne abareeba khuloondekhana ne Yerusalemu ne khu Bayuda babaona khukhwama mu
Bamboolela bali, “Abo babarama mu lukoongo
Nga ne naulila kamakhuwa kano, nekhala asi mala nalila. Nalila khu ndaalo chingali. Nachilila khusila khulia ne khusaba ebweeni wa Wele owe mwikulu.
Naloma ndi, “Ee, Wele Omunyali Owa Bioosi, Wele owe mwikulu, Wele Omukali lundi owe khuukia, ewe oliinda endakaano yowo ne khuba ne busiime bwa buli lwoosi khwaabo ba baakhusiima ne khuliinda kamalaka kowo.
Rekeeresia mala obone, lisaba lio omukholi wowo nilio ndikho esaba ebweeni wowo siilo ne kumuusi. Esabila bakholi bowo, babaandu ba Isiraeli. Niyama bumayaanu bwefwe nibwo khwakhukholela. Ee, ese ne be nju yefwe khwakholile bumayaanu.
Khwakhukholele kamamayaanu lukali. Se khwaliinda kamalaka niko walaka omukholi wowo Musa tawe.
Khebulila niko walaka omukholi wowo Musa oli, ‘Enywe mwalekha khuba babeyikinwa ta, nja khumusalanisia mu kholo chichiindi.
Ne kakhali mwaba ne mungalukhila mala muliinde kamalaka kase nja khumukobosia abuundu niio narobora khukhunjisaayilao, mwakhaba ne mwasalanila mwiloba lioosi.’
“Bali bakholi bowo, lundi babaandu bowo nibo ewe wasikula ne bunyali bwowo bukali, ne kamaani kowo.
Ee Wele Omunyali Owa Bioosi, rekeeresia lisaba lio mukholi wowo, ne lisaba lie bakholi bowo babasiima khuba ne buriaani khwiwe. Ana bukhili khu mukholi wowo, mala okhole omwami akholele siisa.” Nono ese naba omusuti owe sikoombe sio omwami.

Mu mwesi kwa Nisani, kumwiiko kukhola kamakhumi kabili mu bwami bwa Aritashasita endali yareerwa ebweeni wo omwami. Nabukula endali naelesia omwami. Nono abeele ekhasulunyakho ebweeni wewe tawe.
Nio omwami andeeba ali, “Siina sikila ne osuluunye mala se olikho olwala ta? Okhuno khuli khubiililwa khwe kumwoyo.” Mala naria lukali.
Omwami andeeba ali, “Wenya sinaanu?” Nio nasaba Wele owe mwikulu.
Naboolela omwami Aritashasita endi, “Liaaba ne lisiimisia omwami ne naaba ne enyoola siisa ebweeni wowo, ndekhe enje mu sibala sia Yuda, mu lukoba nimwo bakuuka base basiikhwa, mala ndwombakhe lundi.”
Nio omwami andeeba ali (Kwini yesi aaba amwikhaaleo), “Okhamaleyo siise siina ne olikobola liina?” Nono liasiimisia omwami enje, mala namua biise.
Nio naboolela omwami ndi, “Liaaba ne likhusiimisia mbe chibarwa embilile babemeelesi be lukoongo
Lundi mbe ebarwa mbilile Asafu, omuliindi owe kimisiru kio mwami, ambelesie kimirongooro kie khukhola bilibwa bie lukoba luliinda Lukaangu, ne kamasiisi ke lukoba, ne enju niyo nja khumenyamo.” Omwami Aritashasita ambelesia nibio namusaba, sikila Wele aba ne nase.
Nacha naelesia babemeelesi be lukoongo ebweeni we luluuchi lwa Efurati chibarwa cho mwami. Omwami aba anduma ne babemeelesi be banamae nende be chifarasi.
Ne kakhali Sanibalati, khukhwama mu lukoba lwe Beti-horoni, ne Tobia, omukholi owe mu sibala sia Amoni, baulila kano, liababeelesia lukali. Liababeelesia khuulila bali omundu echile khukholela Isiraeli kamalayi.
Nio nacha e Yerusalemu, mala nabayo khu ndaalo chitaru.
Nio nenyokha mu silo, ne babaandu batiiti bari; ne se naboolelakho omundu yesi yesi nilio Wele ara mu mwoyo kwase khukholela Yerusalemu ta. Esaang'i ekiindi se yabakhowo ta ne ekhali epunda niyo naninakho yong'ene.
Narura silo nabirira mu Silibwa sie Litooma khukhwola khu sebele eye endemu khukhwola khu Silibwa sie Kamasisie. Naloleelesia kamasiisi ka Yerusalemu kakatechukha ne bilibwa bialwo bibiosebwa ne kumulilo.
Nio nacha khu Sebele eye Silibwa ne Litiisi lio mwami. Ne kakhali epunda niyo naba nayo se yanyala khunyoola engila yosi yosi khubirirakho ta.
Narura mu silo nabirira mwitooma, naloleelesia lisiisi. Nio nakobola nelayo khubirira e Silibwa sie Litooma.
Babemeelesi se bamanya niio njile namwe nisio naba ne ekhola ta. Lundi yaba esili khuboolelakho Bayaudi basaayi, bakoosi ne babemeelesi ne babaandi boosi babenyekhana khukhola kumulimo.
Nio nababoolela endi, “Lola butinyu nibwo khulimo, nga lukoba lwa Yerusalemu ne lwonakibwe ne bilibwa bialwo biosebwa. Yiicha khwombakhe lisiisi lie lukoba lwa Yerusalemu mala khwirusiekho chisoni.”
Nababoolela nga Wele ne anjeeta, ne kamakhuwa niko omwami Aritashasita amboolela. Nio baloma bali, “Lekha khwinyokhe mala khwombakhe lundi.” Beelesia kumwoyo khulwe khukhola kimilimo kimilayi.
Ne kakhali nga Sanibalati Omuhoroni, Tobia omukholi Omuamoni owaba omwaraabu olaangwa Keshemu ne baulila niko khwerekekha khukhola, bakhuchekheelela mala bakhulekelesia ne baloma bali, “Siindu siina nisio mulikho mukhola sino? Mulikho muba bareengu khu mwami?”
Nio nabakobosia endi, “Wele owe mwikulu acha khukhukhola efwe khunyale. Efwe khuli bakholi bewe, khucha khwinyokha mala khwombakhe. Ne kakhali enywe se mulikho ne kumukabwa namwe sisienyekhana khuba sisienywe namwe likhebulilwa mu Yerusalemu ta.”

Eliashibu Omusaayi Omukhulu Lukali ne basaayi basie benyokha bombakha
Babaandu ba Yeriko bombakha khuloonda khu niye. Ne Sakuri okhwa Imuri naye ombakha khuloonda khu baandu ba Yeriko.
Ba okhwa Hasena bombakha Silibwa sie Ng'eeni. Basimikha kimitalaachi kiasio ne bilibwa abuundu abio, mala bara bikhomekho ne bibia bie khukhwikalilao silibwa.
Owabaloondakho khukhwombakha aba Meremoti, okhwa Uria omwichukhulu Hakosi. Owamuloondela mu khwombakha aba Meshulamu okhwa Berekia omwichukhulu Meshesabeli. Enyuma wewe Satoki okhwa Baana ombakha.
Babaandu ba Tekoa bombakha khuloonda khu Satoki. Ne kakhali babaandu be lukoosi ba Tekoa se berusia khukhola kimilimo tawe.
Yoyada okhwa Pasea ne Meshulamu okhwa Besodeya bombakha lundi Silibwa Siikhale
Melatia khukhwama e Kibeoni, Yadoni khukhwama e Meronoti, ne babaandu ba Kibeoni ne Misipa bombakha khuloonda khu Yoyada okhwa Pasea. Babaandu ba Kibeoni ne Misipa bemeelelwa ne omuruki owe lukoongo ebweeni we luluuchi lwa Efurati.
Babaloondakho baba Usieli okhwa Hariaya, omubasi. Ombakha sitonyi siloondakho. Owaloondakho mu khwombakha aba Hanania, omukholi owe kamafura kaunya bulayi. Bombakha lisiisi lia Yerusalemu khukhwola khu Lisiisi Libalaayi.
Refaya okhwa Huri, omwami owe lubeka lulala lwe lukoongo lwa Yerusalemu, ombakha sitonyi siloondakho.
Yedaya okhwa Harumafu ombakha sitonyi sisialoondakho sisiaba siimbi ne enju yewe. Hatushi okhwa Hashabuneya ombakha sitonyi sisialoondakho.
Malichiya okhwa Harimu ne Hashubu okhwa Pahati-moabu bombakha sitonyi sisiindi ne Enjeko eye Kamayika.
Owamuloondela khukhwombakha Shalumu okhwa Haloheshi. Aba omwimeelesi owe lubeka lulala lwe lukoongo lwa Yerusalemu. Ombakha sitonyi esio alala ne bakhaana bewe.
Hanuni ne bamenywa be mu lukoba lwa Sanoa bombakha lundi Silibwa sie Litooma. Basimikha bilibwa, barakho bikhomekho ne bibia khukhwikalilao silibwa, ne khukhwombakha lisiisi bikele eelefu ndala, khukhwola khu Silibwa sie kamasisie.
Malichiya okhwa Rekabu, omwimeelesi owe lubeka lulala lwe lukoongo lwa Beti-hakikeremu, ombakha lundi Silibwa sie kamasisie. Asimikha bilibwa mala aramo bikhomekho ne bibia khulwe khukhwikalilao silibwa.
Shalumu okhwa Kolihose, omwimeelesi owe lukoongo lwa Misipa, ombakha Silibwa sie kumusiingi. Asimikha bilibwa mala aramo bikhomekho ne bibia. Lundi ombakha lisiisi lie litiisi lia Sheba, lie siluundu sio mwami. Ombakha khukhwola bitoboko bibiikha asi khukhwama mu Lukoba lwa Daudi.
Enyuma wewe, Nehemia okhwa Asibuki, omwimeelesi owe lubeka lulala lwe lukoongo lwa Beti-suri, ombakha sitonyi sisiindi. Ombakha khukhwola abuundu e siliindwa sia Daudi, a litiisi ne enju eye banamae.
Enyuma wa Nehemia Balawi bombakha. Owanyoa aba Rehumu okhwa Bani. Owamuloondela aba Hashabiya.
Omwimeelesi owe lubeka lulala lwe lukoongo lwa Keila. Ombakha khulwe lukoongo lwewe.
Enyuma wewe bawandaaye bombakha. Baba Bavai okhwa Henadadi, omwimeelesi owe lubeka lulala lwe lukoongo lwa Keila.
Owamuloondakho aba Eseri okhwa Yeshua, omwimeelesi owa Misipa. Ombakha sitonyi sisiindi ebweeni kumwikha a libiikhilo lie bulwaani mu koona.
Ne Baruku okhwa Sabai ombakha sitonyi sisiindi, khukhwama mu koona khukhwola khu muliango kwe enju eyo Omusaayi Omukhulu Lukali Eliashibu.
Enyuma wewe Meremoti okhwa Uria lundi ne omwichukhulu owa Hakosi, ombakha sitonyi sisiindi. Ombakha khukhwama khu muliango kwe enju eyo Omusaayi Omukhulu Lukali Eliashibu khu ndulo khwe enju yewe.
Enyuma we Balawi basaayi be ekeewa bombakha.
Enyuma wabwe Benjamini ne Hashubu bombakha ebweeni we chinju chabwe. Enyuma wabwe. Asaria, okhwa Maseeya, omwichukhulu owa Anania, ombakha siimbi ne enju yewe omwene.
Enyuma wewe Benui okhwa Henadadi ombakha sitonyi sisiindi, khukhwama khu nju eya Asaria khukhwola khu koona.
Palali okhwa Usai ombakha siimbi ne ekhuumbo ne endeleelwa ebonekhela khu nju eyo omwami a luya lwe buliindi. Enyuma wewe Pedaya okhwa Paroshi ombakha.
Ne baliindi be Lukaangu ba baamenya khu Ofeli, bombakha khukhwola ebweeni we Silibwa sie Kameechi ne ebukwe ne endeleelwa ebonekha.
Enyuma we basaayi babaandu be Tekoa bombakha sitonyi sisialoleelela endeleelwa ebonekha khukhwola khu lisiisi lia Ofeli.
Angaaki we Silibwa sie Efarasi basaayi bombakha buli mulala ebweeni we enju yewe.
Enyuma wabwe Satoki okhwa Imeri ombakha ebweeni we enju yewe. Ne Shemaya okhwa Shekania, omuliindi owe silibwa sie ebukwe, ombakha; enyuma wewe.
Enyuma wewe Hanania okhwa Shelemia, ne Hanuni okhwa Salafu okhola sita, bombakha. Ne Meshulamu okhwa Berekia ombakha ebweeni we enju yewe.
Enyuma wewe Malichiya, mulala khu babasi, ombakha khukhwola khu nju eye bakholi be Lukaangu ne eye babofuli ebweeni we Silibwa Siboofu ne lubeka lwe enju eye ngaaki we koona.
Babasi be bibia ne baboofuli bombakha sitonyi akari we lubeka lwe enju eye engaaki eye mu koona ne Silibwa sie Kamakheese.

Sanibalati nga ne aulila ali khwaba khulikho khwombakha lisiisi, aambwa lirima mala akhalala lukali. Akhoma Bayaudi.
Ebweeni we babaasie ne banamae ba Samaria aloma ali, “Bayaudi batekhele bano balikho bakhola siina kane bakalusie biindu nga biaba ku? Baliaana chimbosio ku? Balanyala khumala kumulimo mu ndaalo ndala ku? Balanyala khukhola kamabaale ke khukhwombakha khukhwama mu makiingwi ke kamaumbu kakaya ku?”
Tobia Omuamoni aba amwimileo, mala amukobosia ali, “Ee, lisiisi nilio balikho bombakha, akhaba enjusi enyala yalitechula!”
“Ulila, Ee Wele wefwe sikila bakhukhomile efwe; bakalusilie likhoma liabwe khu bene. Balekhe banuulwe mu sibala nisio balimo nga baambe.
Okhababeela bumayaanu nibwo bakhola ta, lundi okhabwibilila ta, sikila bakhuambisie lirima ebweeni we babombakha.”
Khwako khwachiililila khukhwombakha lisiisi. Khwombakha liola akari we buleeyi bwalio, sikila babaandu baba ne kumwoyo kwe khukhola kimilimo.
Ne kakhali Sanibalati, Tobia ne Baarabu, Baamoni ne Bashidodi, ne baulila bali khukhwombakha lisiisi lia Yerusalemu khulikho khuchiililila, lundi bali bibaanga bie lisiisi bilikho bikalwa, babona bubi bukali.
Boosi bakhola ekwangwaani khukhwicha khukhwibwaakala Yerusalemu ne khusaasia chingoyaani mu lukoba.
Ne khwasaba khu Wele wefwe mala khwarao omuliindi khuliinda siilo ne kumuusi.
Babaandu ba Yuda baloma bali: “Bakholi basuta balikho balua. Ne kamaumbu kakhilile. Se khunyala khukhwombakha lisiisi tawe.”
Ne basiku befwe baloma bali, “Se balamanya, namwe babone ta khukhwola nga ne khucha khubolakho, khubeera ne khukhwimia kimilimo kiabwe.”
Nga Bayaudi ba baamenya ne basiku befwe becha bakhuboolela khukhwola ekhumi bali, “Basiku balama buli abuundu niio bamenya khukhwibwaakala efwe.”
Nara babaandu be chimbalu, kamafumo, ne buyiingo, mu buli abuundu aatomokha, lundi asiangalaamwe enyuma we lisiisi.
Nalola mala nenyokha nio naboolela bakoosi, babemeelesi ne babaandu boosi ndi, “Mukhabaria ta. Khebulila Wele Omunyali Owa Bioosi ali Omukali owe liriisia mala mupanile bawandaayenywe, babaana benywe, bakhasi benywe, ne chingo chenywe.”
Basiku befwe baulila bali khwamala khumanya niko baba ne barekekha, mala bamanya bali Wele onaake lirekekha liabwe. Nio fwesi khwakobolayo khwombakha lisiisi buli mundu khu mulimo kwewe.
Khukhwamila khu ndaalo eyo balala khu bakholi bombakha lisiisi ne babaandi babanula kamafumo, chingabo, ne buyiingo. Mala banamae bakhulu bema enyuma we be nju eya Yuda
ba baaba ne bombakha lisiisi. Abo babasuta bibiindu bibiombakha, bakholela kumukhono mulala, ne kukuundi kwasuta bulwaani.
Ne buli omwombakhi aba eboyile embalu khu nduukhu yewe nga aba ne ombakha. Omundu owaba ne apa e khoombi aba siimbi ne nase.
Naboolela bakoosi ne babemeelesi ne babaandu boosi ndi, “Kimilimo kili kimikali lundi kimibalaayi ne efwe khwasalaniile lukali khwisiisi, omundu khukhwama khu wasie.
Abuundu niio muulila ekhoombi, timao Wele wefwe alakhupanila.”
Nio khwakhola kimilimo ne balala bakangilila kamafumo khukhwama nga busia khukhwola nga ne bwilabula.
Lundi naboolela babaandu mu siise esio endi, “Lekha buli mundu ne bayeeta babwe boosi babe mu Yerusalemu mu silo, nio bakhuliinde mu silo ne khukhola kimilimo kumuusi.”
Nio ese ne babasiange ne bakholi base ne baliindi se khwefuula chingubo siilo tawe. Ne buli mundu asuta bulwaani bwewe mukhono.

Enyuma we siise babaandu bakali, be siseecha nende be siikhasi, barakikha khukhwilila khu Bayaudi basiaabwe.
Balala baloma bali, “Khuli ne lisaaye likali, khwenya biakhulia bikhuyeeta efwe khumenye.”
Babaandi baloma bali, “Khulikho khupa kimisiingo kimikuunda kiefwe ne biluundu bie kimisabibu ne chinju, nio khunyoolemo biakhulia binyala biakhuliinda mu njala.”
Ne babaandi baloma bali, “Khwekopile chirupia khuruunge busuuru bwo mwami bwe kimikuunda ne biluundu biefwe.
Efwe khuli be kholo ndala nga Bayaudi basiefwe. Babaana befwe bali balayi busa nga bababwe. Ne khulayingililanga babaana befwe khuba banasioobi. Balala khu bakhaana befwe babeele banasioobi khale. Ne se khuli nga khunyala ta sikila kimikuunda kiefwe ne biluundu biefwe bie kimisabibu bili mu bunyali bwe babaandu babaandi.”
Nga ne naulila khu kano nakhalala lukali.
Nebaasia mala nekiicha bakoosi ne babemeelesi. Nababoolela ndi, “Mulikho mwenya bukhala khukhwama khu bawandaayenywe.” Nabalaangila libuusiana likali.
Nababoolela ndi, “Efwe nga nilwo khwenyalile, khwasikula bawandaayefwe Bayaudi babakusibwa khu bibala bibiindi. Ne enywe luno mulikho mukusia bawandaayenywe nio bakusibwe khwifwe!” Basila busa ne khuba nende nilio baloma liosi ta.
Nio naloma ndi, “Nilio mulakholanga se lili lilayi tawe. Se mwenyekhana murie Wele wefwe nio mukhiingilile khukhomwa ne basiku befwe Be Chikholo chichiindi?
Khutasa khwako ese ne babasiange ne bakholi base khulikho khubeosia chirupia ne biakhulia. Lekha khubabukulakho bukhala bukali buno.
Bakoboseleyo endaalo eya luno kimikuunda kiabwe, biluundu bie kimisabibu biabwe, biluundu biabwe bie kimiseituni nesichakha sia miseituni, ne chinju chabwe.” Bakobosiele akhaba chirupia, biakhulia, kimisabibu, endali ne kamafura nibio mwababukulanga.
Nio baloma bali, “Khulabakobosiela ne se khulibenyakho siindu tawe. Khulakhola nga nilwo olomile.” Nalaanga basaayi mala nabakhola khukhwechuba khukhola niko balaka.
Nio nasiisimula engubo yase niyo niboela munda mala naloma endi, “Wele akhoya asiisimula buli mundu khukhwama munju yewe ne kimilimo kiewe okhabiikha endakaano yewe tawe. Akhoya asisimulwa mala alekhwe busa.” Ne libuusiana lioosi liakobosia lili, “Kabe kario!” Bafumia Wele Omunyali Owa Bioosi. Mala babaandu bakhola nga balaka.
Khukhwama mu siise nisio naroborwa khuba omuruki owa Yuda, khukhwama khu mwiiko kwe kamakhumi kibili khukhwola khu mwiiko kwe kamakhumi kataru na kibili nikio Aritashasita abela omwami, balebe base ne samwene se khwaliakho siakhulia sisienyikha khuuba sisiase nga omuruki tawe.
Babemeelesi ba baaba ebweeni wase bara busiro khu baandu, ne lundi bababukulakho biakhulia ne endali, khutasa khu bitonyi bie efwesa kamakhumi kane. Akhaba bakholi babwe bamiina babaandu. Ne ese se nakhola ndio ta, sikila naria Wele.
Nara kamaani kase koosi mu khwombakha lundi lisiisi, ne se nenya khubukulakho kamaloba tawe. Lundi bakholi base boosi baba mu bwombakhi.
Lundi nalisia Bayaudi ne babemeelesi babwe emia ndala ne kamakhumi karaano khutasa khwaabo babecha khwise khukhwama mu kholo chili siimbi.
Buli endaalo nabalisia eeyi ndala, kamakheese kamanefu sita, ne chingokho chingali. Ne buli chindaalo likhumi nabakabila endali. Ne kakhaba kario se nasaba biakhulia nibio benyekhana bambelesie nga omuruki tawe. Nakhola ndio sikila babaandu baba ne busiro bukali.
Khebulila, Ee Wele Omunyali Owa Bioosi khulwe bulayi bwase koosi niko ekholeele babaandu bano.

Sanibalati, Tobia, Keshemu Omwaraabu, ne basiku befwe babaandi boosi baulila bali namalile khukhwombakha lisiisi. Lundi baulila bali mbao bibaanga bibialekhwamo ta, (akhaba ne khwaba ne khusiili khura kimiliango mu bilibwa.)
Khwako Sanibalati ne Keshemu bandumira burume ne baloma bali, “Yiicha khwakaanane, mu sirekere silala mu siangalaamwe sia Ono.” Ne kakhali benya khu khukholela ese kamabi.
Naruma barume khubaboolela endi, “Endikho khola kimilimo kimikali ne se enyala necha tawe. Siina sikila ndekhe kimilimo mala niche niio muli?”
Bandumira burume buno ne bubwene khukhwola khane, ne buli siise nabarumira likalusio liliene ne liliene.
Nio Sanibalati, mungila eng'ene ne eng'ene arumania omukholi wewe khwise lukhola kharaano, ne ebarwa ekhali efuunikhe tawe mu makhono kewe.
Kakabamo kaba: “Kabolekhwe mu chikholo, ne Kashimu yesi alomakho, bali ewe ne Bayaudi mwenya khukhola bureengu. Esino nisio sikila ne mulikho mwombakha lisiisi. Ne ewe wenya khuba omwami wabwe khuloondekhana ne chilomo chino?
Lundi bali khurekekha bang'oosi khulangilila mu Yerusalemu khuloondekhana ne nawe bali, omwami aliio mu Yuda. Ne nono lilaboolelwa omwami khuloondekhana ne kamakhuwa kano. Nono yiicha khwakaanane khulomalome khu makhuwa kano.”
Namurumira likalusio ndi: “Mbao sisiikholekha nga nilwo oloma tawe. Wekhochochile busa wamwene.”
Benya khukhuriikhirisia ne bebaasia bali khulareenga mala kimilimo kikhaywe khukhwikholekha. “Nono, Ee Wele Omunyali Owa Bioosi mbelesie kamaani!”
Ne nga nacha munju eya Shemaya okhwa Delaya omwichukhulu owa Mehetabeli, owabowa munju yewe, amboolela ali, “Lekha khwakaanane munju eya Wele Omunyali Owa Bioosi, mala khukhomekhe kimiliango, sikila balikho becha khukhwira ewe, silo siosi siosi banyala becha khukhwira ewe.”
Ne kakhali nakobosia ndi, “Omundu nga ese nyala nelukha ku? Omundu nga ese nyala nacha mu Lukaangu mala naba omulamu ku? Se endachamo tawe.”
Namanya endi Wele se aba omurumire tawe, ne akhali Tobia ne Sanibalati yaba bamukulile khuloma ario.
Bamukula khulwe sifuno sino: Mbe omuri mala khole bumayaanu nio bambelesie lisina libi mala bakhome.
Nasaba Wele ndi, “Khebulila Tobia ne Sanibalati Ee Wele wase khuloondekhana ne bibiindu nibio bakholile bino. Khebulila omung'oosi omukhasi Noadia ne bang'oosi babaandi boosi babenya khukhundikhirisia.”
Nio lisiisi liawa khukhwombakhwa khu ndaalo eye kamakhumi kabili na chiraano eye kumwesi kwa Elulu. Lisiisi liabukula chindaalo kamakhumi karaano na chibili khukhwombakhwa.
Nga basiku befwe boosi ne chikholo chichakhubotookhelela ne baulilakho, baria, mala chisoni chabatiila. Babona bali kimilimo kino kiakholeekhe khulwe buyeeti bwa Wele.
Khutasa khwako mu biise ebio bakoosi ba Yuda baruma chibarwa chingali khu Tobia ne Tobia naye yesi abaandikila chibarwa.
Babaandu bakali mu Yuda baba lubeka lwewe mu khwechuba sikila aba musaani owa Shekenia okhwa Ara. Omwana wewe Yehohanani akhwa omukhaana owa Meshulamu, okhwa Berekia.
Lundi balomaloma khu malayi kewe ebweeni wase mala ne bamuboolela niko naloma. Ne Tobia aruma chibarwa khukhundikhirisia.

Lisiisi liombakhwa, bilibwa biemisibwa, ne baliindi babembi be kimienya ne Balawi babaandi baroborwa.
Narao wandaayase Hanani, ne Hanania komanda owe lukoba khuliinda lukoba lwa Yerusalemu. Hanania aba omweyikinwa lundi omundu owaria Wele khukhila babaandi.
Nababoolela ndi, “Bilibwa bia Yerusalemu biikulibwe khukhwola mwiangilwe. Ne lundi mwikale ne khukhomekha kimiliango baliindi ne basiili khurura khu milimo enyanga ne ekwa. Robora baliindi khukhwama mu baandu bamenyile mu Yerusalemu, ne buli mulala khuliinda siimbi ne chinju chabwe.”
Lukoba lwa Yerusalemu lwaba lukali lundi lubalaayi, ne kakhali babaandu ba babaamo baba batiiti, lundi chinju chaba chikhombakhwa tawe.
Wele ambelesia limanya khubuusia bakoosi ne babemeelesi ne babaandu nio babalwe khuloondekhana ne lisaaye liabwe. Nanyoola sitabu sie lisaaye lilianyoa khukobola khukhwama mu mbaambe. Yaba kaandikwamo bali:
Abano nibo babaandu be lukoongo babakobola khukhwama mu mbaambe. Bali nibo omwami Nebukadinesa, owa Babiloni abukula ayila mu mbaambe. Bakobola e Yerusalemu ne Yuda, buli sia mulala mu lukoba lwewe.
Bakobola ne Serubabeli, Yoshua, Nehemia, Asaria, Ramia, Nahamani, Modekai, Bilishani, Misipereti, Bikibai, Nehumu, ne Baana.
Obuno nibwo bukali bwe babaandu ba Isiraeli: Lisaaye lia Paroshi liaba babaandu chielefu chibili emia ndala ne kamakhumi saba na babili.
Lisaaye lia Shefatia baba chimia chitaru ne kamakhumi saba na babili.
Lisaaye lia Ara liaba chimia sita ne kamakhumi karaano na babili.
Lisaaye lia Pahati-moabu (ba baaba lisaaye lia Yeshua ne Yoabu) baba chielefu chibili ne chimia munaane ne likhumi na munaane.
Be lisaaye lia Elamu baba eelefu ndala ne chimia chibili kamakhumi karaano na bane.
Be lisaaye lia Satu baba chimia munaane ne kamakhumi kane na baraano.
Be lisaaye lia Sakai, baba chimia saba ne kamakhumi sita.
Be lisaaye lia Binui, baba chimia sita ne kamakhumi kane na munaane.
Be lisaaye lia Bebai, baba chimia sita ne kamakhumi kabili na munaane.
Be lisaaye lia Asigadi, baba chielefu chibili ne chimia chitaru ne kamakhumi kabili na babili.
Be lisaaye lia Adonikamu, baba chimia sita ne kamakhumi sita na saba.
Be lisaaye lia Bikibai, baba chielefu chibili ne kamakhumi sita na saba.
Be lisaaye lia Adini, baba chimia sita ne kamakhumi karaano na baraano.
Be lisaaye lia Ateri (ba Hesekia), baba kamakhumi tisa na munaane.
Be lisaaye lia Hashumu, baba chimia chitaru ne kamakhumi kabili na munaane.
Be lisaaye lia Besai, baba chimia chitaru ne kamakhumi kabili ne bane.
Be lisaaye lia Harifu, baba emia ndala ne likhumi na kabili.
Be lisaaye lia Kibeoni, baba kamakhumi tisa na baraano.
Babaandu ba Betelehemu ne Netofa, baba emia ndala ne kamakhumi munaane na munaane.
Babaandu ba Anatoti, emia ndala ne kamakhumi kabili na munaane.
Babaandu ba Boti-Asimaweti, kamakhumi kane na babili.
Babaandu ba Kiriati-Yearimu, Kefira ne Beeroti, chimia saba ne kamakhumi kane na bataru.
Babaandu ba Rama ne Keba, chimia sita ne kamakhumi kabili na mulala.
Babaandu ba Mikimashi, emia ndala ne kamakhumi kabili na babili.
Babaandu ba Beteli ne Ai, emia ndala ne kamakhumi kabili na bataru.
Babaandu ba Nebo babaandi baba kamakhumi karaano na babili.
Ba okhwa Elamu okundi, elefu ndala ne chimia chibili ne kamakhumi karaano na bane.
Ba okhwa Harimu, chimia chitaru ne kamakhumi kabili.
Ba okhwa Yeriko, chimia chitaru ne kamakhumi kane na baraano.
Ba okhwa Lodi, Hadidi, ne Ono, chimia saba ne kamakhumi kabili na mulala.
Ba okhwa Senaha, chielefu chitaru ne chimia tisa ne kamakhumi kataru.
Chino nicho chikholo che basaayi chichakobola khukhwama mu mbaambe. Ba okhwa Yedaya, (babechukhulu ba Yeshua), chimia tisa ne kamakhumi saba na bataru.
Ba okhwa Imeri, eelefu ndala ne kamakhumi karaano na babili.
Ba okhwa Pashuri, eelefu ndala ne chimia chibili ne kamakhumi kane na saba.
Bakhwa Harimu, eelefu ndala ne likhumi na mulala na saba.
Abamo nibo balawi, be lisaaye lia Yeshua ne Kadimieli, (babechukhulu ba Hodeba) kamakhumi saba na bane.
Babembi be kimienya be lisaaye lia Asafu baba emia ndala ne kamakhumi kane na munaane.
Balindi be silibwa be lisaaye lia Shalumu, Ateri, Talimoni, Akubu, Hatita, Shabai emia ndala ne kamakhumi kataru na munaane.
Bakholi be Lukaangu baba: Ba okhwa siha, Hasufa, ne Tabaoti.
Ba okhwa Kerosi, Sia, ne Padoni.
Ba okhwa Lebana, Hakaba, ne Sulimui.
Ba okhwa Hanani, Kideli ne Kahari.
Ba okhwa Reaya, Resini, ne Nekoda.
Ba okhwa Easamu, Usa, ne Pasea.
Ba okhwa Besai, Meunimu, ne Nefusimu.
Ba okhwa Bakibukia, Hakufa, ne Harihuri.
Basiluti, Mehida, Herisha,
Barikosi, Sisera, Tema;
Ba okhwa Nesia ne Hatifa. Chikholo che banasioobi ba Solomoni chichakobola khukhwama mu mbaambe.
Be lisaaye lio mukholi owa Solomoni; ba Sotai, Sofereti, Perida,
Yaala, Parikoni, Kideli;
Shefatia, Hatili, Pokereti-hosebaimu ne ba Amoni.
Bakholi be Lukaangu ne lisaaye lie bakholi ba Solomoni baba chimia chitaru ne kamakhumi tisa na babili.
Abano nibo babecha khukhwama Teli-mela, Teli-harisha, Cherubu, Adoni, ne Imeri. Se banyala khukhwekesia ne baba babechukhulu be Baisiraeli tawe.
Baba: Ba okhwa Delaya, Tobia, Nekoda chimia sita kamakhumi kane na babili.
Lundi babao basaayi bakhamanyikhana sikuuka siabwe ne siama Isiraeli namwe tawe. Baba lisaaye lia Hobaya, lia Hakosi ne lia Barisilayi. Barisilayi aba abukula omukhaana owa Barisilayi nga omukhasi wewe mala alaangwa lisina liewe lie luuya lwo omukhasi wewe.
Babaandu bakhilwa khunyoola kamasina ke sikuuka siabwe nono se bafukiililwa khuba basaayi tawe sikila balolekhana khuba banyaalu.
Omuruki owe Bayaudi ababoolela ali se bakhoyeele balia siakhulia siianwa khu Wele tawe, khukhwola nga Omusaayi ne echa khubao onyala arumikhira Urimu ne Tumimu
Bukali bwaabo babakobola khukhwama mu mbaambe baba chielefu kamakhumi kane na chibili, chimia chitaru ne kamakhumi sita.
Khu bano batasikhakho bakholi babwe be siseecha nende be siikhasi chielefu saba, chimia chitaru ne kamakhumi kataru na saba; babembi be kimienya be siseecha nende be siikhasi chimia chibili ne kamakhumi kane na baraano.
Chifarasi chabwe chaba chimia saba ne kamakhumi kataru na sita, ne chinyumbu chabwe chimia chibili ne kamakhumi kane ne chiraano.
Lundi baba ne chingamia chabwe chimia chine ne kamakhumi kataru na chiraano, ne chipunda chabwe chielefu sita chimia saba ne kamakhumi kabili.
Balala khu bemeelesi be chinju baana buyeeti bwe khung'oona Lukaangu lundi. Omuruki aelesia omubiikhi bitonyi bie sahabu eelefu ndala, bibuumba kamakhumi karaano, chingubo che basaayi chimia chiraano ne kamakhumi kataru.
Babemeelesi Be Chikholo baelesia omubiikhi bitonyi bie sahabu chielefu kamakhumi kabili, bitonyi bie efwesa chielefu chibili ne chimia chibili.
Babaandu babaandi babarama baana bitonyi bie sahabu chielefu kamakhumi kabili, bitonyi bie efwesa chielefu chibili ne chingubo che basaayi kamakhumi sita na saba.

Kumwesi kwa saba Baisiraeli boosi baba ne bamalile khukhwikhala mu ngoba chabwe. Baisiraeli boosi babuusiana mu Yerusalemu, mu siwanja akari we silibwa sie Kameechi. Bareeba Esira Omusaayi lundi omuandiki areere sitabu sie lilaka lia Musa nisio Wele Omunyali Owa Bioosi aelesia Baisiraeli.
Khwako khu ndaalo eye khunyoa eye kumwesi kwa saba Esira areera sitabu sie lilaka abuundu niio yaba babaandu baba ne babusianile. Babaandu be siseecha, be siikhasi, bakhulu babanyala khuulila ne khumanya bebuusiao.
Abasomela Lilaka khukhwama nga ne bwasia khukhwola mwiangilwe. Asoma ne aloleleele akari we siwaanja embi ne silibwa sie kameechi. Mala boosi bamurekeeresia bulayi.
Esira omuandiki eema khu situumi sie lupao sisiombakhwa khubeela kimilimo ekio. Babaandu babamwimao baba: Matitia, Shema, Anaya, Uria, Hilikia, ne Maaseya khu lubeka luseecha ne Pedaya, Mishaeli, Malichiya, Hashumi, Hashibatana, Sakaria, ne Meshulamu lubeka lukhasi.
Esira ekula sitabu ebweeni we babaandu, nga ne abakho angaaki khubakhila. Ne nga ne ekula sitabu, babaandu boosi benyokha bema.
Esira afumia Wele Omunyali Owa Bioosi, Wele omukali. Babaandu boosi basuta kamakhono kabwe mungaaki ne bakobosia bali “Amina, Amina.”
Basikama mala benamila Wele Omunyali Owa Bioosi, ne bubweeni bwabwe bwaloleelela asi.
Balawi babenoselia Lilaka Baba: Yeshua, Bani, Sherebia, Yamini, Akubu, Shabetai, Hotia, Maaseya, Kelita, Asaria, Yosabati, Hanani, ne Pelaia.
Basoma bulayi ne khukhwinoosia sitabu sie khukhwama mu lilaka lia Wele. Balinoosia
Nio Nehemia, owaba omuruki ne Esira, omusaayi lundi omumanyi owe Lilaka, ne Balawi babenosianga Lilaka baboolela babaandu boosi bali, “Endaalo eya luno eli endakatifu khu Wele Omunyali Owa Bioosi, Wele wenywe. Khwako se mukhoyeele mwabeelela namwe mwalila tawe.” Babaandu boosi baba balikho balila nga baulila likhuwa lia Wele Omunyali Owa Bioosi.
Nio ababoolela ali, “Luno khemuche engo mala mulie biakhulia bilayi ne ndali. Mukabekho biakhulia ne bie khunywa bienywe khu baandi bakhali ne nabio tawe. Endaalo eya luno eli endakatifu khu Mwami, khwako mukhasulunya tawe. Sikila busangaafu bwa Wele Omunyali Owa Bioosi buli kamaani kenywe.”
Balawi bachiililila khuoleelesia babaandu ne khubaboolela bali, “Ba baolelefu sikila endaalo yino eli endakatifu. Mukhasulunya ta.”
Khwako babaandu boosi bacha engo mala balia ne khunywa ne busangaafu ne khukabana nibio baba ne nabio ne babaandi, sikila baulila niko babasomela.
Endaalo eya khabili babemeelesi be chikholo boosi, alala ne basaayi ne Balawi, bacha khu Esira khukhweyika kamekisio ke Lilaka.
Banyoola Lilaka nilio Wele Omunyali Owa Bioosi aana khubirira khu Musa liboola lili Baisiraeli bakhoya khumenya mu bisali biise bie mu Naikara eye Bisali.
Babaandu bakhoyelwa khukhwilwacha ne khusalanisia elomo eya Wele Omunyali Owa Bioosi mu Yerusalemu ne mu chingoba chabwe choosi; “Khemuche mu bikulu mala mureere kamasaafu ke khukhwama khu sakia cha miseituni ne kimiseituni kie mundaa, kimibadasi, kiminasi, ne kimirongooro kikiindi kie kamasaafu khukhola bisali khuloondekhana ne kamekisio kakaandikwa mu Lilaka.”
Khwako babaandu bacha banyoola kamasaafu, mala bakhola bisali khu chinju chabwe, mu mako chabwe, mu lumako lwe enju eya Wele Omunyali Owa Bioosi ne babaandu boosi baba embi ne silibwa sie kameechi ne silibwa sia Efuraimu.
Babaandu boosi babakobola khukhwama mu mbaambe bombakha bisali bamenyamo. Bele Baisiraeli basiili khukhola kano khukhwama chindaalo cha Yoshua okhwa Nuni tawe. Buli mundu aba ne busangaafu.
Khukhwama endaalo enyoa eya naikara, khukhwola khu ndaalo emaliilisi, Esira asoma malala khu malaka ka Wele buli ndaalo. Baba ne naikara khu ndaalo saba, mala mu ndaalo eya munaane liabao libuusiana litakatifu khuloondekhana ne lilaka.

Mu ndaalo eye kamakhumi kabili na chine eye kumwesi kumwene, Baisiraeli babuusiana khulwe khusila khulia ne khunywa ne khukhwekesia khubeleela khulwe bumayaanu bwabwe. Befwara kamakunia ne khuchukha lipukhuulu khu mirwe khulwe bubwoni bwabwe.
Baisiraeli beyaula khukhwama khu baakwa boosi. Bema ne beyama bumayaanu bwabwe nende bwe bakuuka babwe.
Khulwe ambi chisa chine bema ne basoma khukhwama mu sitabu sie Lilaka lia Wele Omunyali Owa Bioosi, Wele wabwe. Ne mu saa chine chichiindi beyama bumayaanu bwabwe mala basaaya Wele Omunyali Owa Bioosi, Wele wabwe.
Babema khu situumi sie Balawi, baba, Yeshua, Bani, Kadimieli, Shebania, Buni, Sherebia, Bani, ne Kenani. Basaba Wele Omunyali Owa Bioosi, Wele wabwe ne kumwoyo kwa angaaki.
Nio Balawi; Yeshua, Kadimieli, Bani, Hashabineyi, Sherebia, Hodia, Shebania, ne Petahiya baloma bali,
“Yinyokha angaaki mala mufumie Omwami Wele wenywe,
khukhwama mindali khukhwola mindali.
Lisina liewe lie luyali lifuma,
lili angaaki we chikhabi choosi ne efuma.”
Nio Esira aloma ali, “Ewe, weng'ene oli Wele Omunyali Owa Bioosi, wakhola likulu ne likulu lie angaaki lukali ne ching'enieesi che mungaaki choosi. Wakhola liloba nende bioosi bilikho. Wakhola enyanja ne bioosi bilimo. Ne ewe oaana bulamu khu buli siindu. Bioosi bili khwikulu bikhusaaya ewe.
Ewe, oli Wele Omunyali Owa Bioosi, Wele owarobora Aburamu mala wamulaanga khukhwama Uri mu Babiloni; mala wamulaanga lisina liewe oli Aburahamu.
Wabona oli ali omusuubilwa khwiwe, mala wakhola endakaano ne naye. Wamusuubisia khumuelesia sibala sia Kanaani; Sibala sie Bahiti ne Baamoni, sibala sie Baperisi, Bayebusi, ne Bagirikashi, khu lisaaye liewe. Wabiikha endakaano yowo, sikila oli omuluungi.
Wakhola kamaya nende ke khuukia khu Farao ne khu bemeelesi bewe ne khu baandu be sibala siewe boosi, sikila wamanya oli bafwolobia bakuuka befwe. Ewe wanyoola efuma ne efuma yowo esiiliyo na luno.
Wakabukhasia enyanja yela eyi ne neyi ebweeni wabwe nio babira akari we nyanja khwiloba liliomu. Ne kakhali wamwaata abo ba babatimania mu lusiba lwe kameechi; nga libaale ne litumbula mu meechi ke lusiba.
Mu siise sie kumuusi wabarangirira ne lifuumbi, ne siilo wabakhoselia kumulilo khu ngila niyo bakhoyela bachilekho.
Wecha a sikulu sia Sinai mala walomaloma khukhwama mwikulu khu baandu mala wabaa lilaka lilienyekha ne kamekisio ka ng'ali.
Wabekesia khuliinda e Sabato yowo endakatifu, ne wabaelesia kamalaka kowo khubirira khu mukholi wowo Musa.
Ne nga baba ne njala, wabaelesia siakhulia khukhwama mwikulu, ne nga baba ne bulesia wabaelesia kameechi khukhwama mu lwanda. Wabalaka khu bukula sibala nisio wabasuubisia khubaelesia.
Baloba khuria; mala ke khuukia koosi niko wabakholela; Baluma emirwe mala beroborera omwimeelesi khubakobosia mu burumwa e Misiri. Ne ewe oli Wele obeela, owe kumwalaalo ne siisa, lundi oli kalaa mu khuba ne lirima ne oli ne busiime bukali nono se wabalekha tawe.
Akhaba ne bekholela sifwaani mu lukoondo lwe euunwa mala baloma bali, ‘Oyuno niye wele wefwe owakhurusia khukhwama e Misiri,’ bakhukholela kamabi kamakali.
Ne ewe mu siisa siowo sikali se wabalekha mu sichiimi tawe. Lifuumbi lie kamalesi liabemeelela kumuusi ne lifuumbi lie kumulilo liabemeelela mu silo.
Mu bulayi bwowo wababoolela nisio bakhoyeele bakhole; wabaliisia mana ne khubaelesia kameechi ke khunywa.
Wabaliinda khu miiko kamakhumi kane mu sichiimi mala wabaelesia bioosi nibio benya; chingubo chabwe se chatabukha ta, ne bikele biabwe se biabiimba tawe.
Watasa lisaaye liabwe liaba likali nga ching'enieesi che mwikulu, ne khubareera mu sibala nisio wasuubisia khuelesia bakuuka babwe.
Nio lisaaye liabwe liengila mu sibala omwo ne khusibukula. Wabakhilila babaandu Bakanaani ne babaami babamenyamo. Waelesia babaandu bowo bunyali bwe khukhola nga ne benya khu baandu ne babaami ba Kanaani.
Babaandu bowo batiila chingoba chichabotookhelesibwa ne kamasiisi ne sibala sie ngakha. Babukula chinju chichechulamo bibiindu bilayi, chisebele chichayabwa khale, kimirongooro kie miseituni, nende kie kimisabibu ne kimirongooro kikiindi kie kamatuunda kamakali. Balia buli siosi nisio benya mala banera; bekhoyela bibiindu bioosi nibio wabaelesia.
Khwako wabalekha mu makhono ke basiku babwe, mala babaelesia kumunaanio. Ne mu biise bie kumunaanio bino, bakhulilila ewe mala wabaulila khukhwama mwikulu. Mu siisa siowo sikali wabarumira baonia ba baonia khukhwama mu makhono ke basiku babwe.
Kumuleembe nga ne kwakobola, bakhukholela bumayaanu lundi wabalekha mu makhono ke basiku babwe baba ne bunyali khu nibo. Ne lundi nga bakhukobolela ne khukhulilila wabaulila khukhwama mwikulu, mala buli siise wabareesia mu siisa siowo sikali.
Ewe wabakaania nio obakobosie khu malaka kowo. Ne kakhaba kario baba ne kukwibonio mala baloba kamalaka kowo. Baba ne lilielola, batambamo lilienya ne sileka, balekha khuria kamalaka kowo.
Khu miiko kimikali wabekhaliilikhila ne khubakaania khubirira khu roho, bang'oosi bowo. Khwako wabalekha baulwa ne chikholo che bibala bibiindi.
Ne kakhaba kario, sikila siisa siowo sikali ewe se wabalekha namwe wababunia tawe. Khubeela ewewe oli Wele we kumwalaalo ne siisa.
Ewe oli ne bung'ali bwe khu khuukuuma efwe, sikila ewe wabeele omusuubilwa, ne efwe khwakholile bumayaanu.
Babaami befwe, babemeelesi befwe, bakuuka befwe ne basaayi, se baliindile kamalaka kowo namwe bakhola khuloondekhana nako tawe. Se barekeeresia likaania liowo tawe.
Se bakhukholela ewe mu bwami bwabwe tawe, akhaba ne bekhoyela bilayi nibio wabaelesia, ne kamaloba kamakali lundi ke ngakha. Se balekha chingila chabwe che bumayaanu tawe.
Ne luno khuli banasioobi mu sibala nisio waelesia bakuuka befwe khukhwekhoyela kamatuunda ne bibiindu bilayi biamwo.
Ne bibiaamo bilayi bibiama mu maloba kano bicha khu baami nibo wakhurakho sikila bumayaanu bwefwe. Babaami lundi bali ne bunyali khwifwe ne khu khaafu chefwe. Bakhukholela nisio benya. Khuli mu munaanio kumukali.”
Sikila ako koosi, efwe khulikho khukhola endakaano embandalafu mu maandiko. Ne babemeelesi befwe, Balawi befwe, ne basaayi befwe balikho barakho kimiuuri kiabwe.

Abo babara kimiuuri baba omuruki Nehemia okhwa Hakalia, ne Sedekia.
Seraya, Asaria, ne Yeremia.
Pashuri, Amaria, Malichiya,
Hatushi, Shebania, Maluki;
Harimu, Meremoti, Obadia,
Danieli, Kinetioni, ne Baruku.
Meshulamu, Abicha, Miyamini;
Maasia, Bilikai, ne Shemaya. Abo nibo ba baaba basaayi.
Ne Balawi baba: Yeshua okhwa Asania, Binui owe khu baana ba Henadadi, ne Kadimieli.
Ne khu balebe babwe baba: Shebania, Hodia, Kelita, Pelaia, ne Hanani.
Mika, Rehobu, Hashabiya,
Sakuri, Sherebia, Shebania;
Hodia, Bani ne Beninu.
Ne babemeelesi be babaandu baba: Paroshi, Pahati-moabu, Elamu, Satu, ne Bani.
Buni, Asigadi, Bebai,
Adoniya, Bikibai, ne Adini.
Ateri, Hesekia, Asuri,
Hodia, Hashumu, Besali;
Harifu, Anatoti, Nebai,
Makipiashi, Meshulamu, ne Hesiri.
Meshesabeli, Satoki, ne Yadua;
Pelatia, Hanani, Anaya;
Hoshea, Hanania, Hashubu;
Haloheshi, Piliha, Shobeki,
Rehumu, Hashabina, Maaseya;
Ahia, Hanani, Anani,
Maluki, Harimu ne Baana.
Babaandu babaandi babarama baambana mu liechubo ne silaamo khu Baisiraeli, basaayi, Balawi, baliindi be Lukaangu, babembi be kimienya mu Lukaangu, bakholi be mu Lukaangu, ne babaandi boosi ba baaba bari khwilaka lia Wele beyaula babeene khukhwama khu baakwa. Baba alala ne bakhasi, ne babaana babwe boosi ba baaba bakhulu lundi banyala bamanya siikholekha.
Bano batubaana ne Baisiraeli basiaabwe ne babemeelesi babwe mu khwechuba bali, bacha khumenya khuloondekhana ne Lilaka lia Wele, nilio Wele aana khubirira khu mukholi wewe Musa. Lundi bacha khuria ne khuloonda kamalaka koosi niko Wele Omunyali Owa Bioosi, Wele wefwe akhulaka.
Se khucha khukhwaana ne baakwa bamenyile mu sibala siefwe tawe.
Buli mwiiko khucha khuroosia buli mulala bitonyi biraano bie fwesa khuyeeta khulwe kimilimo kie mu Lukaangu.
Kimilimo kino kili: kumukaati kwe khubao, biakhulia bia buli lwoosi, chisabato, kimieesi kimiya naikara chicharoborwa, bibiindu bitakatifu ne biianwa bie khurusiao bumayaanu khulwa Isiraeli. Lundi biaba khulwe kimilimo kioosi kie munju eya Wele.
Lundi efwe, basaayi ne Balawi, khwapile chikura khureera biianwa bie chiikhu munju eya Wele khuloondekhana ne chikholo chefwe. Khukhachireere mu biise bibienyekha buli mwiiko khulwe khufuunikha khu alutare yo mwami khuloondekhana ne kakaandikwa mu lilaka.
Buli mwiiko khucha khuaana mu Lukaangu siianwa sia buli silimwa sinyoa nisio khukesa lundi sia buli lituunda linyoa khuroba khu bisaala biefwe.
Khucha khureera munju eya Wele Omunyali Owa Bioosi, khu basaayi bakholamo kimilimo, akhaba babaana befwe babele, chimoosi chimbele, ne kamameeme kamabele, nga kaandikwa mwilaka.
Khucha khuyilila basaayi munju eya Wele Omunyali Owa Bioosi bufu buroke khukhwama khu biakhulia nibio khunyoa khukesa buli mwiiko ne bitura biefwe bibiindi bie ndali, kamafura ke kimiseituni, ne bibiaamo bioosi bibiaukhaane. Khucha khuyilila Balawi, baroosia bitonyi bie likhumi mu mikuunda kie mu birekere biefwe, bitonyi bie likhumi khukhwama mu biamo bibiama mu maloba kefwe.
Ne omusaayi khukhwama munju eya Aruni, abao alala ne Balawi bitonyi bie likhumi ne biroosebwa. Ne Balawi bakhoya bareere mu Lukaangu sitonyi khu nibio barosiisie bare mwibiikhilo.
Sikila Baisiraeli ne Balawi bakhoya khureera biianwa bie biakhulia, endali ne kamafura mu libiikhilo. Ao niio bibiindu bie khulilakho bie Lukaangu bibikhwa lundi niio basaayi bali khu milimo, baliindi be Lukaangu, ne babembi be kimienya kie mu Lukaangu bamenyile. Se khucha khwanjukha enju eya Wele wefwe tawe.

Babemeelesi be babaandu baba bamenya mu Yerusalemu. Ne babaandu babaandi baapa chikura khurobora omundu mulala khukhwama mu buli babaandu likhumi bache bamenye mu lukoba lwa Yerusalemu, lukoba lutakatifu. Ne tisa babarama bamenya mu chingoba chabwe.
Babaandu babiita chikhabi abo babeaana khumenya mu Yerusalemu.
Abano nibo babemeelesi be birekere ba baamenya mu Yerusalemu: Balala bamenya mu mikuunda kiabwe mungoba cha Yuda: Baisiraeli, basaayi, Balawi, bakholi be mu Lukaangu ne lisaaye lie bakholi ba Solomoni.
Lisaaye liliindi lia Yuda ne Benjamini liamenya mu Yerusalemu. Be kholo eya Yuda baba: Ataya, okhwa Usia. Ne Usia aba okhwa Sakaria. Sakaria aba okhwa Amaria. Amaria aba okhwa Shefatia, omwana owa Mahaluleli. Mahaluleli aba lisaaye lia Peresi.
Maaseya aba okhwa Baruku lundi omwichukhulu owa Kolihose. Ne Kolihose aba okhwa Hasaya. Hasaya aba okhwa Adaia okhwa Yoyaribu. Yoyaribu aba okhwa Sakaria, khukhwama e Sheela.
Lisaaye lia Peresi liliamenya mu Yerusalemu lioosi liaba chimia chine ne kamakhumi sita na munaane.
Be kholo eya Benjamini baba: Salu okhwa Meshulamu lundi omwichukhulu owa Yoedi. Yoedi aba okhwa Pedaya. Pedaya aba okhwa Kolaya. Maaseya aba okhwa Itieli ne Itieli aba okhwa Yeshaya.
Babaloondakililakho baba Sabai ne Salai, balebe be aembi Salu. Boosi alala, Babenjamini baba chimia tisa ne kamakhumi kabili na munaane ba baamenya mu Yerusalemu.
Yoeli okhwa Sikiri aba omwimeelesi wabwe, ne Yuda okhwa Hasenua aba omwimeelesi Omukhulu owa khabili mu bwimeelesi bwe lukoba.
Basaayi babengila mu Yerusalemu baba: Yedaya okhwa Yoyaribu ne Yakini,
Sereya okhwa Hilikia lundi omwichukhulu owa Meshulamu. Meshulamu aba okhwa Satoki, Satoki aba okhwa Merayo, ne Merayo aba okhwa Ahitubu, owaba Omusaayi Omukhulu Lukali.
Babao balebe babwe babaandi babakholanga munju eya Wele Omunyali Owa Bioosi. Baba boosi chimia munaane ne kamakhumi kabili na babili. Babaandi baba Adaia okhwa Yerohamu lundi omwichukhulu owa Pelalia. Pelalia aba okhwa Amushi, Amushi aba okhwa Sakaria, Sakaria aba okhwa Pashuri, ne Pashuri aba okhwa Malichiya.
Balebe bewe boosi babemeelela chinju baba chimia chibili ne kamakhumi kane na babili. Lundi abao Amashisai okhwa Asareli omwichukhulu owa Asai. Asai aba okhwa Meshilemoti ne Meshilemoti aba okhwa Imeri.
Alala ne bawandaaye, boosi baba babaandu emia ndala ne kamakhumi kabili na munaane, banamae be kamaani. Omwimeelesi wabwe aaba Sabudieli okhwa Hakedolimu.
Balawi baba: Shemaya okhwa Hasubu lundi omwichukhulu owa Asirikamu. Asirikamu aba okhwa Hashabia ne Hashabia aba okhwa Buni.
Shabetai ne Yosabati, baba Balawi bakhulu babemeelelanga kimilimo kie mu Lukaangu.
Abao lundi Matania okhwa Mika. Mika aba okhwa Sabuti lundi omwichukhulu owa Asafu. Arangiriranga babembi be kimienya mu Lukaangu mu lisaba lie lisiima. Oloondela Matania, aba Bakibukia. Lundi abao Abuda, okhwa Shamu lundi omwichukhulu owa Kalali, lisaaye lia Yedutuni.
Balawi chimia chibili ne kamakhumi munaane na bane bamenya mu lukoba lutakatifu lwa Yerusalemu.
Babemeelesi be bilibwa bie Lukaangu baba: Akubu, Talimoni, ne balebe babwe. Boosi alala baba emia ndala ne kamakhumi saba na babili.
Baisiraeli babaandi ne basaayi, ne Balawi babarama, bamenya mu mikuunda kiabwe mu chingoba choosi cha Yuda.
Bakholi be mu Lukaangu bamenya abuundu alaangwa Ofeli mu Yerusalemu asi owa siha ne Kishipa.
Omwimeelesi we Balawi mu Yerusalemu aba Usi okhwa Bani lundi omwichukhulu owa Hashabia. Hashabia aba okhwa Matania ne Mika, Matania aba okhwa Mika ne Mika aba owe kholo eya Asafu. Abano Baba ne kimilimo kie khukhwimba kimienya mu Lukaangu.
Liabao lilaka khukhwama khu mwami khuloondekhana ne babembi be kimienya mu Lukaangu buli ndaalo.
Petahiya okhwa Meshesabeli, aba omulomalomi owo mwami. Meshesabeli aba owe lisaaye lia Sera okhwa Yuda.
Babaandu balala ba Yuda bamenya mu chingoba chili embi ne kimikuunda kiabwe. Bamenya mu Kiriati-Ariba ne birekere biayo, Diboni, Yakabuseeli, ne mu birekere bibili biacho.
Lundi bamenya mu chingoba cha Yeshua, Molata, ne Beti-peleti.
Bamenya mu Hasari-shueli, mu Beerisheba ne birekere bibiachibotookhelela.
Bamenya mu lukoba lwa Sikilaki, mu Makona ne mu birekere biacho.
Bamenya akhaba mu Enirimoni, mu Sora, ne mu Yarimuti.
Mu Sanoa, mu Adulamu, ne mu birekere bie aembi ne chingoba chino. Bamenya mu Lakishi ne mu mikuunda kili aembi, ne mu Aseka ne birekere biasio. Nono Bayuda bamenya mu sibala sia Beerisheba khukhwola khu Litooma lia Hinomu.
Babaandu be kholo eya Benjamini bamenya mu Keba, Mikimashi, Aiya, Beteli, ne mu birekere bie aembi.
Lundi bamenya Anatoti, Nobu, ne Anania.
Hasori, Rama, ne Kitaimu.
Hadidi, Seboimu, ne Nebalati,
Lodi, Ono, ne mu litooma lie bafundi.
Bipupu bibiindi bie Balawi ba baamenya mu sibala sia Yuda babakabania khumenya alala ne babaandu ba Benjamini.

Kano niko kamasina ke basaayi ne Balawi babakobola khukhwama mu mbaambe alala ne Serubabeli okhwa Shealitieli no musaayi Omukhulu Yoshua. Basaayi baba: Seraya, Yeremia, Esira;
Amaria, Maluki, Hatushi;
Shekania, Harimu, Meremoti;
Ido, Kinetioni, Abicha;
Miyamini, Maadiya, Bilikai;
Shemaya, Yoyaribu, Yedaya;
Salu, Amoki, Hilikia, ne Yedaya. Bano baba babemeelesi mu basaayi basiaabwe boosi mu ndaalo cha Yeshua.
Ne Balawi baba: Yeshua, Binui, Kadimieli, Sherebia, Yuda, ne Matania bano boosi baba babemeelesi be kimienya kie khusiima.
Ne Bakibukia, Uno, ne Balawi basiaabwe bang'oona kimienya kie khukhwakanila.
Yoshua aba raraawe owa Yoyakimu; Yoyakimu aba raraawe owa Eliashibu; Eliashibu aba raraawe owa Yoyada;
Yoyada aba raraawe owa Yonasani; ne Yonasani aba raraawe owa Yadua.
Yoyakimu nga ne aba Omusaayi Omukhulu Lukali, basaayi baloondakho ba baaba nibo babemeelesi be chikholo che busaayi: Meraya wenju eya Seraya; Hanania, wenju eya Yeremia;
Meshulamu, eya Esira; Yehohanani, wenju eya Amaria;
Yonasani, wenju eya Maluki; Yosefu, Shefania;
Adina, wenju eya Harimu; Helikai, wenju eya Meraioti;
Helikai wenju eya Meraioti, Sakaria wenju eya Ido, Meshulamu wenju eya Kinetioni,
Sikiri, wenju eya Abia, Miyamini, Pilitai wenju eya Maodia;
Shamua, wenju eya Bilikai, Yehonatani, wenju eya Shemaya;
Matenai, wenju eya Yoyaribu; Usi, wenju eya Yedaya;
Kalai, wenju eya Salai, Eberi, wenju eya Amoki;
Hashabia, wenju eya Hilikia; ne Natanieli, wenju eya Yedaya.
Kamasina ke babemeelesi be chinju che Balawi ne basaayi kaandikwa mu biise bia Eliashibu, Yoyada, Yoanani, ne Yadua. Biise ebio Dario aba omwami owa Pasha.
Babemeelesi be lisaaye lie Balawi, baandikwa mu sitabu sie chingano che Babaami khukhwola mu biise bia Yoanani, okhwa Eliashibu.
Ne babemeelesi be Balawi baba: Hashabia, Sherebia, Yeshua, ne Binui
Balindi be Lukaangu babaliinda chisiro che sirara mu bilibwa bie Lukaangu baba: Matania, Bakibukia, Obadia, Meshulamu, Talimoni ne Akubu.
Babaandu bano babao mu siise sia Yoyakimu, okhwa Yeshua lundi omwichukhulu owa Yosataki. Ne lundi babao mu siise sio muruki Nehemia, lundi mu siise sio musaayi Esira, owaba omuandiki owe Lilaka.
Mu siise sie khuaana lisiisi lie lukoba lwa Yerusalemu khu Wele, Balawi barerwa Yerusalemu khukhwama buli abuundu niio baba ne bamenya. Bakhola naikara eye liaana ne khusiima. Bemba kimienya kie khusiima ne baapa bibiindu bie khu khuupania alala mu mienya, kamatuungu, ne biilili.
Lisaaye lia Lawi lie babembi be kimienya liabuusiana khukhwama mu mbeka nimwo bamenyanga ambi ne Yerusalemu ne khukhwama mu birekere bia embi ne Netofati.
Lundi bama e Beti-Kilikali, Keba, ne Asimabeti. Babembi abo baba bombakha birekere biabwe ambi ne Yerusalemu.
Basaayi ne Balawi bekwalaasia babeene nio bakwalaasia babaandu, bilibwa, ne lisiisi lie lukoba.
Nio nabuusia babemeelesi Ba Yuda khu ngaaki khwe lisiisi ne khubawa buliindi bwe bipupu biboofu bibili khukeenda khubotookhelela lukoba ne, khusiima Wele.
Sipupu silala siacha khu ngaaki khwisiisi kumukhono kumuseecha luloleelela silibwa sie kamaandu
Hoshaya akeendela enyuma wabwe ne balala khu bakhulu Ba Yuda bamuloondakho.
Babaloondakho baba: Asaria, Esira, Meshulamu,
Yuda, Benjamini, Shemaya ne Yeremia.
Basaayi balalakho baele baba ne chikhoombi: Sakaria, okhwa Yonasani lundi omwichukhulu owa Shemaya. Shemaya aba okhwa Matania. Matania aba okhwa Mikaya, ne Mikaya aaba okhwa Sakuri, ne Sakuri aaba okhwa Asafu.
Sakaria aloondakho ne babaandu babaandi be kholo yewe. Baba Shemaya, Asareli Milalai, Kilalai, Maai, Netaneli, Yuda, ne Hanani. Boosi baapa bibiindu bie kimienya bibiapibwa no mwami Daudi omundu owa Wele. Esira omuandiki akeendela ebweeni wabwe.
Bacha khukhwama asilibwa sie sebele baniina bukololofu khu bikiingi bacha khu ndeleelwa khwe Lukoba lwa Daudi. Khubirira anju eya Daudi, ne khukobola khwisiisi asilibwa sie kameechi, lubeka lwe bukwe we lukoba.
Sipupu sie khabili siabo babasiima siacha lubeka lukhasi khu lukhingiki lwe khu ngaaki khwe lisiisi. Mala nasiloondakho ne babaandu balalakho. Khwakeenda khwabirira khu ndeleelwa eye bibiosio khukhwola khu lisiisi libalaayi.
Ne khukhwama ebweeneyo khwacha khwabirira khu silibwa sia Efuraimu, silibwa sia Yeshana
Khwako bipupu bioombi biabo babasiima Wele biema munju eya Wele.
Khutubakho ne balala khu bemeelesi ba baaba ne nase.
Ne sipupu sie basaayi, sisiapa chikhoombi siabamo: Eliakimu, Maaseya, Miniamini, Mikaya, Elioenai, Sakaria, ne Hanania.
Babaandu babaandi ba babayo baba: Maaseya, Shemaya, Eliesa, Usi, Yehohanani, Malichiya, Elamu, ne Eseri. Babembi, bemba kimienya ne bemeelelwa ne Yesirahia.
Endaalo ng'eneyo babaandu baana chimbosio chingali mala baba ne busangaafu sikila Wele abaelesia basangaafu bukali. Bakhasi ne babaana batubaana mu khufumia. Ne luyoka lwe busangaafu mu Yerusalemu lwauliilikhana aleeyi.
Mu siise sienesio babaandu baroborwa khuliinda birara. Birara bino biaba bie khubikhamo biianwa, bibiaamo bie khunyoa, ne sitonyi sie khumi sie babaandu. Babaandu bano baba ne bunyali bwe khuroosia khukhwama mu mikuunda kili mu chingoba chichaukhaane khulwe basaayi ne Balawi khuloondekhana ne lilaka. Babaandu Ba Yuda boosi basangalila khukholela basaayi ne Balawi ba babakholelanga.
Bakhola kimilimo kia Wele wabwe kie khukhwikwalaasia. Babembi ne baliindi be mu Lukaangu bosi bakhola kimilimo kiabwe khuloondekhana ne kamalaka niko omwami Daudi no mwana wewe Solomoni balaka.
Mu siise sio mwami Daudi ne omwiimbi owe kimienya Asafu khale akho, abao omwimeelesi owe babembi owemeelelanga kimienya kie khufumia ne khusiima Wele.
Mu biise bia Serubabeli akhaba ne mu biise bia Nehemia, Baisiraeli boosi baana biianwa bia buli ndaalo khulwe buyeeti bwe babembi be kimienya ne baliindi be Lukaangu. Lundi baukhasia bitonyi bie Balawi. Ne Balawi nabo baukhasia sitonyi sisienyibwa khuelesibwa be lisaaye lia Aruni.

Lino liaba lirio sikila babaandu ba Amoni ne ba Moabu se bawa Baisiraeli siakhulia ne kameechi nga ne baba khu ngila ne bama e Misiri tawe. Ne kakhali bakula Balamu khulaama Isiraeli. Ne kakhaba kario Wele wefwe ayusia silaamo khuba chikhabi.
Baisiraeli nga ne baulila lilaka lino ne lisomwa, barusia baakwa boosi khukhwama mu nibo.
Kano ne kakhekholekha tawe, omusaayi Eliashibu, owaba omwimeelesi owe birara bie Lukaangu, aba auliilisiana ne Tobia.
Afukiilila Tobia khurumikhira lusiro lulala lukali lwe sirara sie khubungamo biianwa bie bilimwa ne biiunya bulayi, biianwa bie bibiindu bie khurumikhira mu Lukaangu, biianwa khulwa basaayi, ne sitonyi sie likhumi sie bilimwa, endali, ne kamafura ke kumuseituni ke Balawi, khu bembi ne baliindi be Lukaangu. Lundi sirara esio siabiikhanga biianwa bie Basaayi.
Kano koosi ne kekholekha ese se naba ne mu Yerusalemu tawe. Kekholekha mu mwiiko kwe kamakhumi kataru na kibili nikwo Aritashasita
Nga nakobola e Yerusalemu, nesiindukha khunyoola bumayaanu nibwo Eliashibu akhola khufukiilila Tobia khurumikhira lusiro lwe mu Lukaangu.
Naambwa lirima likali mala namwaataka enje bibiindu bia Tobia bioosi.
Nio narusia kamalaka bakwalaasie chisiro. Mala nakalusiamo bibiindu bie nju eya Wele Omunyali Owa Bioosi: biianwa bie biakhulia nende bie bibiindu biiunya bulayi.
Lundi nanyoola Babembi be kimienya mu Lukaangu ne Balawi baba barura mu Yerusalemu bakobola mu mikuunda kiabwe, sikila babaandu se babaelesianga kumukabwa kwabwe tawe.
Nekiicha babemeelesi ne khubareeba ndi, “Siina sikila ne mukhaliinda enju eya Wele Omunyali Owa Bioosi tawe?” Mala nakobosia Balawi ne babembi khu milimo kiabwe.
Nio babaandu Baisiraeli boosi barakikha lundi khureera mu birara bie Lukaangu sitonyi sie khumi siabwe sie bilimwa, endali, ne kamafura ke kumuseituni.
Narobora babaandu bano khukhwimeelela birara: Omusaayi Shelemia; omuandiki Satoki, ne omulawi Pedaya. Naelesia Hanani okhwa Sakuri, omwichukhulu owa Matania bunyali bwe khuba omuloondi wabwe. Babaandu bano baba babeyikinwa. Kimilimo kiabwe kiaba khukabila bakholi basiaabwe bikabwa.
Khebulile ese, Wele wase, khulwe kimilimo kino kioosi. Okhalekelesia busiime bwase ne kimilimo khulwe Lukaangu tawe.
Babaandu babaandi khukhwama mu lukoba lwa Tiro bamenyanga mu Yerusalemu. Bareera ching'eeni ne bibiindu bie khukusia mu Yerusalemu, ne babikusia khu baandu ba Yuda mu ndaalo eya sabato.
Nio nekiicha babemeelesi Ba Yuda ne khubaboolela ndi; “Mulakholanga bumayaanu siina buno, ne mwonaka endaalo eye sabato?
Bakuukawenywe se bakhola bari nio liakila Wele areera kumunaanio khwifwe ne khu lukoba luno? Mala musichiilililanga khumukhola abe ne lirima likali khu Isiraeli khulwe khukhwonaka endaalo eye sabato.”
Khwako narusia kamalaka bilibwa bioosi bie lukoba bikalwe mu khurakikha khwa buli sabato, khukhwola ekolooba
Lulala namwe khabili bakusi bakusia buli lukano lwe bibiindu bioosi bakona enje we lukoba lwa Yerusalemu.
Nabakania ndi, “Siina sikila ne mukona khwisiisi lie lukoba? Mwakhola murio lundi, nja khumutimania ne kamaani.” Nio khukhwamila ao se bakobolakho lundi mu ndaalo eye sabato tawe.
Nalaka Balawi khukhwikwalaasia babeene nio bache mala balinde bilibwa khuba nang'ali bali e sabato eli endakatifu. Khebulile, ese Wele, mu kano koosi, mala ukholele siisa sikila busiime bwowo bukali.
Balala khu baana babwe balomalomanga lulomo lwa Ashitoti namwe lulomo luluundi busa ne se banyala khulomaloma lulomo lwe Bayaudi tawe.
Nalomana ne babaandu abo, nabalaama, naapa babaandi mala nabakhunyulaka lichuune liabwe. Nio nabakhola bechuba mu lisina liowo Wele bali “Mukhaelesia basoleeli babwe bakhaana benywe namwe mwaelesia basoleeli benywe bakhaana babwe tawe.
Bakhasi bakwa nibo babakhola omwami Solomoni akhola bumayaanu. Se aabaao omwami okundi mu bibala bioosi nga niye tawe. Wele amusiima mala amukhola niye omwami owa Isiraeli yoosi. Kakhaba kario, bakhasi bakwa bamukhola onaka.
Ne enywe ne mukhola bumayaanu nga buno aba se muli bari tawe. Ne mukhwa bakhasi bakwa aba se muli basuubilwa khu Wele wefwe tawe.”
Khebulila, Ee Wele, sikila babaandu abo banyaalutia busaayi alala ne ndakaano niyo wakhola ne basaayi ne Balawi.
Khwako nakwalaasia babaandu khukhwama mu buli sisiindu sikeni. Nara basaayi ne balawi khu milimo, nio buli sia mulala amanye kamulimo kwewe.
Narekekha chiikhu chirumikha khulwe khukhwosiela biianwa birerwa khu alutare buli lwoosi mu biise bibienyibwa. Lundi naba na ng'ali ndi bimelwa biabwe bie khunyoa biareribwe.
Khebulila kano koosi, Ee Wele, mala ukholele bulayi.

Mu ndaalo ng'ene echo omwami Ahuswero amiia nali mu lukoba luboofu lwa Susa.
Mu mwiiko kukhola khataru kwe bubwami bwewe, akhola naikara khulwe babemeelesi bewe ne bakholi bewe, babemeelesi bakhulu be banamae ba Pasha ne Baametia, babaandu be efuma ne babemeelesi be chingoongo.
Khulwe chindaalo emia ndala ne kamakhumi munane, Ahuswero ekesia buiinda bukali bwe bubwami bwewe, ne efuma yewe.
Enyuma we chindaalo chino, omwami aakhola naikara khulwe babaandu boosi ba baaba mu lukoba lwa Susa, baiinda ne bataambi sitube. Naikara yamala chindaalo saba. Yakholelwa khu luuya lwe siluundu sie lichipi lio mwami.
Abuundu ao aang'oonebwa ne chipasia chiwaanga ne chimbuusi chichabowa khu mikhanda kie engubo eya katani ne enapeenda khu mbete che efwesa ne khu bisiindi bie kamabaale kamawaanga. Biabao bitaanda bie esahabu ne efwesa khu luya lwe kamabaale kamawaanga, kamabesemu, kang'enang'ena, ne kamabaale ke bukusi bwe angaaki.
Barumikhiranga bikoombe bie esahabu khunywa. Bikoombe bienebio biaba bie chingano chichabukhane. Ne endali eyo omwami yaba engali khuloondekhana ne bulayi bwo mwami.
Mbao owakhiingililwa khunywa tawe namwe mbao owayingiililwa khunywa tawe: Omwami aba aanile lilaka khu bakholi be mwichipi ali buli mundu anywe khuloondekhana nga enya.
Bashiti, mukho omwami yesi akholela bakhasi naikara mu lichipi lio mwami Ahuswero.
Khu ndaalo eya saba eya naikara, omwami Ahuswero aba omusangaafu lukali sikila aba anywele endali. Alaanga bachili saba bababechaanga bakholi bewe: Mehumani, Bisita, Haribona, Bikita, Abakita, Setari, ne Karikasi.
Abalaka bareere omukhasi wewe Bashiti ebweeni wewe ne efwarire ekuutwa eyeewe eye bubwami. Kwini Bashiti aba owe lukoondo lulayi, ne omwami eenya khumwekesia khu baandu ne babemeelesi nga nilwo Bashiti aaba ne lukoondo lulayi.
Ne kakhali Bashiti aloba khukhwicha khuloondekhana ne lilaka lio mwami khubirira khu bachili. Lino liakhola omwami aambwa lirima likali.
Kwaba kumwiima kwo omwami khunyoola likaambila khukhwama khu baandu be limanya. Khwako alaanga babaandu bamanyile kamalaka ne bakhalaki nio bamuboolele nisio akhoyela khukhola.
Babaandu bakesi abo ba baaba siimbi ne naye baba Karishema, Shetari, Adimata, Tarishishi, Meresi, Marisena, ne Memukani. Abano baba babemeelesi saba ba Pasha ne Metia. Babaandu saba bano nibo baba ne bubweyaangu bwe khubona omwami. Abano baba ne bubwimeelesi bwe angaaki mu bwami.
Omwami abareeba ali, “Khuloondekhana ne lilaka, khukhola khuriena kwini Bashiti, sikila alekelesia lilaka lio omwami khubirira khu bachili?”
Nio Memukani alomaloma ebweeni wo mwami ne babemeelesi bewe ali, “Bashiti se akholele omwami yeng'ene bubi tawe. Akholele bubi akhaba babemeelesi bo mwami boosi nende buli mundu oli mu bwami bwa Ahuswero.
Sikila sikholwa sia Kwini Bashiti sino silamanyikhana khu bakhasi boosi mala sibakhole balekelesie baseecha babwe. Balaloma bali, ‘Omwami Ahuswero alaka Kwini Bashiti khukhwicha niio ali, mala aloba khukhwicha.’
Endaalo eya luno bakhasi ba Pasha ne ba Metia bauliilekho kimiima kia Kwini Bashiti, bacha khukiboolela babemeelesi bowo boosi. Liilekelesia ne libiyila bilabaao mu bukali.
Ne liaba ne likhusiimisia omwami, rusia lilaka lie bubwami, mala liaandikwe mu malaka ka Pasha ne Medesi, nio lilekhe khukaluukhasibwa tawe. Lekha liaandikwe lili Bashiti se akhoyela abonekhekho ebweeni wo mwami tawe. Ne omwami akhoya aelesie omukhasi okundi luyali lwe khuba omukhasi owo mwami khukhila Bashiti.
Nga lilaka lio mwami ne lilamanyikhana mu bwami bwewe bubalaayi buno, bakhasi boosi bacha khuba ne liria khu baseecha babwe, akhaba ne bali baiinda namwe bataambi.”
Likaambila lino liasiimisia omwami ne babemeelesi bewe. Nio omwami akhola nga Memukani ne omukelekela.
Aruma chibarwa khu ngoongo che bubwami choosi. Buli lukoongo lwanyoola ebarwa yalwo mu lulomo lwabwe. Chibarwa chaloma chili buli museecha akhoyeele abe omwami owe mungo mwewe.

Enyuma wa kano, lirima lio mwami Ahuswero ne liweele, akhebulila kwini Bashiti, niko akhola, nende niko akhalakilwa.
Nio bakholi babaliindaanga omwami baloma bali, “Khukhoya khuyimile omwami bakhaana be yabwana ne lukoondo lulayi.
Omwami akhoya arobore babemeelesi mu ngoongo choosi mu bwami bwewe mala babuusie bakhaana be eyabwaana be lukoondo lulayi nio babareere mwichipi, mu lukoba lwa Susa. Bakhoya babe mu buliindi bwa Hekai, omuchili omukholi owo mwami oliindaanga bakhasi. Ne bakhoya baebwe kamafura ke khubamiliisia.
Ne omukhaana oosiimisia omwami lukali bamukhole abe Kwini mu bweyaangu bwa Bashiti.” Lino liasangaasia omwami mala akhola ario.
Mu lukoba lwa Susa, abamo Omuyaudi owalaangwa bali Modekai. Aba okhwa Yairi. Yairi aba omwana owa Shimei okhwa Kishi owe ekholo eya Benjamini.
Modekai aba mulala khu baandu babaambwa khukhwama mu Yerusalemu alala ne omwami Yekoniya owa Yuda mala bayilwa mu mbaambe. Omwami Nebukadinesa owe Babiloni niye owabaamba.
Modekai akhusia omwana owa raraawe okundi, bali Esta, owalaangwa bali Hadasa. Amukhusia sikila Esta se aaba ne maayi namwe ne raraawe tawe. Omukhaana yuno aba owe lukoondo lulayi lundi owe kumubili kumulayi. Nga raraawe ne maawe bafwa, Modekai amubukula, ne khumukhusia nga omwana wewe omwene.
Nga omwami ne amala khurusia lilaka liewe, bakhaana bakali bareerwa mu lukoba lwa Susa asi we buliindi bwa Hekai. Akhaba Esta yesi areerwa mwichipi lio mwami asi we buliindi bwa Hekai, owaba omuliindi owe bakhasi.
Esta asiimisia Hekai mala Hekai amusiima. Hekai aba khangu khuelesia Esta kamafura ke khukhwiakha ne siakhulia siewe sie khulia. Amuelesia bakhaana saba babaroborwa khukhwama mwichipi lio mwami khumukholela. Lundi amuelesia niye ne bakhaana bewe abuundu e khumenya alayi mwichipi khukhila boosi.
Nono Esta se amanyisiakho omundu yesi yesi babaandu bewe namwe balebe bewe baaba nanu tawe, sikila Modekai amukaania.
Buli endaalo Modekai akeendanga ebweeni we luuya lwe lichipi lio mwami, khukhwenya khumanya nga Esta ne ali, ne siicha khumwikholekhakho.
Biise bia buli mukhaana bie khukhwirekekheramo khucha ebweeni wo mwami Ahuswero, biaba kimieesi likhumi na kibili. Kano kekholekha enyuma we bakhasi khukhwimiliisia ne kamafura ka marimari khulwe kimieesi sita, ne kamafura kaunya bulayi khulwe kimieesi kikiindi sita. Kano kekholekha khuloondekhana ne kamalaka ke khukhwimiliisia ke bakhasi.
Buli omukhaana nga ne achichanga ebweeni wo mwami mungila yino, bamuechanga buli siindu siosi siosi nisio enyanga khukhwama mwichipi.
Achichangayo ekolooba, ne kumutikhinyi ailwa munju ekiindi eye bakhasi asi we buliindi bwa Shashigasi, omuchili owaba omuliindi owe bakhasi bo mwami nibo aamenyia busa nga basaale. Omukhasi se akobolanga wo mwami lundi ta nabwila omwami ne amulaanga ne lisina liewe kaaba bali amusiimisia.
Siise siola sia Esta khucha wo mwami. Esta aba omukhaana owa Abihaili, raraawe owa Modekai okundi. Modekai aba akhusia Esta nga omwana wewe omwene. Nga bubwasio bwewe khucha ebweeni wo mwami ne bwoola, Esta se asabakho siosi ta ne kakhali nga Hekai omuchili, omwimeelesi we enju eye bakhasi amukelekela. Nio Esta asiimisia buli mundu owamubona.
Esta ailwa ebweeni wo mwami Ahuswero mwichipi lie bubwami, mu mwesi kwe ekhumi, kuuli kumwesi kwa Tebeti. Kwaba kumwiiko kwa saba kwa Ahuswero khuba omwami.
Omwami asiima Esta khukhila bakhasi babaandi boosi. Esta asiimisia omwami lukali khukhilakho bakhaana be eyabwaana babaandi boosi. Amufwara ekuutwa eye khuuba kwini khu murwe kwewe ne khumukhola khuuba kwini mu bweyaangu bwa Bashiti.
Nio omwami aana naikara emboofu khu bemeelesi bewe ne bakholi boosi. Naikara yino yakholwa khulwa Esta. Akhola endaalo eye khuola
Nga bakhaana be eyabwaana babuusibwa alala lukhola khabili, Modekai aba ekhaale a silibwa sio mwami.
Nono Esta, aba asiili khumanyisiakho omundu yesi yesi, balebe bewe namwe babaandu bewe tawe nga Modekai ne amuboolela. Esta aria Modekai bulayi bwene nga ne amuria ne asiili omukhaana omutiiti mu buliindi bwewe.
Mu siise nisio Modekai ekhalaanga a silibwa sio omwami, Bikitana ne Tereshi, bakhalalila omwami Ahuswero, mala benya khumwiira. Babili bano baba bachili bo mwami babaliindaanga luuya lwe khuulilakho.
Nga Modekai ne aulila kano aboolela Esta mukho mwami ne Esta naye aboolela omwami niko Modekai aamuboolela, ne afumia Modekai.
Kamakhuwa kano kamenieelesibwa mala kanyoolekha khuba ka ng'ali. Nio babaandu babili abo basuungwa khu mirongooro. Kano koosi kaandikwa mu sitabu sie chingano, ebweeni wo mwami.

Enyuma wa kano, omwami Ahuswero atasa bukhoongo omundu bali Hamani okhwa Hamedata Omuakaki
Ne bakholi bo mwami boosi ba baaba a silibwa sio mwami bekesia liriana liabwe khu Hamani khulwe khumusikamila ne khumwinamila. Omwami yaba enya bakhole bario. Ne akhali Modekai, aloba khukhola ario.
Bakholi basie babaandi mu bukholi bwe bubwami bamureeba bali, “Sikila siina ne okharia lilaka lio mwami tawe?”
Buli endaalo bamuboolelanga, ne se abarekeeresianga tawe. Nio baboolela Hamani. Bakhola bario nio bamanye Hamani ne anyala afukiilila kumwiima kwa Modekai. Modekai aba ababoolela ali niye ali Omuyaudi.
Hamani nga ne amanya ali Modekai se amusikamilanga ne khumwinamila tawe, aambwa lirima.
Ne kakhali Hamani nga ne aamanya ali Modekai aaba Omuyaudi, akhalaka ali khumuukuuma yeng'ene se khwolaana tawe. Khwako akhola ekwangaani khubunia Bayaudi boosi, babaandu be kholo eye Bayaudi mu bwami bwo mwami Ahauswero.
Mu mwesi kwe khunyoa kulaangwa kwa Nisani, mu mwiiko kwe ekhumi na kibili kwe bubwami bwo mwami Ahuswero, baapa chikura nicho balaanga bali puri khurobora endaalo ne kumwesi niyo Hamani akholelamo bibiindu nibio aaba ne apangile. Chikura echo chapilwa ebweeni wa Hamani mala kumwesi kwe ekhumi na kibili kukwalaangwa bali Atari kwaroborwa.
Nio Hamani aboolela omwami Ahuswero ali, “Eliio ekholo eye babaandu eyasalanila mungoongo choosi che bubwami bwowo. Kamalaka kabwe se kali nga ke babaandu babaandi tawe. Lundi, se baria kamalaka ko omwami tawe. Se buli bulayi khwiwe khubekhaliilikha tawe.
Omwami nosiima, lekha lilaka lirure mala babunisibwe. Ne ese ndaelesia bitonyi bie efwesa chielefu likhumi khu bemeelesi be kimilimo kiowo. Ne babemeelesi bakhare bitonyi ebio mu libiikhilo lio mwami.”
Nio omwami afuula embete eyarumikha nga kumuuri, mala akielesia Hamani omusiku owe Bayaudi, okhwa Hamedata omuakaki.
Omwami aboolela Hamani ali, “Nakhuelesie babaandu ne chirupia. Khola khu nibo nilio obona oli lili lilayi khwiwe.”
Nio khu ndaalo eye likhumi na khataru eye kumwesi kwe khunyoa baandiki bo mwami balaangwa. Baandika koosi niko Hamani alaka. Kamaandike ako kayilwa khu bemeelesi be banamae, babemeelesi be chingoongo boosi ne babemeelesi be babaandu boosi. Buli lukoongo lwanyoola ebarwa yalwo ne buli babaandu banyoola ebarwa mu lulomo lwabwe. Ebarwa yaandikwa mwisina lio mwami Ahuswero mala yarebwakho kumuuri kwo omwami.
Barumwa bayila chibarwa khu ngoongo cho mwami choosi. Kamalaka kakabamo kaba bali Bayaudi boosi, baele ne basaakhulu, bakhasi ne babaana babunisibwe, berwe, baweo boosi khu ndaalo ndala, endaalo eye likhumi na khataru eye kumwesi kwe khumi na kibili kukwalaangwa bali Atari. Khutasa khwako, bibiindu biabwe bioosi biyaaywe.
Ebarwa eyo yaebwa nga lilaka mu buli lukoongo, nio babaandu boosi berekekhe khulwe endaalo eyo.
Barume bacha khangu, khuloondekhana ne lilaka lio mwami. Nio lilaka liarusibwa mu lukoba lwa Susa. Omwami ne Hamani bekhala asi khunywa. Ne kakhali lukoba lwa Susa lwabamo lilisiindukha.

Nga Modekai ne amanya kakaba ne kekholeekhe koosi, atabulaka chingubo chewe mala efwara kamakunia, ne khukhwiakha likokhe. Akeenda mu lukoba, ne akukuula lukali ne lirima.
Aacha ola a muliango kwe silibwa sio mwami. Se engilamo tawe sikila se bafukiililanga omundu ofwarire kamakunia khukhwingilamo tawe.
Buli mu lukoongo nimwo lilaka lio mwami liola, khwabechangao khulila khukali khwe Bayaudi. Beyimana khulia, basooma ne khulila. Bakali befwara kamakunia ne khukhwichukhakho likokhe.
Nga bakholi ba Kwini Esta, bakhaana ne bachili bamuboolela niko Modekai akholile, Kwini Esta abona bubi lukali. Arumira Modekai chingubo afware alekhe kamakunia. Ne kakhali Modekai se achifukiilila tawe.
Nio Esta alaanga Hataki, mulala khu bachili be mwichipi owaroborwa ne omwami nga omukholi owa Esta. Aamulaka ache khu Modekai amanye siina sisiaba ne simunania ne siina sikila ne kaba kario.
Hataki acha khu Modekai abuundu abonekha mu lukoba ebweeni we silibwa sio mwami.
Modekai amuboolela buli siindu sisiamwikholekhakho. Lundi amuboolela sikelo sie chirupia yaba nicho Hamani aasuubisia khura mu libiikhilo lie bubwami, khulwe khubunia Bayaudi.
Modekai lundi aelesia Hataki kamaandike yaba kakarusiibwe mu Susa, khulwe khubuna khwe Bayaudi. Modekai aboolela Hataki khukayilila Esta, amwinoosele kamaandike ako, ne khuboolela Esta ache ekoonjelele omwami ne khumuboolela abe ne siisa khu baandu bewe.
Hataki acha aboolela Esta niko Modekai amuboolela.
Nio Esta aelesia Hataki burume khukobosela Modekai.
Esta aloma ali, “Bakholi bo mwami boosi ne babaandu be mungoongo cho mwami bamanyile bali omundu yesi yesi owe siikhasi ne owe siseecha owingila khu luuya lwo omwami lwe mukari ne akhalangilwe tawe, liliio lilaka lilala, enyekhana erwe. Ne kakhali oyo niye omwami okesielela ne esiimbo yewe eye esahabu yeng'ene niye okherwa tawe. Ese se nalangilwekho khucha ebweeni wo mwami tawe chindaalo kamakhumi kataru.”
Mala baboolela Modekai niko Esta aloma.
Ne Modekai aboolela barume bache baboolele Esta bali, “Okhakanakana oli nga ne oli munju eyo omwami okhaone khukhila Bayaudi babaandi tawe.
Waaba ne osila busa mu siise nga sino siri, buyeeti ne buonia bulecha khu Bayaudi khukhwama abuundu aandi. Ne kakhali ewe ne be nju eya raraao mulibuna. Naanu omanya, wakana wecha mu bwami khulwe siise nga sino siri.”
Nio Esta ababoolela bakobosie Modekai bali,
“Cha obuusie Bayaudi boosi alala baali mu Susa mala mwiyimane khulia mu bweyaangu bwase. Mukhalia namwe mukhanywa sisiindu siosi siosi tawe khu ndaalo chitaru, siilo ne kumuusi. Ese ne bakhaana base bakholi fwesi khulakhola khurio. Enyuma wako ndacha khu mwami akhaba ne likhali khuloondekhana ne lilaka tawe. Kaaba bali ndafwa aba, ndafwa.”
Modekai arekukha mala akhola koosi nga Esta ne amulaka.

Khu ndaalo ekhola khataru, Esta efwara chingubo che bubwami mala acha eema mukari mwe luuya lwe lichipi. Aloleelela lusiro lwo omwami. Omwami aba mukari, ekhaale khu ndebe eye bubwami, ne aloleelele e muliango kwe lichipi.
Nga omwami ne abona Esta emile anje, asangaala, mala amwekeselela esiimbo yewe eye esahabu. Esta acha siimbi mala akitilakho emusia.
Omwami areeba ali, “Kwini Esta siina? Wenya siina? Siosi nisio wenya olanyoola, akhaba sitonyi sie bubwami bwase.”
Esta akobosia ali, “Nosiima omwami, ese nenyile ewe ne Hamani mwiche luno mulie siakhulia sie ekolooba nisio ekhurekekheere ewe.”
Mala omwami akobosia ali, “Reera Hamani khangu, nio khukhole nga Esta ne enya.” Nio omwami ne Hamani bacha khulia siakhulia nisio yaba Esta arekeekhe.
Ne nga baba ne balikho banywa endali, omwami areeba Esta ali, “Wenya siina? Olasinyoola. Osaba siina? Akhaba ne osaba enusu eye bubwami bwase, ndakhuelesia.”
Esta akobosia ali, “Lisaba liase ne lilienya liase nilieli:
Omwami naba ne enyoolile busiime ebweeni wowo, ne lundi ewe ne osiimisiibwe nase, khukhukholela nisio nenya, lekha Hamani ne nawe mube bakeni base kumuchuli mu siakhulia sie ekolooba sisiindi nisio khamurekekhere. Ne kumutikhinyi kwene okwo ekhakhukobosie lireeba liowo khu niko nenya.”
Endaalo eyo Hamani ama khu sialwa ne asangaalile. Ne kakhali nga ne abona Modekai a silibwa sie enju eyo mwami, mala Modekai aloba khumwinyokhela namwe khumwekesia buriaani bwosi bwosi nga abira, amuambila lirima likali.
Ne kakhaba kario Hamani efwiilisia mala acha engo. Arumania khulaanga basaale bewe ne omukhasi wewe Sereshi.
Nio Hamani ababoolela khu buiinda bwewe bukali, khu bukali bwe basoleeli nibo ali ne nabo, lundi nga omwami ne amuniinia angaaki mu milimo, khukhila babemeelesi ne bakholi bo mwami boosi.
Hamani lundi atasakho ali, “Niise seng'ene niye kwini Esta, mukho omwami alangile khucha no mwami mu siakhulia sie ekolooba nisio akholile. Lundi andangile ngoboleyo muchuli no mwami.
Ne kakhaba kario, kano koosi se kasangaasia tawe naba ne njililila khubona Omuyaudi Modekai oyo ne ekhaale a silibwa sio omwami.”
Nio omukhasi wewe, Sereshi ne basaale bewe boosi bamuboolela bali, “Simikha sitonyi sie kumurongooro sisioola bifuba kamakhumi karaano. Oli busia mutikhinyi oboolele omwami asuungekho Modekai, nio ewe oche mu siakhulia sie ekolooba no mwami ne oli omusangaafu.” Likhuwa lino liasiimisia Hamani, mala arakho bakhola kumurongooro kwe khukhwirirakho.

Siilo esio omwami se akona tawe. Nio arumania bareere sitabu sie chingano che bikholwa bia buli busiele. Bikholwa ebio biasomwa ebweeni wo mwami.
Sitonyi nisio basoma siabaamo niko Modekai abuula khuloondekhana ne ekwangwaani eye khukhwira omwami Ahuswero. Ekwangwaani eyo yakholwa ne Bikitana ne Tereshi, bachili babili babaliindaanga silibwa sio mwami.
Omwami areeba ali, “siianwa siina namwe lukoosi siina nilwo khwaelesia Modekai khu makhuwa kano?” Bakholi bewe bakobosia bali, “Se siliio siosi siosi nisio bamukholela tawe.”
Omwami areeba ali, “Naanu olikho khu luuya okhwo?” Nono siise esio Hamani aba nio alikho engila khu luuya lwe enje lwe lichipi. Aba echile khureeba omwami ke khusuunga Modekai khu murongooro nikwo aba ne arekeekhe.
Nio bakholi bakobosia bali, “Hamani niye oliio, emile khu luuya.” Omwami aloma ali, “Lekha engile mukari.”
Nio Hamani engila mukari. Omwami amureeba ali, “Siina nisio nyala nakhola khu mundu niye nenya khukoosia.” Hamani akanakana mu mwoyo mwewe ali, “Nono aba naanu niye omwami enya khukoosia lukali ne khali ese?”
Nio Hamani akobosia omwami ali, “Kano niko okhoyeele wakholela omundu niye wenya khukoosia:
Lekha chingubo che bubwami nicho omwami efwaranga chireerwe. Lundi reera efarasi niyo omwami akeendelaangakho, elikho limili lie bubwami.
Bukula mulala khu bemeelesi bowo be efuma mala omuelesie engubo eye bubwami ne efarasi. Lekha omwimeelesi oyo afware omundu niye omwami enya khukoosia. Ne lekha amuniinie khu farasi mala amubisilie akari we lukoba. Lekha omwimeelesi oyo alaangilile ebweeni wo omundu oyo ali, ‘Kano niko kakekholekha khu mundu niye omwami enya khukoosia.’ ”
Mala omwami aboolela Hamani ali, “Khola khangu obukule chingubo ne efarasi nga ne olomile mala okhole orio khu Modekai Omuyaudi owikhaale a silibwa sio mwami. Okhalekhakho khukhola buli siindu nisio olomile tawe.”
Nio Hamani abukula engubo eye bubwami ne efarasi ne khufwara Modekai. Akhola Modekai aniina khu farasi, mala amukesia khubira mu lukoba akari, ne alaangilila ebweeni wa Modekai ali, “Kano niko kakekholekha khu mundu niye omwami enya khukoosia.”
Nio Modekai akobola a silibwa sio mwami. Ne kakhali Hamani ayuya khucha engo ne alikho alila ne khukhwiunamila.
Hamani aboolela omukhasi wewe Sereshi ne basaale bewe boosi buli siindu sisiaba ne simwekholekhekho. Mala omukhasi wewe ne bakambisi bewe bamuboolela bali, “Warakiikhe khutibia bunyali khu Modekai. Ne nga ali mulala khu Bayaudi se onyala khumukhila tawe. Ng'ali ocha khubuna.”
Oli basiloma bario, bachili bo mwami bola mala babukula Hamani khangu bamuyila khulia siakhulia sie akolooba nisio Esta arekekha.

Nio omwami ne Hamani bacha khulia siakhulia ne Esta.
Endaalo ng'ene eyo, nga baba ne balikho banywa endali, omwami areeba Esta lundi ali, “Nono kwini Esta wenya siina? Olasinyoola. Oreeba siina? Ne oreeba akhaba sitonyi sie bubwami bwase ndakhuelesia.”
Esta akobosia ali, “Naba ne nyoolile busiime ebweeni wowo ne liaba ne likhusiimisia fukiilila undekhele bulamu bwase, ne bulamu bwe babaandu base.
Babaandu base ne nase khwakusiibwe khubunisibwa, khukhwirwa, ne khukhwibililwa elala. Abanga khwakusiibwe nga nasioobi, be siseecha nende be siikhasi, andi silile busa. Sikila andi elio se liabele butinyu bunyala bwakhola nanaania omwami tawe.”
Omwami Ahuswero areeba Esta ali, “Naanu owenya khukhola sisiindu nga esio sirio? Omundu yuno ali waena?”
Esta amukobosia ali, “Onaania ne omusiku wefwe, ali omundu omumayaanu Hamani yuno!” Nio Hamani areenga lukali ebweeni wo mwami ne Kwini Esta.
Omwami enyokha mu lirima, arura munju mwa naikara ne ndali, acha enje mu sianyi sie lichipi. Hamani arama enyuma khusaba kwini Esta khulwe bulamu bwewe sikila abona ali omwami nono aaba amukhalakile kamabi khale.
Enyuma wako omwami akobola khukhwama mu sianyi, echa niio banywelanga endali. Mala anyoola Hamani akwile a ndebe eya Esta. Omwami nga abona ario, aloma mu mumilo kwe angaaki ali, “Omundu yuno enya khukwa khu Kwini ebweeni wase, mala mwichipi?”
Omwami ne akhamala khuloma tawe, bachili bafuuma Hamani mumoni.
Mala Haribona mulala khu bachili bo mwami, aloma ali, “Khutasa khwako Hamani abeele asimikhe kumurongooro engo wewe nikwo enya asuungekho Modekai, owareesia bulamu bwowo omwami. Ne kuli ne buleeyi bwe chimita kamakhumi kabili na chibili.”
Omwami aloma ali, “Suunga Hamani khu murongooro okwo.” Nio Hamani asuungwa khu murongooro nikwo aaba ne arekekheele Modekai. Mala lirima lio mwami liabomba.

Endaalo eyo ne ng'ene omwami Ahuswero aelesia kwini kimiaandu kia Hamani, omusiku we Bayaudi kioosi. Nio Modekai acha ebweeni wo mwami sikila Esta aba abooleele omwami nga bulebe bwewe ne Modekai ne bwaba.
Omwami abukula embete yewe eyarumikha nga kumuuri niyo aba aana khu Hamani mala akielesia Modekai. Esta akhola Modekai aba omuliindi owe kimiaandu kia Hamani kioosi.
Mala Esta alomaloma khu mwami lundi. Amukwa mu bikele biewe, amwikoonjelela ne alila. Amusaba arusieo lirekekha limayaanu nilio Hamani Omuakaki, arekekhera Bayaudi.
Omwami ekesielela Esta esiimbo eye esahabu eye bubwami.
Nio Esta enyokha eema ebweeni wo mwami. Aloma ali, “Liaba ne lisiimisia omwami ne naaba ne nyoolile busiime ebweeni wowo, ne liaba ne lili lie buluungi ebweeni wowo ne naba ne khusiimiisie, lekha lilaka liaandikwe khurusiao chibarwa nicho Hamani okhwa Hamedata Omuakaki aandika khubunia Bayaudi bali mungoongo chowo choosi.
Enyala nekhaliilikha ndiena khubona bali busiku bwicha khu baandu base? Enyala nekhaliilikha ndiena khubuna khwe babaandu base?”
Nio omwami Ahuswero aboolela Esta ne Modekai Omuyaudi ali, “Lola, Hamani asuungilwe khu murongooro khulwe ekwangwaani yewe eye khubunia Bayaudi, ne naeele Esta kimiaandu kiewe.
Nono ewe onyala waandika liosi liosi nilio wenya mu lisina lio mwami mala orekho embete erumikhanga nga kumuuri kwo omwami. Sikila likhuwa liiandiikwe mwisina lio mwami mala liarwakho kumuuri kwewe se linyala liakaluukhasibwa tawe.”
Baandiki bo mwami boosi balaangwa. Kano kakholekha endaalo ekhola kamakhumi kabili na chitaru eye kumwesi kwa khataru, kuli kumwesi kwa Sibani. Likhuwa liaandikwa khuloondekhana ne koosi niko Modekai alaka. Liaandikwa khu Bayaudi, khu bakhoongo, khu bemeelesi, ne khu baruki be chingoongo choosi emia ndala ne kamakhumi kabili na saba khukhwama India khukhwola Esopia. Chibarwa chaandikwa khu buli lukoongo mu lulimi lwalwo. Ne lundi Bayaudi banyoola ebarwa yabwe mu lulomo lwabwe.
Modekai aandikila chibarwa chino mu lisina lio mwami Ahuswero, mala achirakho kumuuri kwe embete eyo mwami. Chibarwa chailwa ne batimia chifarasi chitima lukali chicharumikhanga khu milimo kio mwami. Chifarasi chaba chachoela mu litaala lio mwami.
Mu barwa chino omwami aelesia kumunwa Bayaudi buli mu lukoba bebuusie mala boosi baliinde bulamu bwabwe. Bonake, banamae namwe lukoongo lwosi lwosi lubebwaakala. Lundi bakhoya babunie bakhasi ne babaana be babaandu babebwaakala ne khunuula kimiaandu kiabwe.
Endaalo ndala yong'ene niio eyarekekhelwa Bayaudi khukhola kano mungoongo choosi cho mwami Ahuswero. Yaba endaalo eye likhumi na chitaru eye kumwesi kwe ekhumi na kibili kwa Atari.
Ebarwa eyaandikwa yarusibwa nga lilaka mu buli lukoongo, yasalanisibwa khu buli mundu mu buli lukoongo. Nio Bayaudi berekekhe khukhwiyacha basiku babwe nga endaalo eyo ne yoola.
Nio barumwa barura khuloondekhana ne lilaka lio mwami baniina khu farasi che kimilimo kio mwami mala bachitimia khangu. Lilaka lino liarusibwa mu lukoba lwa Susa.
Modekai arura munju eyo mwami, ne afwarire chingubo che bubwami, chimbuusi ne chiwaanga, ne ekuutwa emboofu eye esahabu. Lundi aba afwarire engubo enapeenda eya katani emiuufu. Babaandu ba Susa baapa bikalakala ne khukhwikhoya.
Khu Bayaudi sino siaba siise sie busangaafu, liliekhoya, khubona bulayi, ne lukoosi.
Mu buli lukoongo ne mu lukoba nimwo lilaka lio mwami ne kamaandike biolanga, khwaba ne khubona bulayi ne liliekhoya, naikara ne khuola mu Bayaudi. Ne babaandu bakali mu baandu be sibala esio belaanga khuuba Bayaudi sikila baba ne buuri khu Bayaudi.

Lilaka lio mwami nilio alaka lienyekha likholekhe endaalo ekhola ekhumi na khataru eye kumwesi kukwalaangwa bali Atari. Eyino yaba endaalo niyo basiku be Bayaudi bebaasianga khubaula. Ne kakhali kabakaluukhanakho, Bayaudi babaula.
Bayaudi bebuusia mungoba che chingoongo chabwe choosi cho omwami Ahuswero nio bebwaakale abo babenya khubabunia. Se abao omundu owanyala khubakhiingilila tawe. Sikila babaandu boosi baba babarire.
Bakhoongo boosi, babemeelesi be chingoongo ne baruki, ne babemeelesi bo mwami boosi bayeeta Bayaudi sikila baria Modekai.
Baria Modekai sikila aba omundu omukali mwichipi lio mwami. Lundi efuma yewe yaba yasalanila mungoongo choosi. Ne Modekai achiililila khuba ne bunyali.
Nio Bayaudi beera basiku babwe ne chimbalu ne khubabunia. Lundi bakhola nga benya khwaabo ba bababiila.
Mu Susa, lukoba luboofu lulweene, Bayaudi beera babaandu chimia chiraano.
Beera akhaba Parishandata, Dalifoni, Asipata,
Porata, Adalia, Aridata,
Parimashita, Arisai, Aridai, ne Baisata.
Abo baba Babaana ekhumi bakhwa Hamani okhwa Hamedata, omusiku owe Bayaudi. Kakhaba kario, se banuula bibiindi tawe.
Endaalo eyo neng'ene omwami aboolelwa bukali bwe babaandu babeerwa mu Susa.
Omwami aboolela kwini Esta ali, “Mu Susa mwong'ene, Bayaudi beerire babaandu chimia chiraano, alala ne babaana ba Hamani likhumi. Aba nono bakholile barie mu ngoongo chichiindi! Nono wenya siina? Osaba siina lundi nisio wenya, Ne olasinyoola.”
Esta akobosia ali, “Omwami nosiima, lekha Bayaudi bali mu Susa bakhole lundi kumuchuli nga niko bakholile endaalo eya luno khuloondekhana ne lilaka. Ne olake kimibili likhumi kie babaana ba Hamani ekio kisuungwe khu mirongooro.”
Nio Omwami alaka kano kakholwe. Lilaka liarusibwa mu Susa mala kimibili likhumi kie bakhwa Hamani kiasuungwa.
Khu ndaalo eye likhumi na chine eye kumwesi kulaangwa bali Atari, Bayaudi ba Susa babuusiana alala lundi mala beera babaandu chimia chitaru mu lukoba olwo. Ne kakhali se babanuula bibiindu tawe.
Bakhaba Bayaudi ba baaba mungoongo cho mwami bebuusia alala khuliinda bulamu bwabwe mala banyoola bulekhuule khukhwama khu basiku babwe. Beera babaandu chielefu kamakhumi saba na chiraano ba baaba ne bababiila. Ne se banuula bibiindu tawe.
Eyino yaba endaalo eye likhumi na chitaru eye kumwesi kulaangwa bali Atari. Khu ndaalo eyaloondakho eye likhumi na chine, bauluukha mala bakikhola khuuba endaalo eye kumwikhoyo ne naikara.
Ne Bayaudi be mu Susa bebuusia alala khu ndaalo eye likhumi na chitaru nende eye likhumi na chine. Bakhola endaalo ekhola ekhumi na kharaano eye khuola. Bakhola endaalo eyo yaba eya naikara ne khukhwikhoya.
Esino nisio sikila Bayaudi bamenyile mu birekere ne bakhebulilanga endaalo ekhola likhumi na khane eye kumwesi kulaangwa bali Atari. Bakikhebulilanga nga endaalo eye kumwikhoyo ne khuola ne khuelesiana biianwa bilayi.
Modekai aandika koosi kakekholekha, mala aila chibarwa khu Bayaudi ba baamenya mungoongo choosi cho mwami Ahuswero, aembi ne aleeyi.
Ababoolela khukhebulila endaalo eye likhumi na chine ne endaalo eye likhumi na chiraano che kumwesi kulaangwa bali Atari nga che khuola buli kumwiiko.
Ababoolela ario sikila chino chaba chindaalo nicho Bayaudi banyoola buulukhi khukhwama khu basiku babwe. Kuno kwaba kumwesi nikwo bubeeleli bwabwe bwakaluukhanisibwa bwaba busangaafu ne khulila khwabwe khwaba khuola. Ababoolela khukhebulila chindaalo chino nga che khukhola naikara ne khusangaala ne khuechana biianwa alala ne khuaana biianwa khu bataambi.
Nio Bayaudi bafukiilisiana khukhola nga baba ne barakikha khuloondekhana nga Modekai ne abaandikila.
Hamani okhwa Hamedata Omuakaki aaba omusiku owe Bayaudi boosi. Aba akholile ekwangwaani eye khubunia Bayaudi. Aba apa chikura nicho balaanga bali puri khurobora endaalo eye khutubundula ne khubunia Bayaudi.
Ne kakhali Esta acha khu mwami, mala omwami arusia lilaka mu maandike kaboola kali, Hamani omwene anyoole sibi nisio arekekhera Bayaudi. Niye ne babaana bewe basuungwe khu mirongooro.
Khwako balaanga chindaalo echo bali Purimu khukhwama khu likhuwa bali Puri. Bakhola bario sikila koosi niko Modekai abaandikila, ne niko babiriramo ne kakabakwakho.
Lino liakila Bayaudi bakhola kwaba kumwiima khukhebulila chindaalo chibili echo. Kumwiima kuno kwaba khunibo, khu lisaaye liabwe ne nabo boosi babaambana ne nabo. Kumwiima kuno kwaba kuli, bakhoya bakhebulile chindaalo chibili chino khuloondekhana ne kakaandikwa ne buli siise sisiaroborwa buli mwiiko ne bakhalekhakho tawe.
Chindaalo chino chenyekhana khukhebulilwa ne khuliindwa mu buli selukho, mu buli nju, mu buli lukoongo nende mu buli lukoba. Chindaalo cha Purimu chino chenyekhana khukhebulilwa mu Bayaudi boosi. Ne se chenyekha chilekhwekho khukhebulilwa mu selukho chabwe choosi tawe.
Nio kwini Esta, omukhaana owa Abihaili, alala ne Omuyaudi Modekai baandika ebarwa eye khabili khutinyilisia kamakhuwa khuloondekhana ne Purimu.
Chibarwa charumwa khu Bayaudi boosi, bali mungoongo emia ndala ne kamakhumi kabili na saba che mu bwami bwa Ahuswero. Ebarwa eyo yabamo kamakhuwa ke kumuleembe ne buliindi bulayi.
Bababoolela bali chindaalo cha Purimu chino chikhoya chakhebulilwa mu biise bibiaroborwa nga Modekai ne kwini Esta babekesia. Bekesia Bayaudi nende be lisaaye liabwe khuloondekhana ne khukhweyimana khulia siise sie khusooma.
Lilaka lia Esta lie khutinyilisia kumwiima kwa Purimu liaandikwa mu sitabu.

Omwami Ahuswero arakho busuuru khu baandu bamenyile mungoongo chewe ne babaandu bamenyile siimbi ne enyanja.
Bikholwa bioosi bie kamaani ne bunyali bwo mwami Ahuswero, ne bibiindu bioosi bie lukoosi lwe angaaki nilwo omwami aelesia Modekai, biaandikwa mu sitabu sie chingano sie babaami ba Metia ne Pasha.
Modekai Omuyaudi aloondela omwami Ahuswero mu bwami. Ne Modekai aba omukali ne khumanyikhana ne balebe bewe Bayaudi. Aamanyikhana sikila enyela babaandu bewe bulayi mala apanila kumuleembe mu Bayaudi boosi.

Aabao omundu mu sibala sie Usi, lisina liewe aalaangwa Ayubu, omundu oyo se aabakho ne liibi liosi liosi lie khukhwikiichibwa tawe, lundi aaba omuluungi. Aaria Wele ne se eenya khukhola bumayaanu tawe.
Ayubu aaba ne babaana basoleeli saba ne bakhaana bataru.
Aaba ne kamakheese chielefu saba, chingamia chielefu chitaru, chieeyi eelefu ndala ne chipunda chikhasi chimia chiraano. Lundi aba ne bakholi bakali nio aaba omundu omukali mu baandu be ebukwe boosi.
Babaana bewe basoleeli bakholaanga bubwaasio bwe khukhola chinaikara mu chinju chabwe mala balaanganga bakooko babwe bataru ne becha ne balia lundi ne banywa ne nabo.
Enyuma we khumala buli naikara, Ayubu aarumanianga babaana bewe ne khubakwalaasia. Enyokhanga kumutikhinyi makhelebeende ne aana biianwa bie khukhwosia khuloondekhana ne bukali bwe babaana bewe boosi. Aakholanga ario sikila ebaasia ali abuundi babaana bewe bakhola bario bakhoma Wele mu miooyo kiabwe.
Wele Omunyali Owa Bioosi aareeba Sietani ali, “Waama waena?” Sietani aakobosia Wele Omunyali Owa Bioosi ali, “Nama khukeenda eyi neeyi ne khuyiiyayiiya mu sibala.”
Nio Wele Omunyali Owa Bioosi aareeba Sietani ali, “Oboonekho omukholi wase Ayubu ku? Ng'ali mbao akhaba mulala khu sibala ooli omusuubilwa lundi omulayi nga niye tawe. Asaayanga Wele lundi eliinda, se eenyanga khukhola bumayaanu tawe.”
Ewe se wamusira chimbeka choosi, alala ne nju yewe, ne bibiindu bioosi nibio ali ne nabio ku? Ewe wabiita chikhabi kimilimo kie kamakhono kewe lundi kimiaandu kiewe mu sibala kiatasiikhe lukali.
Ne kakhali luno yetiilakho khu bioosi nibio ali nabio, naye alakhulaama ewe ebweeni wowo.”
Wele Omunyali Owa Bioosi aaboolela Sietani ali, “Lola, bioosi nibio ali ne nabio bili mu bunyali bwowo, ne kakhali okhatiila khu Ayubu omwene tawe!” Khwako Sietani aarura ebweeni wa Wele Omunyali Owa Bioosi.
Endaalo ndala babaana ba Ayubu baba balikho balia naikara mungo mwa wandayaabwe omukhulu.
Omurume aatima aacha khu Ayubu aamuboolela ali, “Chieeyi chibeele chilikho chilima, ne chipunda chibeele chilikho chaaya siimbi nacho,
mala Basabea bachiibwaakala baacha nacho. Berire buli mukholi wowo ese seng'ene niye oramire. Ese seng'ene niye owibachile niiche khu khuboolela.”
Omurume ne asiili khumala khulomaloma, omukholi okundi eecha mala aaloma ali, “Lueni lwe fula lupile kamakheese ne babaayi mala lwabeerire boosi. Ese seng'ene niye owibachile niiche khu khuboolela.”
Ne asiili khumala khulomaloma tawe, omukholi okundi eacha mala aaloma ali, “Bakalitayo barumanisie bipupu bitaru mala beecha bebwaakala chingamia chowo bachibukula, beera bakholi bowo boosi. Ese seng'ene niye owibachile khukhwiicha khukhuboolela.”
Ne asiili khumala khulomaloma, omukholi okundi eecha mala aaloma ali, “Babaana bowo babeele balikho balia naikara mungo mwo mwana wowo omukhulu,
khangu busa ekhuungu yamila mu sichiimi yapa enju lubeka, enju yakwa khu baele abo mala boosi bafwiile. Ese seng'ene niye owibachile necha khu khuboolela.”
Ayubu nga ne aaulila kano, eenyokha aatabulaka engubo yewe. Aabeka kumurwe kwewe aakwa asi aasaaya Wele.
Aaloma ali, “Ese naama munda mwa maayi sichula, lundi khakobole niio naama sichula. Wele Omunyali Owa Bioosi aana lundi Wele Omunyali Owa Bioosi aabukule. Lisina liewe lifume.”
Mu koosi kakeekholekha, Ayubu se akholelakho Wele bubwoni namwe aamwikiicha tawe.

Lundi yabao endaalo ndala niyo malaika ba Wele becha khukhweyekesiana babeene ebweeni wa Wele Omunyali Owa Bioosi. Sietani lundi eecha ne nabo khukhwiyekesiana ebweeni wa Wele Omunyali Owa Bioosi.
Wele Omunyali Owa Bioosi aareeba Sietani ali, “Waama waena?”
Sietani aamukobosia ali, “Nama khukeenda eyi ne neeyi ne khuyiiyayiiya mu sibala.”
Wele Omunyali Owa Bioosi aamureeba ali, “Eku, Oboonekho omukholi wase Ayubu ku? Mbao akhaba mulala khu sibala ooli omusuubilwa lundi omulayi nga niye tawe. Asaayanga Wele lundi eliinda, se enyanga khukhola bumayaanu tawe. Ewe wakila ese namwibwaakala akhaba sikila ne sikhabaao tawe. Ayubu asichiililila khuuba omusuubilwa nga khale.”
Sietani aakobosia ali, “Siikhoba khulwe siikhoba! Omundu anyala aana bioosi nibio ali nabio khulwe khuonia bulamu bwewe.
Ne kakhali luno wamutiilakho busa omwene, niye acha khu khulaama ewe ebweeni wowo.”
Wele Omunyali Owa Bioosi aboolela Sietani ali, “Lola, ali mu bunyali bwowo ne kakhali okhamwiira tawe.”
Nio Sietani enyokha ebweeni wa Wele Omunyali Owa Bioosi mala aelesia Ayubu kamakoonjo kumubili kwoosi.
Ayubu aabukula sikoloonjo sie nyuungu nisio eyakalila omwene, mala ekhala mwikokhe.
Nio omukhasi wewe eecha amureeba ali, “Siina sikila ne osiili busa ne lisuubila nga khale? Laama Wele mala ofwe!”
Ayubu aamukobosia ali, “Ewe olomaloma nga mulala khu bakhasi basilu. Ne khufukiilila kamalayi khukhwama khu Wele, se khufukiilila ne kamabi tawe ku?” Mu kano koosi Ayubu se akholakho bumayaanu mu niko alomalomanga tawe.
Ayubu aba ne basaale bewe bataru. Nga basaale bewe abo baulila kamabi koosi kakamwichakho, becha buli mulala khukhwama ewewe. Bano baaba Elifasi khukhwama mu lukoba lwa Temani, Bilitati khukhwama mu lukoba lwa Shuhi, ne Sofari khukhwama mu lukoba lwa Naamata. Bafukiilisiana boosi khuucha khumubona ne khumuoleelesia.
Babonela Ayubu sinaao, ne kakhali se bamumanya tawe. Barakikha khu khuupa chimbuungu ne khulila, batabulaka chingubo chabwe mala bechukhakakho lipukhuulu khu mirwe kiabwe.
Nio bekhala ne naye asi chindaalo saba siilo ne kumuusi ne bakhalomakho elomo tawe, sikila babona bali kumunaanio kwewe kwaba kumukali lukali.

Aaloma ali,
“Lekha endaalo eye khusaalwa khwase elaamwe,
alala ne siilo nisio balomelakho bali,
‘Omwana owe sisoleeli aaesiibwe.’
Lekha endaalo eyo ekaluukhane ebe sisiilima
Wele owe angaaki akhenaanakho sikila niyo tawe,
ne buwaanga bukhakikhosiakho tawe.
Lekha sisiilima ne bubeeleli bukibeekho,
lekha kamafuumbi kakibekho,
lekha bumali bwe kumuusi bukiteremie.
Lekha sisiilima sikali sibe khu siilo esio!
Okhasibalila alala ne chindaalo che kumwiiko tawe,
lundi sikhabalilwakho alala ne chindaalo che kumwesi tawe.
Lekha siilo esio sibe sikuumba,
ne busangaafu bukhauliilikhanilamo tawe.
Lekha balaamanga, balaame endaalo eyo,
abo bamanyile khukhiingilila Lefiatani
lekha ching'enieesi che kumutikhinyi kwayo chimaliie,
lekha siilo esio siliinde khunyoola buwaanga,
ne kakhali sikhabunyoolakho tawe,
kumutikhinyi kukheecha kwasibonekhela tawe.
Sikila se siakhiingilila khusaalwa khwase tawe,
se siambiimba khukhwama mu butinyu tawe.
Siina sikila ne khaafwilao enyuma we khusaalwa?
Siina sikila ne kharura munda mwa maayi mala nataambao?
Sikila siina maayi wase ne aasaala ese?
Siina sikila ne nanuuna kamaturu?
Andi luno nakona asi mu muleembe ne silile,
andi luno nakona, mala andi ndikho mbola.
Alala ne babaami ne bakeleki be liloba,
babeyombakhila buyaakha khukhwama mu maumbu,
namwe ne babaami babaaba ne esahabu,
babechusia chinju chabwe efwesa engali,
Siina sikila ese ne khaasiikhwa nga omwana osaalilwe omufu?
Nga omwana omutoro okhaabonakho buwaanga tawe?
Ebweeneyo bamayaanu balekha khunaania,
ebweeneyo baluile baola.
Ebweeneyo baboe bali mu muleembe alala,
se baulila luyoka lwe babaami babwe tawe.
Be asi nende be bunyali baliyo,
ne banasioobi bali balekhuule.
Sikila siina buwaanga ne bukhoselia abo bachiililila khumenya mu butinyu?
Sikila siina bulamu ne buelesibwa abo bali mu bubeeleli?
baliyiima khukhila ne bayiima libiikhilo liliekisa.
Bekhoya lukali,
lundi basangaala ne boola mu siliindwa.
Siina sikila omundu ookhabona tawe anyoole buwaanga,
omundu niye Wele aakhiingilila buli lubeka?
Khusikhiikha khuli nga siakhulia siase,
ne buchuuni bwase buchichukha nga kameechi.
Sikila sisiindu nisio naria nisio sisiimbaamba,
ne sisiimba buuri nisio sisinjichakho.
Se ndi ne kumuleembe namwe buoleelefu tawe,
se ndi ne buuluukhi tawe, butinyu bwong'ene buchiililila khukhwicha.”

Nio Elifasi Omutemani aakobosia ali:
Omundu ne akhaka khulomaloma ne nawe, onyala wakhalala?
Kakhaba kario, se nyala nasila tawe.
Lola, ewe wekisia babaandu bakali,
lundi watinyilisia batekhele.
Ewe waoleelesia abo ba baaba ne bakwa,
lundi wara kamaani mwaabo bakhanyala khukhwima tawe.
Ne kakhali luno nawe bwakhwolilekho ne se oli ne liliekhaliilikha tawe,
butinyu bwakhukwiilekho, mala wabeele ne liaayaaya.
Buriaani bwowo khu Wele se buli lilieyikina liowo?
Ne chingila chowo che buluungi se chili lilieyikina liowo?
Luno yibaasia, naanu owabuna ne akhalikho ne butinyu tawe?
Namwe baluungi, khumwaatwa ku?
Nga manyile, babaandu babiaala bumayaanu,
lundi bamiicha butinyu bakesa bubwene.
Babunisibwa ne kumuuya kwa Wele,
beerwa ne lirima likali lia Wele.
Khukhookha khwe etalang'i, khuulukhuma khwe etalang'i endafu khuwao,
kameeno ke chitalang'i ching'ana kakhoongolwa,
ne etalang'i eyo efwa khulwe enjala,
mala ching'ana chayo chisalaanila.
Elomo yanjichakho mu bwikisi,
liiru liase liaulila khumoonya khwayo.
biise nibio babaandu bali mwiilo likali,
buuri ne literema bianjichakho,
bibiasisiikha kamakuumba kase koosi.
Roho aabira ebweeni wase,
mala kamaswa kaase kenyokha.
Roho eema,
ne kakhali se namanya efwaani yewe tawe,
efwaani yaba ebweeni wase,
buli siindu siasila, nio naulila kumumilo.
“Omundu owabuumbwa Omuluungi ebweeni wa Wele anyala aabaao ku?
Omundu anyala aaba omukwalaafu ebweeni wo Mubuumbi wewe ku?
Wele se eyikina bakholi bewe tawe,
aakhaba bamalaika bewe bali ne kamabi.
Nono se anyala eeyikina omundu ooli sibuumbe sie liloba tawe,
owabuumbwa khukhwama mwipukhuulu
lundi onyala aatubundulwa nga sipurupuru!
Babaandu bakali babunisibwa akari we kumutikhinyi ne ekolooba,
bafwa mala bebililwa khulwa mindali ne se aliio obakhebulila tawe.
Bioosi nibio bali nabio bibukulibwa,
bafwa ne bakhali ne limanya tawe.”

“Ayubu luno laanga,
aliio omundu yesi yesi olakhukobosia ku?
Aliio malaika yesi yesi onyala aakhuyeeta ku?
Ng'ali lirima liira omusilu
ne libuba liira okhali ne limanya tawe.
Nabona basilu ne baindiaala,
ne kakhali nalaama khangu chingo chabwe.
Babaana babwe se banyoola kumuleembe tawe,
baapisibwa siibi mu chikoti,
ne mbao obasoola tawe.
Babaandu be njala bakesa biakhulia bie basilu,
aakhaba nende bibiamela mu mawa,
ne babaandu be kumuliuliu bekoomba kimiaandu kiabwe.
Sikila buchuuni se bwamanga mwipukhuulu tawe,
namwe butinyu se burubura mwiloba tawe,
Ne kakhali omundu asaalwa khunaania
nga chinjaso chiicha mu ngaaki.
Abaanga bali ese niye ewe, andi nakoboleele Wele,
ne khumuboolela butinyu bwase.
Wele ookholanga kamakhuwa ke khuukia,
ke khuukia kamakali kakhanyala kabalikha tawe,
niye ooreeranga efula ekwa khu sibala,
lundi achukhiilila kimikuunda.
Aniinia angaaki abo babeboombia,
ne khuelesia kumuleembe abo balila.
Akoyaania kamarekekha ke bamayaanu,
khwako se banyala khukhola niko barekeekhe tawe.
lundi akoyaania kamarekekha ke baabacha.
Babuubukila mu siilima akhaba ne kuli kumuusi,
akhaba mwiangilwe babuubuka nga siilo.
Ne kakhali Wele aonia bafuubi khukhwama mu lifwa,
aonia babanani khukhwama khwaabo baali be kamaani.
Nio bataambi bali ne lilieyikina,
ne Wele asisia abo bakhali ng'ali tawe.
khwako okhalekeelesia liukuuma lia Wele Owe Bunyali tawe.
aumisianga lundi aonia.
Acha khukhuonia kamakhabi sita,
aakhaba mu makhabi saba ne se oliba ne butinyu tawe.
Mu njala acha khu khusikula khukhwama mu lifwa,
ne mwiie acha khu khuonia khukhwama mu lifwa.
Ocha khukiswa khukhwama khu bukhupe bwe lulimi,
ne se ocha khuria libuna ne liicha tawe.
Ewe ocha khuchekheelela libuna ne njala,
namwe se ocha khuria chisaang'i che mundaa tawe.
Kimikuunda kiowo se kicha khubamo kamabaale tawe,
ne chisaang'i che mundaa chiicha khuba ne kumuleembe ne nawe.
Nio ocha khumanya oli enju yowo eli ne kumuleembe,
ne oyama kamakheese kowo,
ocha khukanyoola koosi ne kali bulayi.
Ewe ocha khumanya oli lisaaye liowo licha khuba likali,
lundi liliba nga bunyaasi bwe khu sibala.
Ewe ocha khufwa ne oli omukofu lukali,
nga engaanu elabile ne ekesibwa mu siise siayo.
Ayubu lola, lino khwaliboone khuli lili lia ng'ali,
nono luno liulile mala olimanye khulwe bulayi bwowo.”

Nio Ayubu aakobosia ali,
“Abanga buchuuni bwase bukelwa,
ne butinyu bwase bwoosi burwa khu bikelo,
bwakhabeele busiro khukhila kumuyekhe kwe mu nyanja,
khwako kamakhuwa kaase kabeele ka khangu.
Sikila buembo bwa Wele Owe Bunyali Bwoosi buli mwise,
ne ese nywa buchiba bwabwo,
kumunaanio kwa Wele kuli khwise.
Punda mulia enyala yalila ne eli ne bunyaasi?
Namwe ekhaafu emoloolela mu maayilwe ku?
Ne naanu onyala aalia siakhulia siikhalimo echamu namwe chumbe tawe?
Chamu siina eeli mwiki liwaanga?
Se ndikho ne kameelu khu siakhulia nga sisienesio tawe,
siakhulia nga esio sirio sindwaasia.
“Ng'ali nanyoolakho busa nisio saba,
lundi Wele aambeelesie nisio nenya,
abanga Wele naye aasiimile aanjire,
aakhalekhuulile kumukhono kwewe kwanjira.
Andi lino nilio libeele buoleelesi khwise;
andi nabeele ne busangaafu akhaba mu buchuuni bukhawa buno tawe.
Sikila se naloba kamakhuwa ka Wele ooli Omutakatifu tawe.
Ndi ne kamaani ke khuchiililila khuliindiilila?
Ne khutabusia khwase khuliba khuriena nio nikhaliilikhe?
Eku, kamaani kase kali kamaani ke kamabaale,
namwe kumubili kwase kuli kwe kumukasa?
Ng'ali se ndi nende sinyala sianjeeta tawe,
lundi se ndi nga nyala nanyoola buyeeti tawe.
“Omundu okhekesia bulayi khu wasie tawe,
aba aalekhile khuria Wele Owe Bunyali Bwoosi.
Ne kakhali basaale base babeele baabacha nga luluuchi lubisianga busa mu fula mwong'ene,
bambea ese nga chinjichi chiteenyanga mu milengaala.
Nga chinjichi chichiichuulemo kamaarara,
lundi nicho ebarafu ekhingile.
Ne kakhali siise sie siimiyu, chiwaao,
chiteenya kumuumu ne kwilakho.
Baboofuli barura khu ngila chacho,
baniina khucha mu sichiimi ne khufwiilamo.
Baboofuli khukhwama Tema bayiima kameechi,
baboofuli khukhwama Sheba bakayiima ne lilieyikina.
Bafwa kimiooyo sikila baba ne lilieyikina,
boola siimbi a njichi echo ne bawechekheelela.
Ne enywe mwesi mwabeele nga chinjichi echo khwise,
mubona butinyu bwase ne muba ne buuri.
Eku, ese nalomilekho ndi, mumbelesie siianwa?
Se nalomile ndi ndungire asooya khukhwama khu miaandu kienywe tawe.
Se nalomile ndi sikule ese khukhwama mu makhono ko musiku
namwe khukhuusikula ese khukhwama khu khayiinga tawe.
“Njekisie ese, mala ndasila,
mboolele bubi bwase, ne ese ndaulila.
Kamakhuwa ka ng'ali kali kachuunia,
ne kakhali likaambila lienywe nalio, siina nisio lingaania?
Mwibaasia muli munyala mwabiiya kamakhuwa busa,
mubukula kamakhuwa ko omundu owe butinyu khuuba embeo busa?
Lundi munyala mwapa chikura khu bafuubi,
ne khukusia omusaale wenywe!
Ne kakhali luno, ne musiima ndole,
se ndamubea enywe mwabeene tawe.
Kaluukhasia chinganakani chenywe,
mukhaba bakhali ng'ali khwise tawe.
Luno kaluukhasia chinganakani chenywe,
bulayi bwase se bulikho bufukiililwa tawe.
Niko ndoma kali kamamayaanu?
Ese se ndi ne likesi lie khumanya kamakhuwa kamabi tawe ku?

“Omundu se ali ne kimilimo kimiaandalafu khu sibala?
Bulamu bwewe buli nga chindaalo cho mukholi owe kumuruungo kwa buli ndaalo?
Ali nga nasioobi owekoomba sisiiniini,
nga omukholi olindiilila kumuruungo lukali.
Ne kakhali kimieesi kikhalimo siindu tawe nikio kumukabwa kwase,
ne buli siilo butinyu bwong'ene.
Ne ngona asi nireeba ndi, bukhasie asiina ninyokhe?
Ne kakhali siilo sili sileeyi,
mala ndengeecha khukhwola nga busia.
Kumubili kwase kwechula chinyeende ne kamakoonjo,
siikhoba siase sibiimba nio sikelao situbukha kamayila.
Chindaalo chase chibira khangu khukhila esindani eyo munabi,
chindaalo chiwa lilieyikina ne likhaliio tawe.
Ee Wele, khebulila oli bulamu bwase buli busa kumuuya,
emoni yase se khabonekho kamalayi lundi tawe.
Omundu oumbona se akhambonekho lundi tawe,
okhambeenje ne kakhali ese khabe nachiile.
Bulayi bwene nga lifuumbi ne liwao,
abo baacha emakoombe se bakobola lundi tawe.
Se bakobola munju chabwe lundi tawe,
namwe abuundu niio baamenyanga se akhebulilwa lundi tawe.
Khwako se nyala nasila tawe,
ndalomaloma mu buchuuni bwe kumwoyo kwase,
ndeloocha mu buchuuni bwe kumubili kwase.
Eku, ese ndi enyanja, namwe kuremu,
nio undeekho omuliindi?
Ndoma ndi, ‘Sitanda siase silamboleelesia,
bulili bwase bulaboombia liliiloocha liase,’
Ne ewe undikhirisia ne kamarooro,
lundi undaamo buuri khubirira mu malola,
nio ndobore khukhwekoka
ne lifwa khukhila buchuuni buno.
Nabiile bulamu bwase,
se ndamenya khulwa mindali tawe.
Ndekhe mbe, sikila bulamu bwase buli kumuuya busa.
Omundu ali siina nio ewe ore chinganakani chowo khu niye?
Ewe omukeendelela khumumenieelesia buli mutikhinyi,
khumukela buli siise?
Olalekha liina khu khundoleelela?
Se undekha khaba namila mare?
Ewe omumenieelesi owe babaandu, naaba ne khola bubwoni, aba siina nisio kholile khwiwe?
Siina sikila ne weluungikha ese seng'ene?
Siina sikila luno ese ne ndi busiro khwiwe?
Siina sikila ne okhambeela bubwoni bwase tawe?
Se onyala wandusiakho bumayaanu bwase tawe ku?
Sikila luno ndakona mu siliindwa,
ewe olambeenja ne kakhali se ndabao tawe.”

Nio Bilitati Omushuhi aakobosia ali,
“Olaloma kamakhuwa kano khukhwola asiina?
Kamakhuwa kakaama mwiwe kali nga embeo engali.
Eku, Wele akhiikhanga bung'ali?
Namwe Omunyali Owa Bioosi akhiikhanga kaali ka ng'ali?
Kaaba bali babaana bowo bakhola bubwoni khu Wele,
ne niye abaelesia kumunaanio khulwe bumayaanu bwabwe.
Ewe waaba noyiima Wele
ne khusaba kumwalaalo kwo Oyo Owe Bunyali Bwoosi,
waaba ne oli omukwalaafu lundi omuluungi,
ng'ali, alakhuyeeta ewe,
alakhukholela ewe nga wenyekha okholelwe.
Ne akhaba lirakikha liowo ne liaba likeekhe,
chindaalo chowo chimaliilisi chiicha khuba che buiinda bukali.
“Khusaba oreebe khu ke chiselukho che khaale,
mala wibaasie khu niko bakuuka babwe beyika.
Sikila efwe khwasaalilwe likolooba busa,
se khumanyilekho sisiindu siosi siosi tawe,
chindaalo chefwe khu sibala chili nga sisiiniini.
Babaandu balakhweyikia, bakhuboolele,
mala balome khuloondekhana nende niko bamanya.
“Bisele binyala biachoela niio sireende sikhali tawe ku?
Binyala bianyoolekhana niio kameechi kakhali tawe ku?
Kameechi kaaba ne kateenya nibio binyoa khukhwooma,
ne bisiili bitiiti ne bikhoola khuremwa tawe.
Babaandu babebilila Wele bali nga bisele ebio,
lilieyikina liaabo bakhali ne Wele tawe likhatibe.
Nibio beyikina bitubundukha busa.
Nibio beyikina bili nga buusi bwe lububi.
Lekha beaambe khu nju yabwe, se elema bulayi tawe.
Lekha bakitiile, se elanyalikhana khutiilwa tawe.
Bali nga kimirongooro kikalaasia lukali kumuumu ne kufwa,
kimili kiakio kifuunikha kumukuunda.
Kimili kiakio kiaboranila mu situumi sie kamabaale,
kinyoola bulamu asi mu lwanda.
Ne omundu aakisiuula khukhwama abuundu wakio ao,
abuundu ao akhakiikaane aloma ali,
‘Ese khaamubonakho enywe tawe.’
Lola, esio nisio sisiakamo sie khoyo eye bamayaanu abo,
ne babaandi becha mala babukula bubweyaangu bwabwe.
Lola, Wele se acha khuloba omundu okhali ne kamabi tawe,
namwe ayeete bamayaanu tawe.
Ne kakhali acha khukhukhola ewe ochekhe,
lundi uupe luyoka lwe khoyo.
Acha khuambia chisoni abo ba bakhubiila ewe,
chingo che bamayaanu chicha khuwao.”

Nio Ayubu aakobosia ali:
Ne kakhali omundu busa anyala aaba owa ng'ali ebweeni wa Wele ku?
Omundu aaba ne enya khuyingana ne Wele,
Wele anyala amureeba kamareeba eelefu ndala,
niko akhanyala aakobosia akhaba lilala tawe.
Wele ali omukesi lukali lundi owe kamaani kamakali,
mbao omundu onyala aayingana naye mala aakhila tawe.
Wele auuyisia bikulu omundu ne akhamanya tawe,
lundi abionakaka ne akhalaale.
Wele asisiikha sibala sinyokha mu bukono bwasio,
mala chinjeko chasio chesisiikha,
akaania enyanga mala elekha khurura,
akhiingilila buwaanga bwe ching'enieesi,
niye yeng'ene owarao likulu,
ne khuswalakilila sisieeno.
Orioni, ne Kilimia ne ching'enieesi che bunafubo.
Akhola bibiindu bikali bikhamanyikhana tawe,
akhola kamayia kamakali kakhabalikha tawe.
Wele ambirakho, mala se mubona tawe,
akeenda nase ne se mumanya tawe.
Abukula nisio enya mala mbao omukaania tawe.
Mbao omureeba ali, ‘Olikho okhola siina?’ Tawe.
“Lirima lia Wele se liwechanga tawe,
aula basiku bewe babayeeta Rahabu sisieeno sie mu meechi.
Nono ese nyala namukobosia ndiena,
namwe nyala nayiingana naye ndiena?
Nakhaba ne khali ne kamabi se nyala nakobosiana ne naye tawe,
khoya sabe akholele siisa.
Naaba ne mulaanga mala afukiilila,
se nakhasuubiile ndi beele andekereesia tawe.
Sikila wambuuchile ne khuungu,
ne khu khuundasa ese kamakoonjo kakhali ne sifuno tawe,
se andekha naeela tawe,
ne kakhali anjichusia buchuuni.
Ne kali kamaani Wele ali nako khukhukhila ese
ne buli bung'ali se aliio onyala aloma bubi bwewe tawe.
Nakhaba ne khali ne bubi tawe,
kumunwa kwase kumwene kulakhalakila,
nakhaba ne khali ne kamabi tawe alaamanya khuba omukhiikha.
Ese se ndi ne kamabi tawe,
ne kakhali se nifumia samwene tawe.
Ese ndeka bulamu bwase.
Koosi kali malala, khwako ndoma ndi,
Wele abunia bakhali ne bubi ne bamayaanu sitube.
Butinyu ne bureera lifwa litundubikha,
Wele achekheelela bakhali bamayaanu tawe.
Sibala ne siba mu bunyali bwe bamayaanu,
Wele abofusia bakhalaki basio,
aaba ne akhali Wele okhola kano tawe, naanu niye?
“Chindaalo chase chiiyuula khukhila omutimi we chimbilo,
chiwao khangu ese ne khabona silayi mu nicho tawe.
Bulamu bwase bubira nga liliaaro litima khangu,
nga efuruusi neyuula biakhulia biayo.
Nakhaloma ndi nibilile lilieloocha liase,
ndi ngalukhasie bubeeleli bwase mala sangaale,
ese siili ne buuri khu buchuuni bwase bwoosi,
sikila manyile ndi ewe Wele wayimbukula ese khuba omumayaanu.
Namalile khunyoolekhana khuba omumayaanu,
siina sikila nono khole kimilimo kikhali ne bukhala?
Nakhesiinga ne sabuni,
mala narumikhira esabuni emalakho liikho lioosi,
ewe Wele olimwaata ese mwiloo,
akhaba chingubo chase ching'ene chilimbiila.
Wele se ali omundu niye ese nyala nakobosia niko aloma tawe,
se khunyala khwakaanana ne naye e bakhalaki tawe.
Ne se aliio oonyala aareera kumuleembe akari wewe ne nase tawe,
oonyala abisie khuloondekhana ne bulomani bwefwe.
Kaaba bali se aakhupa ese tawe,
lundi se aandekha naaba ne buuri bukali sikila niye tawe,
ese ndalomaloma ne khali ne buuri sikila niye tawe,
sikila ese se ndi nga nibaasibwa khuuba tawe.”

“Ese ndeka bulamu bwase,
ndaba omulekhuule mu khwiloocha khwase,
ndalomaloma sikila buchuuni nibwo ndi nabwo.
Ndaboolela Wele ndi okhakhalakila ese khuuba omumayaanu tawe,
ne kakhali nenya manye sifuno sie bukhalaki bwowo.
Eku, ewe osiimisibwa khu khuupia siibi?
Ewe olekeelesia kumulimo kwe kamakhono kowo?
Ewe osiimisibwa ne kamarekekha ke bamayaanu?
Eku, ewe oli ne chimoni nga cho omundu?
Eku, ewe obona nga babaandu?
Eku, chindaalo che bulamu bwowo chili nga che babaandu?
Ne kimiiko kie bulamu bwowo kili nga kie babaandu?
Nio likile ewe ne oyiima bubi bwase,
ne oenja bubwoni bwase,
akhaba ewe ne omanyile oli ese se ndi ne bumayaanu tawe,
se aliio oonyala aasikula ese khukhwama mu bunyali bwowo tawe.
Kamakhono kowo niko kakaandekekha ese mala kambuumba,
ne kakhali luno ewe wakaluukhane olikho umbunia.
Khebulila oli ewe owambuumba khukhwama khu liloba.
Eku, ewe wenya ungaluukhasie lundi mbe lipukhuulu?
Se wanjukha ese nga oochukha kamabeele,
mala wamboya ese nga ooboya liboonda?
Ewe wafwara ese siikhoba ne nyama,
mala woonga alala bikuumba biase ne chiisia.
Ewe wambelesia ese bulamu ne khu khunjekesia busiime bukhawa tawe,
mala ese nabaao sikila buliindi bwowo.
Kakhaba kario ewe wakisa bibiindu bino mu mwoyo kwowo,
manyile ndi ewe waba ne sifuno sino mu nganakani chowo.
Ese naaba ne khola bubwoni ewe undoleelela,
ne se umbeela bumayaanu bwase tawe.
Naaba ne khola bumayaanu aba butinyu bwanyoola!
Akhaba ne ndi omuluungi se nyala ne fumia tawe,
sikila mba ne chisoni chingali ne nibaasia buchuuni bwase.
Ne nebonia, ewe umbaaya oli ne oaaya etalang'i,
mala lundi ukholela ese ke khuukia lukali.
Oreera buloli buyaakha khwise,
ne lirima liowo khwise litasikha,
mala undeerera ese banamae bayaakha.
Wele, siina sikila ne wafukiilila ese nasaalwa?
Andi nafwa omundu yesi yesi ne akhaambonakho tawe,
andi nasutwa nayilwa mu ng'ani khukhwama munda,
mala naaba nga ookhaabakhowo tawe.
Eku, bulamu bwase se buli bubwimbi mala buli embi khuwa?
Ndekhe mbe, wakana nyoola liioleelesia litiiti,
ne siili khucha abuundu niio khalikobola lundi tawe,
mu sibala sie sisiilima sikali ne bubeeleli.
Sibala sie sisiilima, ne likoyaana,
niio akhaba buwaanga buli nga sisiilima.”

Nio Sofari Omunaamati aakobosia mala aaloma ali,
“Eku, kamakhuwa kamakali kano kache busa nokhakobosia tawe?
Eku, khulomaloma khukali khukhola omundu aabalwa khuuba ng'ali?
Ayubu, ewe wibaasia oli bubeeyi bunyala bwasisia babaandu?
Ne ewe ne ofwochola mbao okhurafwira tawe?
Sikila ewe oloma oli lisuubila liowo lili ng'ali,
lundi oli ewe oli omukwalaafu ebweeni wa Wele.
Abaanga Wele alomaloma,
khukhukobosia ewe,
aakhakhuboleele chisiiri che limanya.
Sikila limanya lilimo chimbeka chingali.
Nono manya oli, Wele se aabalile bubwoni bwowo bwoosi tawe.
Eku, ewe onyala wamanya chisiri cha Wele?
Onyala bukali bwa Wele Owe Bunyali Bwoosi?
Bukali bwewe buli angaaki khukhila likulu,
ewe se onyala sisiindu siosi siosi tawe?
Buli asi mu lusiba khukhila e makoombe,
ewe se onyala wamanya sisiindu siosi siosi tawe?
Bukali bwewe obwo buli buleeyi khukhila sibala,
ne bubalaayi bwabwo bukhila enyanja.
Wele aaba ne eecha mala aara omundu mu siboe,
namwe eecha mala aakhalakila omundu, naanu oonyala aamukhiingilila?
Wele amanyile babaandu bakhali ne bukhala tawe,
ne abona bikholwa bimayaanu, se akholakho siindu tawe ku?
Omundu omusilu se alinyoola limanya tawe,
bulayi bwene nga epundamulia ne ekhanyala yabaywa tawe.
Ayubu, kobolela Wele ne kumwoyo kwowo kwoosi,
eenja buyeeti bwewe.
Yerusiakho bumayaanu kaaba bali oli nabwo,
okhalekha bumayaanu bwaaba mungo mwowo tawe,
nio okeende ne kamaani ne okhali ne chisoni tawe,
olaba ne kumuleembe ne se olaba ne buuri tawe.
Olebilila butinyu bwowo,
olabukhebulila busa nga kameechi kaamalile khubira.
Bulamu bwowo bulaba buwaanga busa nga enyanga eye mwiangilwe,
sisiilima sie bulamu bwowo silaba busa nga kumutikhinyi.
Olaba bulayi sikila olaba ne lilieyikina.
Olaba asi we buliindi bwa Wele ne khuuluukhila mu muleembe.
Olakona asi ne se aliio oolakhuriikhirisia tawe,
babaandu bakali bakheenye buyeeti khukhwama khwiwe.
Ne kakhali chimoni che bamayaanu chikhabofule,
chingila chabwe che khukhwilukha choosi chikhabatibe,
lilieyikina liabwe liong'ene likhabe khufwa.”

Nio Ayubu aakobosia ali,
“Ng'ali enywe muli babaandu abo,
lundi ne mufwa, limanya likhafwe ne naywe.
Ne kakhali ese ndi ne limanya bulayi bwene nga lilienywe,
enywe se mukhila ese tawe,
naanu ookhamanyile ako tawe?
Ese ndi sieenya meeno khu basaale base,
akhaba ne nasaba Wele mala aangobosia,
akhaba ne njekheelelwa, ese ndi owa ng'ali lundi se ndimo liibi tawe.
Oyo ooli bulayi alekeelesia butinyu,
ebaasia ali abo bamiuukha niibo bakwa mu butinyu.
Babefwi bamenyile mu muleembe,
ne abo baambia Wele lirima baliindwa,
beyikina kamaani kabwe nga wele wabwe.
“Ne kakhali reeba chisolo, mala chilakhwekisia,
reeba chinyuni, ne chilakhuboolela,
namwe reeba bimelwa, mala bilakhwekisia,
reeba ching'eeni che mu nyanja chikhuboolele.
Mu biindu bino bioosi, silala siina siikhamanyile sili,
Wele Omunyali Owa Bioosi niye ookholile kano tawe?
Bulamu bwa buli sibuumbe,
ne kumuuya kwa buli mundu bili mu bunyali bwewe.
Liiru liiulila kamakhuwa,
bulayi bwene nga lulimi ne luchanjama siakhulia.
Limanya lili mu bakofu,
ne khumenya lukali khulimo bukesi.
Bukesi ne bunyali bili bia Wele,
ali ne likaambila ne busicha.
Wele aaba ne atechula mbao oonyala ombakha lundi tawe,
Wele aaba ne ara omundu mu siboe mbao oonyala aamukangulula tawe.
Wele aaba ne akhiingilila kameechi efula se ekwa tawe,
ne aaba ne akalekhuula, kechula sibala.
Wele ali ne kamaani ne limanya,
niye babea nende oyo obea, boombi bali babewe.
Wele aonanga bakaambisi ne bacha sichula,
ne khusilwasia bakhalaki.
Afuulanga babaami chingubo chabwe che bubwami,
ne khubaboa kimisiipi kie baboe,
Wele alekhanga basaayi ne bakeenda sichula,
ne khuula be bunyali.
Anuulaanga bakambisi bunyali bwabwe bwe khulomaloma,
ne khunuula basaakhulu limanya liabwe.
Aambia baruki chisoni chingali,
mala anuula be bunyali be kamaani kabwe.
Ekesianga abuwaanga chisiba che sisiilima sikali,
ne khureera buwaanga mu siilima sikali.
Akaliianga chikholo mala achibunia,
abalaayianga babaandu mala abasalanisia.
Arusia limanya mu baami be babaandu,
ne khubakhola bayiiyeyiiye mu sichiimi.
Babubuukila mu siilima niio buwaanga bukhali tawe,
lundi abakhola ne bataalitaala nga bameesi.”

Lola, ese samwene naboone kano koosi,
samwene nauliile ne khukamanya koosi.
Niko mumanyile, akhaba seesi ngamanyile.
Enywe se mukhila ese tawe.
Ne kakhali nenya ndomalome khu Munyali owa Bioosi,
nenya mboolele Wele khuloondekhana nende ekesi yase.
Ne kakhali enywe mumbakha ese bubeeyi,
enywe mweesi muli nga basilikhi bataamba bukhala.
Lukhila enywe musile busa,
nio khusila okhwo khulolekhe khuuba limanya!
Rekeeresia niko ndikho nibaasia,
mala muulile ese ne ndoma kakaase.
Eku, siina sikila ne muloma bubeeyi mwisina lia Wele?
Enywe mwibaasia muli munyala mwaloma bung'ali bwa Wele khulwe khubea ku?
Eku, mulikho mubabila Wele?
Mulacha muyeete Wele mu kesi yewe?
Wele aaba ne amuloleelesia enywe anyala aamunyoolamo sisiindu silayi ku?
Enywe mwibaasia muli munyala mwabea Wele nga mubea omundu?
Ng'ali Wele akhamurafwire enywe,
mwaba ne mubabila lubeka lulala.
Eku, luyali lwewe se lukhamuriisie enywe?
Buuri se bukhamutiile enywe sikila niye?
Bukhala bwe chisimo chenywe buli nga bukhala bwe likokhe,
ne kamayiingamo kenywe kali kaumbukha busa nga lisiisi lie liloba.
Khe musile, ndekhe ndomalome,
lekha ako kakeecha khunjekholekhakho kekholekhe!
Siina sikila niyingisie samwene mu butinyu,
mala nde bulamu bwase mu bunyali bwase?
Wele ne enya alanjira, se ndi ne lilieyikina liliindi tawe,
kakhaba kario ndamuboolela ke liiba liase lilayi.
Buno bucha khuba buonia bwase,
omundu okharia Wele tawe se eecha ebweeni wewe tawe.
Rekeeresia bulayi kamakhuwa kaase,
ulila niko ese ndomaloma.
Manya muli nerekeekhe bulayi khuloma kakaase,
ese manyile ndi ndakhalakilwa khuuba ng'ali.
Naanu ooliio oonyala aaloma bubi bwase?
Aaba ne aliio, ndasila busa mala fwe.
Ee Wele, fukiilila bibiindu bibili bino biong'ene,
ne aba ese se nja khukhwekisakho tawe:
Ndusiekho kumunaanio kwowo,
lundi okhalekha buuri bwase khwiwe bwanderemia tawe.
Nio undaange, ne ese ndakhukobosia.
Namwe ndekhe ese ndome, mala ewe ungobosie.
Nakhola bumayaanu ne bubwoni sikelo siina?
Mboolele bubi ne bubwoni bwase.
Siina sikila ne undekha?
Siina sikila ne umbukula ese khuuba omusiku wowo?
Ewe onyala wariikhirisia lisaafu liuchibwe ne mbeo?
Ewe wenya khutimania likhuuchi liliomu?
Sikila oandika kamasitaka kamarafu khuloondekhana nase,
ne khu khundiuukha busiro bwe bubwoni bwe mu buele bwase.
ne undoleelesia buli abuundu niio nja,
omenieelesia akhaba bikhandakilo biase.
Omundu abulungukha nga kumurongooro kubolile,
aweelelela nga engubo niyo kamake katanyakile.

“Omundu owasaalwa no mukhasi amenya busa chindaalo ndiiti,
chindaalo chichechula butinyu bukali.
Nga khamuli amulikha, ne akelao ooma,
eyuula nga sisiiniini, ne awao.
Wele, siina sikila ololeelele omundu nga oyo?
Siina sikila omureere ebweeni wowo akhalakilwe?
Naanu onyala amia sisiindu similiiu mu siindu sinyaalu?
Se aliio akhaba mulala tawe.
Sikila chindaalo che bulamu bwewe chamalwa khubisibwa,
omanyile bukali bwe kimieesi kie bulamu bwewe,
lundi ewe wamala khumureerao sikelo nisio akhanyala aatuuma tawe.
Khwako laangula mala omulekhe,
mulekhe abe nio asangaale nga omukholi oruungwa buli ndaalo.
Kumurongooro ne kuremwa,
lilieyikina lie khusisina lundi liliio,
mala chinduburi chakwo se chifwa tawe.
Kimili kiakwo kiakhaba ne kikofulila mwiloba,
ne sisina siakwo siakhafwila asi mwiloba,
kwakhaunyilakho busa kameechi, kukhasisine,
mala kurekho chisakia nga kumurongooro kumwaana.
Ne kakhali omundu afwa, ne kumubili kwewe kusiikhwa.
Omundu ne amalile khusuumbukha, aba ali waena?
Nga kameechi ne kawelelela khukhwama mu nyanja,
lundi nga luluuchi ne luteenya mala lwooma,
omundu yesi afwa mala se enyokha lundi tawe,
likulu ne lisiiliio se enyokha tawe,
namwe se asiisimusibwa khukhwama mwiilo liewe tawe.
Ee Wele, andi ungisile e makoombe,
andi ungisile khukhwola nga lirima liowo ne liwa,
wakharobore siise nisio oreereo mala wakhebulila ese.
Eku, kaaba bali omundu afwa, anyala aamenya lundi ku?
Ese ndakhola kimilimo kiase biise biase bioosi,
khukhwola nga ne ndilekhuulwa.
Nono andi okhanaange mala fukiilile,
andi okhekoombe khubona sibuumbe nisio ewe obuumbile.
Nio andi okhabale likeenda liase,
ne se okhaloleelesie bubwoni bwase tawe.
Andi bubi bwase bukhaboelwe mu oochwa,
andi se okhakhebulile bumayaanu bwase tawe.
Ne kakhali sikulu sikwa ne sibulungukha,
ne lulwanda lukhuulikha khukhwama abukono walwo,
kameechi kamakali kalia kamabaale,
kumukhula kucha ne liloba,
mu ngila nga eyo ewe wonakaka lilieyikina lio mundu.
Ewe oulila elala omundu khulwa mindali mala achiila elala,
omukaluukhasia lukoondo lwewe ne omurusiao.
Babaana bewe bakhaebwa lukoosi niye se amanya tawe,
babaana bewe bakhaambwa chisoni niye se abona tawe.
Aulila buchuuni bwe kumubili kwewe bwong'ene,
ne elila omwene.”

Nio Elifasi, Omutemani aakobosia ali,
“Eku, omundu owe limanya anyala aakobosia ne kamakhuwa ke busilu?
Anyala aaba ne chilomo chingali busa ku?
Eku, anyala aaloma kakewe mu lomo chikhali chindayi tawe?
Anyala aaloma kakewe mu makhuwa kakhalimo bukhala tawe?
Ne kakhali ewe se olikho oria Wele tawe,
lundi olikho okhiingilila kamasaba khu Wele.
Bumayaanu bwowo bukhuboolela niko oloma,
khwako ewe orobora khurumikhira lulomo lwe babeeyi.
Kumunwa kwowo kumwene kukhukhalakila ewe, se ndi ese tawe,
kamakhuwa kowo kameene kakhubuula.
Eku, ewe niye omundu owanyoa khusaalwa?
Eku, ewe wasaalwa bikulu ne bisiili khuba mu sibala?
Eku, warekeeresia mu muse kwa Wele?
Ewe wikhola khuuba omukesi weng'ene?
Siina nisio omanyile nisio efwe khukhamanyile tawe?
Siina siili mu mebaasio kowo nisio efwe khukhebaasiakho tawe?
Efwe khuli ne basaakhulu lundi be chimbuchi khu mirwe,
bukhulu bwabwe bukhila bukhulu bwa raraao.
Eku, khuoleelesia khwa Wele khuli khukeekhe lukali khwiwe?
Likhuwa nilio akhuboolela mu kalaa se lili siindu khwiwe tawe?
Siina kumwoyo kwowo ne kukhutiimia,
siina sikila chimoni chowo ne chekesia lirima?
Siina sikila ne waukha khu Wele,
lundi ne olomaloma kamakhuwa nga kameenako?
Omwana owo mukhasi yesi yesi anyala aaba omulayi ku?
Lola, Wele se eyikina akhaba batakatifu bewe tawe,
akhaba likulu se lili likwalaafu ebweeni wewe tawe,
aba kalaba kariena khu mundu busa, omundu ooli sisiindu sie lisinye lundi siibola?
Omundu ookhola bumayaanu oli ne anywa kameechi!
Rekeeresia, mala ese ndakhuboolela
ndakhuboolela niko mboone.
Niko be limanya baaloma,
niko bakuuka babwe bakhaakisa tawe.
Niibo bong'ene nibo Wele aaelesia sibala,
ne omukwa se aababiramo tawe.
Babaandu bamayaanu banaanisibwa mu ndaalo chabwe choosi,
ne khu bakuulumi kimiiko nikio baarekekhelwa kioosi.
Baulila luyoka lwe khuriisia lukali,
mu khuindiaala omwonaki eecha khubebwaakala.
Nibo se basuubila bali balirura mu siilima siabwe tawe,
khumaliilikha khwabwe khuli lifwa lie embalu.
Bayiiyayiiya khuyiima siakhulia mala bareeba bali, ‘Sili waena’?
Bamanyile bali endaalo eye sisiilima eli siimbi khwoola,
kumunaanio ne lirima bibateremia,
bibebwaakala nga omwami owerekekheele liie.
Sikila bakholeele Wele sisiayuumba,
ne khuchiililila khulekelesia Wele Omunyali owa bioosi,
bacha khu khupania Wele ne sileka,
ne ngabo emboofu lundi esiro,
sikila banerire mumoni,
ne khunesia chinda chabwe chosi,
bakhamenye mu ngoba chichanjukhwa,
mu chinju nicho omundu akhakhoyeele khumenyamo tawe,
chinju chiili kamakubili.
Bamayaanu se baliindiaala tawe,
kimiaandu kiabwe se kicha khulama tawe,
namwe se kicha khukucha khu sibala tawe.
Bamayaanu se bakhebache sisiilima tawe,
kumulilo kukhomie chisakia chabwe,
ne ekhuungu ekhabarusieo.
Baba basilu lukali mala beyikina bumayaanu bwabwe,
bumayaanu obwo niibwo buucha khuba kumuruuru kwabwe.
Bakharuungwe siise siabwe ne sikhoola tawe,
ne chisakia chabwe se chikhakaliie lundi tawe.
Bakhabe nga kumusabibu kukhukhumusibwa bibiaamo biakwo ne bisiili biibisi,
nga kumuseituni ne kukhukhumusia bimuli biakwo.
Sikila babaandu bakharia Wele tawe bali nga bakuumba,
ne kumulilo kucha khwosia chingo chichombakhwa khubirira mu asoya.
Baesia bubacha ne khusaala bumayaanu,
kimiooyo kiechula kerekekha bubeeyi buli lwosi.”

Nio Ayubu aakobosia ali,
“Nauliile bibiindu bikali nga bibienebio.
Enywe mweesi muli baoleelesi banaania.
Kamakhuwa kenywe kakhali ne bukhala tawe kali ne sisiakamo ku?
Namwe siina sikila ne muchiililila khuyingana?
Abanga bali enywe niye ese ne ese niye enywe andi nakhalomile niko muloma,
nakhalomile kamakhuwa kamakali khwinywe ne khumuchekheelela.
Nakhamutinyiliisie enywe khulwe khumuboolela kamakhuwa busa,
kamakhuwa kase kakhamuoleelesie enywe.
“Ne ndomaloma, buchuuni bwase se buboomba tawe,
nakhaba ne ndekha khulomaloma, koosi malala busa.
Ng'ali Wele, ewe wamalile ese kamaani,
ewe wonakaake biili siimbi nase bioosi.
Ewe wakholile nabeele omung'au,
ne buno buli buloli khwise,
bung'au bwase bwabeele omusiku wase,
burusia buloli khwise ebweeni wase.
Wele aambiile mala mu lirima liewe andabulaake,
aakhalaliile ese,
omusiku wase aakhoondoola ese.
Babaandu banjekheelela ese,
baakhupa ese chimbi ne khu khuukhoma,
boosi basaangilila ese.
Wele aandekhile ese mu makhono ke babaandu be mbelekeu khu niye,
aamwaatile ese mu bunyali bwe bamayaanu.
Naba mu muleembe, ne kakhali Wele aandonyamo,
aakhamara likosi mala aafuniakakamo.
Buembo bwewe khukhwama buli lubeka bwambotookheleele,
aambunaake chimbiko chase ne se aakholela siisa tawe,
achukha asi endurwe yase.
Wele ambunaka ne elang'anakho,
anjibwaakala nga kunariiria.
Nenabila kamakunia niko nifwara,
ne kamaani kase koosi kawela mu lufuumbi.
Chimoni chase chabesema sikila khulila,
ne bisike biase biekesia sisiilima,
akhaba ese ne ekhakholakho sisiindu siosi siosi simayaanu tawe,
ne lisaba liase lili likwalaafu.
Ee, sibala, okhafuunikha kamafuki kase tawe,
ne okhemia lilila liase nio lilekhe khuuliilikhana tawe.
oyo ooli lubeka lwase ali angaaki lukali.
Basaale base bafwochola,
ne ese ndilila Wele.
Nenya omundu ekoonjelele Wele mu bweyaangu bwase,
bulayi bwene nga omundu ne ekoonjelela mu bweyaangu bwo musaale wewe.
Sikila kimiiko mikeekhe kiri kikiicha,
ndachiila khu ngila niyo khanyala nakobolelakho lundi tawe.”

“Kumwoyo kwase kwafwiile,
chindaalo chase chaweele,
eng'ani yanindiilile.
Ng'ali babanjekheelela bambotookheleele,
ne ese mbaloleelela busa.
Wele, njimeelele,
sikila mbao akhaba mulala oonyala aanjimeelela ese tawe.
Ewe wabamiinyasiisie nio bakhaulila tawe,
khwako se olabalekha bakhile tawe.
Omundu alaanga owasie bakabane kimiaandu,
ne eyi babaana bewe omwene bakikona.
Ne luno ese nekholile siienyameno khu baandu,
mala bafucha kamare khwise.
Chimoni chase se chibona bulayi tawe sikila bubeeleli,
kumubili kwase kwoosi kuli nga sisiiniini.
Baluungi basinyisibwa sikila kano,
bakhali ne bubi basinyisibwa ne babaandu bakharia Wele tawe.
Kakhaba kario baluungi bachiililila khukhola buluungi,
ne abo bakhali banyaalu tawe bachiililila khunyoola kamaani.
Ne kakhali enywe mweesi kobola lundi,
ne ese se ndanyoola mwinywe omundu akhaba mulala ooli omukesi tawe.
Chindaalo chase chaweele ne kamarekekha kase konakibwe,
alala ne liliekoomba liase lie kumwoyo.
Babaandu bano balaanga siilo khuuba kumuusi,
baloma bali, ‘Ne bwilabuule aba bwasieele.’
Naaba ne mbukula e Makoombe khuuba engo wase,
naaba ne naala bulili bwase mu siilima,
naaba ne mboolela eng'ani ndi, ‘Ewe oli paapa,’
namwe enyeende ndi, ‘Ewe oli maayi wase,’
namwe, ‘Ewe oli omukooko wase,’
aba lilieyikina liase lili waena?
Naanu obona lilieyikina liase?
Bioosi nibio neyikina bikhache ne nase emakoombe ku?
Khukhakobole mwiloba fwembi ku?”

Nio Bilitati Omushuhi, aakobosia aaloma ali,
“Eku, olaayaaya ne chilomo khukhwola liina?
Se osilakho fwesi khwalomaloma.
Siina sikila ne okhubukula efwe khuuba nga chikhaafu?
Siina sikila ne okhubukula efwe khuuba basilu ebweeni wowo?
Ewe olikho wetabulakamo sikila lirima liowo wamweene.
Eku, sibala sicha khwanjukhwa sikila ewe?
Namwe wibaasia oli lulwanda lukharusibweo sikila ewe?
ne chinjaso che kumulilo kwabwe se chikhakhosie tawe.
Bulamu bwe bamayaanu,
bukhasime nga etaa.
Likeenda liabwe lie kamaani likhembiisibwe,
ne babeene bakhaambilwe mu mireko kiabwe kimimayaanu.
Sikila likeenda liabwe babeene likhabamwaate mu lutimba,
bakhakwe mwiloo ne balikho bakeenda.
Kimireko kikhabatiile bikele biabwe,
luriimba lukhabaambile elala.
Bakisile kumukoye kumuchwisia asi,
kumureko kwareerwe khu ngila yabwe.
Butinyu bubariikhirisia buli lubeka,
mala bubaloondakho buli abuundu niio bacha.
Kamaani kabwe kabawamo sikila enjala,
ne butinyu bwabaliindiliile.
Lufu lulia kimibili kiabwe,
lifwa libabunia.
Barusibwa khukhwama khu nibio beyikina,
ne bayilwa mu lifwa, liili omwami oriisia.
Kamaeema kabwe se kali kakabwe lundi tawe,
boseliamo bibiindu biiunya bulayi khurusiao bubi.
Kimili kiabwe kilioma,
ne chisakia chabwe chiliniaala.
Babaandu be khu sibala balibebilila,
ne kamasina kabwe se kalikhebulilwa tawe.
Balirusibwa khukhwama mu buwaanga khucha mu siilima,
mala balitimanisibwa khukhwama mu sibala.
Se balirama ne babaana namwe babechukhulu mu baandu babwe tawe,
mala mbao olirama niio bamenyanga tawe.
Abo be mumbo baliuka khu kabekholekhakho,
liiterema likali liliamba abo be ebukwe.
Ng'ali elio nilio limenya lie bamayaanu,
abwenao niio abuundu wabo bakhamanyile Wele tawe.”

Nio Ayubu aakobosia ne aaloma ali,
“Eku, mulanjuunia kumwoyo khukhwola liina?
Mulanaania ne kamakhuwa khukhwola liina?
Enywe mwakhomile kamakhabi ekhumi,
enywe se mulikho ne chisoni khu khuukholela ese kamabi tawe?
Bwakhaba ne buli bung'ali bali nakhola bumayaanu,
bumayaanu obwo buli bubwase samwene.
Mwaba ng'ali ne mulikho mwefumisilia khwise,
ne mubukula kumunaanio kwase khuuba kumusaango khwise,
manya nono muli Wele aangoseele,
mala andekire ne kumureko kwewe.
Lola, nakhalila ndi, ‘Ndi mu butinyu’ mbao oungobosia tawe,
ndila lukali khulwe buyeeti,
ne kakhali mbao bung'ali tawe.
Wele ekaale chingila chase nio se nyala nabira tawe,
mala areere sisiilima khu ngila chase.
Andusiisiekho luyali lwase,
ne khukhufuula ekuutwa eye bubwami.
Ambumisie buli lubeka mala nauliikhe,
andusisiemo lilieyikina nga orusiao kumurongooro.
Wele akhalaliile,
mala ambala ese khuuba nga omusiku wewe.
Banamae bewe becha alala,
berekekha khukhunjibwaakala
bapa ekambi ne babotookhelesia liiema liase.
Wele aakhola basaale base khu khungaluukhanakho,
ne basaale base banjanjuukhe.
Balebe base ne basaale bandekhile,
bakeni base banjibiliile,
bakholi base be siikhasi bambala ese khuuba omukwa,
nabeele omukwa ebweeni wabwe.
Naanga omukholi wase ne se aangobosia tawe,
nenyekha mwikoonjelele.
Kumuuya kwase nikwo mbeela kuunyila omukhasi wase,
ne babaana ba maayi bambiila ese.
Akhaba babaana bakeekhe bandekelesia ese,
bandafwira ese buli nga bakhupiakho chimoni chabwe.
Basaale base be aembi boosi bambiile,
ne abo nibo nasiima bangaluukhanekho.
Nang'ayile nabeele busa siikhoba ne kamakuumba,
lundi naoneele busa esitere emusia.
Basaale base enywe, kholele siisa! Kholele siisa!
Sikila Wele aakhupile nakwiile asi.
Siina sikila enywe mwesi ne muukhupia ese siibi nga Wele?
Se mwanyaliikhe ne butinyu nibwo ndi nabwo tawe?
Nekoomba ndi kamakhuwa kase kaandikwe!
Nekoomba ndi kaandikwe mu sitabu!
Nekoomba ndi kaandikwe khu lwanda,
kaandikwekho ne kalamu eye sichuuma ne sibia nio kabeekho khulwa mindali.
Sikila ese manyile ndi Omusikuli wase amenyile mindali,
ne ekhumaliilikha acha khuba omusooli wase khu sibala sino.
Akhaba kumubili kwase ne kubola,
ese khabone Wele,
samwene khamubone,
khamubone ne chimoni chase,
kumwoyo kwase kwalindiliile!
Mwaba ne muloma muli, ‘Khulachiililila khumupia niye siibi
sikila niye omwene omanyile sifuno sie butinyu buno,’
khe mumanye muli lifwa khwinywe liliio,
sikila lirima lia Wele lilareera kumunaanio,
nio mumanye muli bukhalaki buliio.”

Nio Sofari, Omunaamati, aakobosia aaloma ali,
“Rekeeresia khuboolele, kamebaasio kase kali kamaboofu,
ndi ne silukuluku sie khu khuboolela.
Liliikiicha liowo lili bukhomo khwise,
ne kumwoyo kwase khubira kamebaasio kaase kumbelesia niko khukobosia.
Enywe, se mumanyile kano khukhwama khale tawe,
se mumanyile muli khukhwama nga omundu ne areebwa khu sibala,
busangaafu bwo omumayaanu buli bwe siise sikeekhe,
ne liliekhoya lio omundu okharia Wele se lili khulwe siise sitiiti busa?
Akhaba buleeyi bwewe bwe sileka ne bwitiila khwikulu,
ne kumurwe kwewe ne kwoola mu maleesi,
akheeywe aweeo khulwa mindali nga biibi biewe,
abo babamubona bakhareebe bali, ‘Ali waena?’
Akhaweo busa nga kamarooro,
akhatibe busa nga kamalola ke siilo.
Chimoni chichamubona se chikhamubone lundi tawe,
se chikhamubonekho lundi ne ali abuundu wewe tawe,
Babaana bewe bakhasabe kumwalaalo khukhwama khu bataambi,
lundi babeene bakhakobosieyo kimiaandu kiewe.
Akhaba ne aaba ne kamaani ke sisoleeli,
koosi kakhakobole mwipukhuulu naye.
Akhaba bumayaanu ne buli bunulu mukhanwa mwewe,
akhaba ne abukisa asi we lulimi lwewe,
akhaba ne akhenya khubulekha tawe,
lundi akhaba ne abukuuta mukhanwa mwewe;
kakhaba kario,
siakhulia esio siluluwa ne sioola munda mwewe,
siba nga buchiba bwe ndemu munda mwewe.
Amila buiinda, ne kakhali alaburusia lundi,
Wele akhabakhole barusie buiinda khukhwama munda chabwe.
Bakhanuune buchiba bwe chindemu,
ne lulimi lwe endemu nafwo lukhamwire.
Se akhamenye lukali khukhwola ekhoyele buiinda bwewe tawe,
chinjichi chichechula bubuukhi ne kamabeele kamabou.
Bakhakobosieyo kamatuunda ke kimilimo kiewe,
ne se bakhabiliekho tawe,
se bakhekhoyele bukhala bwe bubwofuli bwewe tawe,
sikila aapia siibi bataambi lundi aabanaania,
aabanuula nibo chinju ne omwene se aachombakha tawe.
Sikila kumuluungo kwewe se kuola tawe,
se aabiikhakho sisiindu siosi siosi nisio aasiima tawe.
Ne alia, mbao nisio asikasia tawe,
khwako buiinda bwewe se buchiililila tawe.
Aba nende buli siindu nisio eenya ne butinyu bumukwakho,
butinyu bukali bumukwakho.
Omumayaanu alia ne ekura lukali,
ne kakhali Wele acha khumurumira lirima liewe,
kumunaanio kumukali oli efula kukhamubeekho kube nga siakhulia siewe.
Ne eebacha embalu eye sichuuma,
buembo bwe kumukasa bukhamulase akwe.
Buembo bubonekha khukhwama mu mukoongo kwewe,
bubwoki buumeniuukha bukhabonekhe khukhwama mu mbiko chewe,
lundi biriisio bie lifwa bikhamuambe.
Sisiilima sikali silindiilila kimiaandu kiewe,
kumulilo kukhabwanwa no omundu tawe kukhamubunie,
bioosi bibiarama munju mwewe bikhosibwe.
Likulu lilibuula bumayaanu bwabwe,
ne sibala silibakaluukhanakho.
Kimiaandu kie munju chewe kikhasutwe,
kikhamwaatwe aleeyi endaalo eye burafu bwa Wele.
Kuno nikwo kumuruuru nikwo omundu omumayaanu anyoola khukhwama khu Wele,
kumukabwa nikwo Wele aakhalaka khulwo omumayaanu.”

“Nio Ayubu aakobosia ali,
Rekeeresia bulayi kamakhuwa kase,
ne lekha lino libe khulwe khu khumboleelesia ese.
Njekhaliilikhe mala ndomalome,
ne malile khulomaloma, chiililila khu khunjekhelela.
Ne kakhali ese, lilieloocha liase se lili khu baandu tawe,
aba se ndi ne sifuno sie khutaamba liliekhaliilikha?
Khe mubone butinyu bwase, mala mulauka,
mulara kamakhono kenywe emunwa sikila khukhwesiindukha.
Ne nibaasia khu kano, mba ne buuri bukali,
ne mbaambwa ne bireengo bikali.
Siina sikila babaandu bamayaanu ne bachiililila khumenya?
Sikila siina ne boola mu bukhulu mala baba ne bunyali?
Babaana babwe baindiaala nibo ne baboone,
lisaaye liabwe lichoa nibo ne baliio.
Chingo chabwe chili ne kumuleembe,
ne siiukuumo sia Wele se sibalikho tawe.
Chiuunwa chabwe se chikhilwa khuoona tawe,
ne bisoonga biabwe bisaala ne se biuusia tawe.
Babaana babwe batiiti batima ne khukhwinyaa nga kamameeme,
babaana babwe bakhina eng'oma.
Bakhina khulwe kimienya kie chitamburini ne biilili,
bekhoyela khu khuupa khwe kumulele.
Bamenya limenya lie buiinda,
lundi bafwa ne bali mu muleembe.
Bamayaanu baboolela Wele bali, ‘Khurureo, khulekhe khube!
Se khwenya khumanya chingila chowo tawe.
Omunyali Owa Bioosi niye naanu nio efwe khumukholele?
Ne efwe khulanyoola bukhala siina ne khumusaba niye?’
Ng'ali khuindiaala khwe bamayaanu se khuli mu bunyali bwabwe?
Kamarekekha kabwe se kali aleeyi ne Wele?
Eku, khukhwola khenga bamayaanu ne bafwa matundubiikha?
Khukhwola khenga ne banyoola butinyu?
Khukhwola khenga ne baukuumwa sikila lirima lia Wele?
Khukhwola khenga ne baba nga chikhaanja mu mbeo?
Khukhwola khenga ne baba nga likhuuchi nilio ekhuungu esuta?
Enywe muloma muli, ‘Wele aelesia omwana siiukuumo sikila bumayaanu bwa raraawe.’
Tawe! Lekha Wele aelesie omumayaanu omwene siiukuumo nio omumayaanu oyo amanye lino!
Lekha omumayaanu omwene eebonelekho libuna liewe,
lekha banaanisibwe ne lirima lia Wele Owe Bunyali Bwoosi.
Omumayaanu enaana siina khu lisaaye liewe nilio alalekha enyuma,
endaalo eye lifwa liewe ne yolile?
Eku, aliio onyala ekisia Wele limanya?
Wele se ali niye okhalakilanga akhaba abo baali angaaki lukali?
Omundu mulala afwa ne aindiaalile lukali,
afwa ne ali mu bukoote ne mu buliindi,
afwa ne ali omunefu,
afwa kamakuumba kewe ne kali ne kamaani.
Omundu okundi afwa ne ali ne bubeeleli mu mwoyo kwewe,
se achanjamakho buiinda bwosi bwosi tawe.
Kakhaba kario, boosi bakhakone mwiloba,
mala chinyeende chibalie boombi.
Lola, ese manyile kamebaasio kenywe koosi,
ne kamarekekha kenywe ke khu khuukholela ese kamabi.
Sikila mureeba muli, ‘Nono enju yo mundu omukali eyo eli waena?
Enju niyo omumayaanu oyo aamenyangamo eli waena?’
Eku, se mwareebakho babaandu bachichanga chingeendo tawe?
Se mufukiilila buloli bwabwe?
Omundu omumayaanu se alekhwangwa khu ndaalo eye butinyu?
Se asikulwangwa khu ndaalo eye burafu?
Naanu okaania bikholwa biewe mu moni chewe?
Naanu onyala amuruungia khu niko akholile?
Ne alikho asutwa khuyilwa sia ng'ani,
siliindwa siewe siba ne baliindi.
Liloba lie mu ng'ani limubeela lilayi,
babaandu boosi bamuloondakho,
ne abo bamuraangirira se babalikha tawe.
Khwako enywe mulamboleelesia ese muriena ne kamakhuwa kakhalimo bukhala tawe?
Mbao liramire khu makobosia kenywe tawe ne bukhali bubeeyi bwong'ene!”

Nio Elifasi Omutemani aakobosia aaloma ali,
Ng'ali oyo ooli ne limanya ali ne bukhala khu mwene yeng'ene.
Eku, ewe wibaasia oli khubirira mu khuba omuluungi onyala wasaangaasia Wele?
Namwe buli bukhala khu niye ewe waaba ne okhalikho ne bubi bwosi bwosi tawe?
Eku, Wele akhuukuuma lundi akhukhalakila ewe
khulwe buluungi bwowo?
Tawe, lili sikila bumayaanu bwowo buli bukali!
Bubwoni bwowo buli bukali po!
Ewe waraakho bawandaayo kamakobi ka busa,
lundi wabafuula chingubo chabwe mala barama sichula.
Ewe se waelesia be bulesia kameechi baanywa tawe,
lundi wemana be njala siakhulia.
Ewe waeleesie omundu owe kamaani kamaloba,
walekhile omundu niye osiimiliisiemo amenyemo.
Walekhile banamulekhwa makhono mataaka,
se wayeetile bafuubi tawe.
Khwako kimireko kiakhubotookheelele ewe,
ne buuri bukali bwakhuambile ewe.
Buwaanga bwabeele sisiilima khwiwe, khwako se onyala wabona tawe,
ne kameechi kamakali kakhufuuniikhe!
Ng'ali Wele ali mwikulu angaaki,
lola nga ching'enieesi che angaaki lukali ne chili aleeyi!
Kakhaba kario ewe oreeba oli, ‘Wele amanyile siina?
Anyala aabona khubirira mu mafuumbi kamasiro khu khukhalakila?
Kamafuumbi kamasiro kamukhiingilila niye khubona,
ne akeenda, abotookhelela mu ngaaki mwong'ene.’
Eku, ewe olaloonda engila eye khaale,
niyo babaandu bamayaanu baakeendelakho?
Babaandu abo barusibwao siise siabwe ne sisiili khwoola,
kumusiingi kwabwe kwasutwa ne kumukhula.
Baboolela Wele bali, ‘Khurureo,
siina nisio Wele Omunyali Owa Bioosi anyala akhola kwifwe?’
Ne kakhaba kario, Wele niye owechusia mu chinju chabwe bibiindu bilayi,
ne kakhali kamebaasio ke bamayaanu kaukhana ne kakewe.
Babaandu baluungi babona kameene ako mala basangaala,
ne baakhali ne bubi tawe nabo babachekha.
Baloma bali, ‘Ng'ali basiku befwe babunisiibwe,
ne nibio balekha kumulilo kwabiosiisie.’
Nono Ayubu, fukiilisiana ne Wele mala obe ne kumuleembe,
mu ngila yino olaba bulayi.
Fukiilila kamekisio kewe,
mala osuubile kamakhuwa kewe.
Waaba ne wiboombia wamwene,
mala wakobola khu Wele Omunyali Owa Bioosi,
lundi warusia mungo mwowo bumayaanu,
waaba ne okhawesielia bukesi khu miiandu kiowo tawe,
lundi obukule esahabu eye ofiri nga kamabaale ke mu luuchi,
Wele Owe Bunyali Bwoosi aaba ne ali niye esahabu yowo,
lundi efwesa yowo eye bukhala bwe angaaki,
okhasangaalile mu Wele Omunyali Owa Bioosi,
mala omweyine khulwe buyeeti.
Okhamusabe mala akhuulile,
nawe okhaliinde lisuubisia liowo khu niye.
Koosi niko wenya khukhola kakhanyalikhe,
lundi buwaanga bukhakhosie khu ngila chowo.
Sikila Wele aboombianga babebonia,
ne kakhali aonianga abo babeboombia.
Wele asikulanga abo bakhali ne bubi tawe,
khwako ewe olasikulwa bikholwa biowo biaaba ne biikhali biibi tawe.”

Nio Ayubu aakobosia aaloma ali,
“Aakhaba luno khukhwiloocha khwase khuli khurafu,
kumunaanio kwa Wele khwise kuli kumukali akhaba ne ndikho ndila.
Abaanga bali manyile abuundu niio nyala nanyoola Wele,
andi nachiile niio ali!
Andi namubooleele niye ekesi eeli khwise,
andi namubooleele niye niko ndi nako.
Andi nakhamanyile kamakhuwa niko akhangoboosie,
ne khuulila ako niko akhamboolele.
Eku, Wele akhayingane ne nase ne bunyali bwewe bukali?
Tawe, akhandekeeresie.
Abwenao omundu owa ng'ali anyala aaboolela Wele ekesi yewe,
ne ese khoya naonisibwa no mukhalaki wase khulwa mindali.
Lola, nja ebweeni, ne kakhali Wele se aliio tawe,
ngobola enyuma, ne kakhali se mubona tawe,
muyiima lubeka lwe kumukhono kumukhasi ne kakhali se mupiakho emoni tawe,
ngobola lubeka lwe kumukhono kumuseecha ne kakhali se mubona tawe.
Ne kakhali niye amanyile engila niyo njiilakho,
ne amalile khukhuukhaka ndaba omukwalaafu nga esahabu.
Namuloondilekho buli abuundu mu bweyikinwa,
naloondile engila yewe ne se naukhekho tawe.
Se nalekha kamalaka kewe niko aandaka tawe,
nasuubila kamalaka kewe.
Ne kakhali niye se ali okaluukhana tawe,
ne naanu onyala aamukaluukhania?
Nilio niye enya, liliene elio nilio akhola.
Sikila acha khukhola nisio andekekhela,
ne endekekha ng'eneyo eli ndala khu biindu bikali nibio ali nabio mu mebaasio kewe khwise.
Khwako ndi ne buuri ebweeni wewe,
ne nibaasiakho busa ndi, mba ne buuri sikila niye.
Wele aakholile nabeele omuri,
Owe Bunyali Bwoosi aandikhiriisie.
Sikila nabotookheleelwe ne sisiilima,
ne sisiilima sikali siafuumile ese.

“Siina sikila Wele ne akharao siise sie bukhalaki tawe,
ne siina sikila abo bamumanyile ne bakhabona chindaalo nga echo chirio tawe?
Babaandu benyosiao chinjakha che kamaloba,
bayaaya bibiaayo ne khubiaaya.
Banuula bafuubi chipunda chabwe,
baapa kumusiingo ekhaafu eya namulekhwa.
Bakhiingilila baabanani nio bakhakholelwa bung'ali bwabwe tawe,
bataambi be mu sibala boosi babekisakho.
Bataambi bali nga chipunda che mu sichiimi,
barura ne bacha khukhola kimilimo,
bayiima siakhulia mu sichiimi,
bayiima siakhulia khulwe babaana babwe.
Bataambi bakesa biakhulia biabwe mu mikuunda kiabeene,
lundi bangalisia kimisabibu kie bamayaanu.
Siilo bakona sichula,
lundi se bali ne sisibiimbilo mu mbeo tawe.
Efula eye mu bikulu ebatosia,
mala bebaanda busa mu ndulo mwe kamabaale khukheyikama.
Babaandu bamayaanu nabo banunula omwana omufuubi khwituru lia maawe ne kamaani,
baapa omwana oyo kumusiingo khulwe kamakobi ka maawe.
Bataambi bakeenda sichula ne se bali ne chingubo tawe,
enjala ebalia, aakhaba ne bakesa biakhulia.
Bakhamulula kamafura khukhwama mu misabibu kie bamayaanu,
batiing'a endali khukhwama mu matuunda ke kimisabibu,
ne kakhali baulila bulesia.
Babaandu baali siimbi khufwa balilila mu lukoba,
ne kumwoyo kwoyo niye baunile kulilila buyeeti,
ne kakhaba kario Wele se enaana khu lisaba liabwe tawe.
“Baliio babaandu bamayaanu baaloba buwaanga,
baakhamanyile chingila chabwo tawe,
lundi se benya baloonde chingila echo tawe.
Omwiiri enyokha makhelebeende,
nio ache eere omutaambi nende omubanani,
ne siilo omwiiri chana oyo aba omwifwi.
Aakhaba emoni eyo mueeyi yosi elindiilila sisiilima,
ne aloma ali, ‘Mbao emoni ekane yimbone tawe’
mala akisa bubweeni bwewe.
Mu siilima bafuna chinju,
ne kumuusi beyikaliilila munju,
se bamanyile buwaanga tawe.
Khu nibo boosi sisiilima sikali sili kumutikhinyi,
sikila nibo basiima biriisio bie sisiilima sikali.
“Ewe oloma oli, ‘Babaandu baabi bali nga lunyaasi luyilwa khangu ne kameechi,
Wele aalaama kimikuunda kiabwe,
se aliio oocha khukhola mu misabibu kiabwe lundi tawe.’
Siimiyu ne kumuumu biomia kameechi ke barafu,
Emakoombe yosi eyuula erio babooni.
Bamaawabwe babaasaala babeebilila,
kamasina kabwe se kakhebuliilwa lundi tawe,
nono bumayaanu bufunikha nga kumurongooro ne kuremwa.
“Banaania omukhasi omukuumba ookhali ne omwana tawe,
lundi se bakholela namulekhwa kamalayi tawe.
Kakhaba kario Wele mu bunyali bwewe eera babaami bakuluumi,
benyokha ne bakhali ne lilieyikina lie khuuba balamu tawe.
Wele anyala aabalekha bebaasia bali bali mu muleembe,
ne kakhali aloleelela chingila chabwe.
Bafumikha mu sise sikeekhe ne bawao,
booma ne khuwao nga enyoonyi,
lundi barusibwao nga bikala bie ngaanu.
Kaaba bali se kali kario tawe, naanu onyala ekesia ali ese omubeeyi,
ne khukhwekesia ali mbaamo siindu mu niko ndomaloma tawe?”

Nio Bilitati, Omushuhi, aaloma ali,
“Bubwami ne buuri bili khu Wele,
araao kumuleembe mwikulu mwewe angaaki.
Eku, aliio oonyala aabala banamae bewe?
Eku, aliio abuundu niio buwaanga bwewe bukhakhosianga tawe?
Khwako, omundu anyala aaba omuluungi ebweeni wa Wele ku?
Omundu owasaalwa busa anyala eebala khuuba omukwalaafu ku?
Lola, ebweeni wewe aakhaba kumwesi se kuli ne buwaanga bukali tawe,
lundi ching'enieesi se chili chingwalaafu tawe.
Khwako omundu ooli enyeende busa naye aba ali omulabufu lukali po!
Omundu busa, omundu ooli siroboto!”

Nio Ayubu aakobosia ali,
“Ng'ali ewe wayeetile lukali oyo okhali ne bunyali tawe!
Lundi waoniisie lukali omundu ookhali ne kamaani tawe!
Ewe wakelekeele lukali oyo ookhali na limanya tawe,
ne khuaana likaambila lilayi!
Olomaloome kamakhuwa kano mu buyeeti bwa naanu?
Okhwimeeleele mu khulomaloma ali roho owa naanu?”
“Bafu be emakoombe asi baterema,
bateremela mu meechi ke mu lusiba asi we sibala.
Emakoombe eli khwaasie busa ebweeni wa Wele.
Se siliio sinyala siamukhiingilila niye khubona tawe.
Wele akalaasia embaka eye likulu ebunaswa abuundu aali busa,
mala akhwiikha sibala mu ngaaki abuundu niio sisiindu siosi siosi sikhali tawe.
Wele abuusianga kameechi mu mafuumbi kewe kamasiro,
ne kameechi ako se katabula kamafuumbi tawe.
Akhiingaanga kumwesi kuangaale,
akubiimbangakho lifuumbi liewe.
Aareere engara eye lulwakha khu meechi,
nga lulwakha akari we buwaanga ne sisiilima.
Chinjeko che likulu chiterema,
lundi chiuka lukali sikila khurafua khwa Wele.
Aasisia enyanja khulwe bunyali bwewe,
mala aabunia kukuundu Rahabu khulwe limanya liewe.
Aakwalaasia likulu khulwe kumuuya kwewe,
ne kumukhono kwewe kweera kuremu kukwaba ne kwiilukha.
Bino bili busa bilala khu bikholwa bikali bie bunyali bwewe,
kano kali matiiti busa niko khuulilangakho!
Ne kakhali naanu oonyala aamanya bukali bwe bunyali bwewe?”

Mala Ayubu aachiililila khuloma kamakhuwa kewe ali,
“Nga Wele ne amenyile mindali, Wele oumbukuulekho bung'ali bwase,
Wele Owe Bunyali Bwoosi oukholile ese nabeelela,
ne naaba ne siili omulamu,
mala Wele aaba ne asimbeelesia ese bulamu,
kumunwa kwase se kuliloma lie bubeeyi tawe,
ne lulimi lwase se lucha khuba lwe bubacha tawe.
Se ndilomakho ndi enywe muloma bung'ali tawe,
khukhwola lifwa liase,
ese se khalekhe khukhwebuula khuuba ookhalikho ne bubi tawe tawe.
Ese ndi omuluungi elala, ne se ndilekha khuloonda buluungi tawe,
kumwoyo kwase se kunjikiichakho mu bulamu bwase bwoosi tawe.
“Lekha omusiku wase anyoole siiukuumo sie bamayaanu,
ne lekha oyo oumbiila aukuumwe nga ookhali omuluungi tawe.
Sikila lieyikina siina liliio khu mundu ookhamanyile Wele tawe, Wele ne amubumbuluule,
Wele ne abukula bulamu bwewe?
Eku, Wele alaulila khulila khwewe
butinyu ne bulimukwakho?
Eku, alasangaalila Wele Omunyali Owa Bioosi?
Akhasabe Wele biise bioosi?
Lekha ese mweyikie khuloondekhana ne Bunyali bwa Wele,
mala ninoosie niko Wele Owe Bunyali Bwoosi arekekha.
Enywe mweesi mwabuboone mwabeene,
nono siina sikila ne mweluyia mu khuloma kamakhuwa ka busa?”
“Kuno nikwo kumukabwa kwo mundu ooli omumayaanu khu Wele,
nikwo bakuluumi banyoola khukhwama khu Wele Omunyali Owa Bioosi.
Babaana bewe baakhakucha, bakhafwiile mwiie,
ne lisaaye liewe se likhabe ne siakhulia siboola tawe.
Abo baona ako bakhafwe lufu,
ne banamulekhwa babwe se bakhabalile nibo tawe.
Aakhaba ne babuusia efwesa nga kumuyekhe ekhabalikha tawe,
ne khubuusia chingubo chingali,
banyala bachibuusia,
ne kakhali baluung'i bakhachifware,
ne abo bakhalikho ne bubi tawe bakhakabane efwesa.
Bombakha chinju chabwe chiili busa nga biswi,
nga khasali nikho omuliindi owe mukuunda ombakha.
Bakona siyiinda lulala lwong'ene,
ne benyokha aba kimiaandu kiabwe kiachiile.
Biriisio bibapwookhakho nga kumukhula
oli siilo, sisifuusia sibasuta.
Ekhuungu eye ebukwe ebasuta angaaki ne bawao,
ebarusia abuundu wabwe.
Ebauucha ne kamaani ne se eli ne siisa tawe,
bakhaka khukhwilukha khukhwama khu bunyali bwayo.
Ekhuungu ebaapila chimbi mu khubachekheelela,
lundi buli abuundu niio bacha ebariisia khulwe liiulukhuma liayo.”

“Ng'ali efwesa eli ne liloo nilio bakiyabamo,
ne esahabu abuundu we khukikwalaasiliao.
Sichuuma sirusibwanga mwiloba,
ne koopa mu mabaale kayengusiibwe.
Babaandu baayaba kamabaale ke buukusi bwe angaaki bareeranga chitaa mu sisiilima,
bamenieelesianga mu bibale bie kamaloo kamaleeyi lukali,
ne khuyaba kamabaale ke bukusi bwe angaaki mu siilima sikali.
Balima kamaloo mwitooma sinaao khukhwama niio babaandu bamenyile,
beebililwa, se aliio oobirirao tawe,
besungwacha, bali aleeyi khukhwama niio babaandu bali.
Khukhwama mwiloba biakhulia binyoolekhamo,
ne kakhali bibiindu biili asi walio bikaluukhanisibwa oli manya ne kumulilo.
Kamabaale kalio kalimo kamabaale ke bukusi bwe angaaki kamabuusi,
ne lipukhuulu lialio lilimo esahabu.
“Mbao engosia emanyile engila ng'eneyo tawe,
aakhaba emoni eya wasio ekhakibonakho tawe.
Chisaang'i chindafu se chaikiswaalakho tawe,
aakhaba etalang'i se yaikibirirakho tawe.
Omundu asiuulanga kamabaale kamaandalafu po,
asiuubula bikulu khukhwola khu bibale biabio.
Eekulanga bibaanga mu chinyaanda,
ne emoni yewe ebonanga buli libaale lie bukusi bwe angaaki.
Ayaba khunyoola binoko bie kameechi,
ne sisiindu sisiekisa asi asibakala abuwaanga.
“Ne kakhali limanya lilanyoolekha waena?
Abuundu we limanya niio waena?
Se aliio omundu oomanyile engila eye khukhwolela limanya tawe,
lundi se linyoolekhana mu sibala sie balamu tawe.
Chisiba chiloma chili, ‘Limanya se lili mwifwe tawe,’
ne enyanja nayo eloma eli, ‘Se lili ne nase tawe.’
Limanya se linyala liakulwa khulwe sahabu tawe,
aakhaba efwesa engali se nyala yaanwa nga bukusi bwalio tawe,
Limanya se linyala lialeekhasibwa ne bukhala bwe sahabu eya Ofiri tawe,
namwe bukhala bwe kamabaale ke bukusi bwe angaaki ka Satoniki namwe kamabuusi tawe.
Esahabu ne bikiio se bilekhaana nalio tawe
namwe se linyala liakulaanwa ne kamamili ke sahabu enosie tawe.
Bukusi bwe limanya se bulekhaanisibwa ne bukusi bwe kamabaale ke bukusi bwe angaaki ke mu nyanja namwe kang'enang'ena tawe.
Kamabaale ke bukusi bwe angaaki ke mu nyanja kaakhosia ne kali mu buwaanga se kakhila limanya tawe.
Libaale lie Kushi se likelaanisibwa nalio tawe,
lundi se lilekhaanisibwa ne sahabu enosie tawe.
“Nono limanya liama waena?
Ne sinoko sie limanya sili waena?
Liakisibwa khukhwama khu buli siindu sie bulamu,
lundi liakisibwa khukhwama khu nyuni chipurukhanga.
Emakoombe ne Lifwa biloma bili,
‘Khwaulilakho busa khuloondekhana ne limanya ne kamaru kefwe.’
“Wele amanyile engila eye limanya,
lundi amanyile niio limanya lili.
Sikila niye abonanga bibiakamo bie sibala,
lundi abonanga buli siindu asi we likulu.
Nga aelesia embeo busiro bwayo,
ne khukhalakila kameechi lulwakha lwako,
nga aakhalaka niio efula enyala yakwa yoola,
ne engila niyo lueni ne lubalukha lukhoya khuloonda,
Wele aabona limanya mala aalikela,
aalirao mala alimenieelesia.
‘Lola, khuuria Omwami Wele nilio limanya,
ne khulekha bumayaanu khuli khuuba ne limanya.’ ”

Ayubu lundi aachiililila ne lilomaloma liewe aaloma ali,
Ee, andi ndi nga naba khaale,
nga mu ndaalo nicho Wele aanindanga,
nga Wele ne aaba nase buli lwoosi,
nio ese nakeenda mu siilima sikila buwaanga bwewe,
andi ndi nga naba mu ndaalo che buiinda bwase,
biise nibio buliindi bwa Wele bwaba munju mwase.
Wele Owe Bunyali Bwoosi aaba ne nase,
ne babaana base baaba nase bangarire.
Chindaalo echo nga naba ne naindiaala lukali,
lundi naba ne kamafura kamakali khukhwama mu miseituni,
nga nachichanga asilibwa mu siikhasio sie basaakhulu be lukoba,
nga nekhalanga khu ndebe yase abuundu we bibiikhasio, q
baele bambonanga mala bandekhela engila,
ne basaakhulu benyokhanga mala beema khukhuumbelesia ese liria.
Babaami nabo balekhanga khulomaloma,
ne khuusuta kamakhono kabwe nio babaandu basile busa.
Babaandu be lukoosi basilanga busa,
se baalomangakho sisiindu tawe.
Buli mundu owaulilangakho efuma yase, aalomanga kamalayi khuloondekhana nase,
akhaba babaambonanga bosi baalomanga bario.
Sikila ese nayeeta bataambi babaasaba buyeeti,
lundi bafuubi bakhaaba nende oobayeeta tawe.
Abo bababechanga siimbi khufwa bambelesianga chikhabi,
ne nakilanga banamulekhwa ne beemba kimienya kie khoyo.
Buluungi bwaba engubo yase,
nakhalakanga bung'ali mala bwambaakho nga ekaanjo ne kofiyo yase.
Khu babofu, ese naba chimoni,
ne khu baleme, bikele.
Khu babanani, ese naba raarawabwe,
lundi ese nakhalakilanga bareende mu bung'ali.
Nafunaka bunyali bwe babaandu bakhali baluungi tawe,
lundi nasikulanga nibo baaba ne baambile.
Nio nebaasia ndi, Ese khafwiile munju mwase,
lundi khamenye siise sileeyi lukali,
nga kumurongooro nikwo chiisi chakwo choola khu meechi,
lundi nikwo chisakia chakwo chibechanga ne luume siilo sioosi.
Lukoosi lwase se lwawechanga tawe,
lundi nabechanga ne kamaani biise bioosi.
Babaandu bandekeeresianga, mala baliinda,
basilanga busa ne baliindile mbakaambile.
Nga namalanga khulomaloma, nibo se balomalomakho lundi tawe,
mala elomo yase yabasiimisianga.
Banindiililanga ese oli baaliindiilila efula,
baba nga balimi baliindiilila efula eye kumunaane.
Nabamunamunilanga ne batibisie lilieyikina,
busangaafu bwase bwabaelesianga kamaani.
Nabemeelelanga ne khubekesia engila,
nabamenyangamo nga omwami mu banamae bewe,
lundi nabaoleelesianga oli ooleelesia baali mu masika.

“Ne kakhali luno banjekheelela,
babaandu nibo ese khulila,
baraara babwe se nababona khuuba babolaana
khubara alala ne chimbwa chiliinda bibiaayo biase tawe.
Eku, kamaani ke kamakhono kaabwe abeele kanjeeta siina?
Babaandu nibo kamaani kaba ne kaweele?
Sikila butaambi ne enjala engali,
baakukuna liloba liliomu lundi lilianjukhwa.
Baa chinyenyi ne kamasaafu ke mundaa
mala balia aakhaba kimili kie kimirongooro kie biyeywe.
Baoonwa khukhwama mu baandu,
babaandu baabayokelela oli manya ne bayokelela babeefwi.
Liabayingilila bamenye khu ndulo khwe chingulu ne mumatooma,
mu maloo asi ne mu mabina ke mu mabaale.
Balilila mundaa nga chisaang'i,
beumba alala niio bisaala biakhuumba.
Baba sipupu sie be siyiingwa!
Babaapwa ne khuoonwa khukhwama mu maloba.
“Nono luno beemba khu khunjekheelela ese,
ese ndi siienyameno khu nibo.
Bambiila, banjibebeea,
nga bambonakho busa ne bafuucha kamare ebweeni wase.
Sikila Wele aamalile kamaani ne khu khuumbaambia chisoni,
babeele balekhuule khukhola khwise koosi niko beenya.
Sipupu siaamila kumukhono kwase kumuseecha khu khuunjibwaakala,
baakhupa ese asi ne khurekekha chingila che libuna liase.
Bonakaka engila yase,
batasa butinyu bwase,
ne se aliio yesi yesi oobakaania tawe.
Beecha oli manya ne babirira mu sibaanga sibalaayi,
basendekhelela ebweeni khangu nga bibuli enyuma we liliibwaakala.
Bireengo bikali bingwakho,
lukoosi lwase luwao oli manya ne lusutilwe ne khuungu,
buiinda bwase bwaweleo nga lifuumbi.
“Nono luno bulamu bwase bulikho buwa,
chindaalo che engunyi chanjolilekho.
Siilo kamakuumba kase koosi kachuuna,
buchuuni bubuunjuuna se buolakho tawe.
Wele aandiliile mu ngubo chase ne kamaani,
aakhamaare ne kamaani khwikosi khwe ngubo yase.
Wele aamwaatile mu matosi,
ese nabeele nga lipukhuulu ne likokhe.
Ese khulilila ne kakhali se ungobosia tawe,
niima khu khusaaya, ne kakhali se umbulila tawe.
Ewe wangaluukhaanekho wabeele omurafu lukali khwise,
ewe ukhupia ese siibi mu bunyali bwowo.
Ewe umwaata mu khuungu ne yimbuucha,
mala umwaata eyi ne eyi mu mbembeesi eye kamaani.
Ng'ali, manyile ndi okhambile busa mu lifwa,
abuundu niio balamu boosi bakhalakwa khukhwakaanana.
“Kakhaba kario, omundu se akaluukhana khu babanani
ne basaba buyeeti butinyu ne bubakwiilekho tawe.
Eku, ese se nalilila oyo owaba mwimenya lie butinyu?
Se nakholela siisa sikali bataambi?
Ne kakhali nga naenja kamalayi, bumayaanu bwecha,
lundi nga nalindiilila buwaanga, sisiilima siecha.
Kumwoyo kwase kuunaania, ne se kweoleelesia tawe,
chindaalo che butinyu chanjichilekho.
Ese mbubuuka eyi ne eyi mu ngunyi,
ninyokha ne niima mu siikhasio ne khusaba buyeeti.
Ese ndi wandaaye owe bisuuche,
lundi owasie owe chinyeefwe.
Sikhoba siase simaliia ne khukhwobukha,
ne kamakuumba kaase kabila sikila kumureengo.
Lituungu liase liabeele lie khu khuupa kumwenya kwe kamasika,
ne kumulele kwase khu mumilo kwaabo baalila.”

“Nakholile endakaano ne chimoni chase,
khwako naama ndiena nekoomba omukhaana owe yabwana?
Ese khanyoole siina khukhwama khu Wele Owe Bunyali Bwoosi?
Ne kumukabwa kwase khukhwama khuyo Owe Bunyali Bwoosi kuli siina?
Eku, butinyu se bukwa khu bakhali ba ng'ali tawe,
ne libuna khwaabo bakhola bumayaanu tawe?
Eku, se abona chingila chase,
ne khubala bikele biase bioosi tawe?
“Naaba ne ngendeele mu bumayaanu,
ne sikele siase sienyoeleesie khubea babaandu,
lekha ngelwe khu sikelo siili abwene,
lekha Wele amanye bung'ali bwase!
Kaaba bali sikele siase siaba siauukhe khu ngila,
ne kumwoyo kwase kwaloondeleele kameelu ke chimoni chase,
lundi kaaba bali lisaanda liosi liosi liaba liaandile khu makhono kaase,
lekha ese miiche mala okundi abilie,
lundi lekha nibio namiicha bikhuulwake.
“Kumwoyo kwase kwaaba ne kwiikoomba omukhasi,
namwe naaba ne nebuulila a muliango kwo owasiase,
lekha omukhasi wase asieele okundi,
lekha baseecha babaandi bakone naye.
Sikila okwo kwakhabeele kumusaango kumumayaanu,
nikwo bakhalaki khukhwola barusie bukhalaki.
Sikila okwo kuli kumulilo kutirira emakoombe,
mala kwosia buli sisiindu nisio endi nasio.
Naaba ne naloba khurekeeresia omukholi wase owe siseecha namwe owe siikhasi,
ne anjiloochela mu bung'ali bwewe,
khakhole siina Wele ne akhalakila ese?
Nga akhandeebe, khamukobosie ndiena?
Oyo owambuumba ese munda mwa maayi,
se ali niye owabuumba bakholi base boosi tawe ku?
“Ese naloba khuelesia bataambi nisio beenya,
namwe nakila banamulekhwa bafwa kumwoyo?
Ese nalia siakhulia siase seng'ene,
ne bafuubi baonga enjala?
Tawe! Khukhwama mu buele bwase ese nabeele omulesi wabwe,
khukhwama butoro ese nemeleele banamulekhwa.
Kaaba bali nabona omundu ne afwa sikila se ali ne chingubo tawe,
namwe omutaambi ne ali sichula,
mala naye aasabila ese chikhabi ne khu khuukhupila ese orio ne kumwoyo kwoosi,
aakhaba ese ne khamuelesie niye luluuya lwe chingubo che bufuumbo bwe kamakheese kaase tawe?
Kaaba bali narikhirisia omufuubi mu koti,
nemanyile ndi bakhalaki balaba lubeka lwase,
lekha libeka liase likhongokhe,
ne lekha kumukhono kwase kufunikhe khukhwamila mu mayi.
Sikila naria ndi Wele anyala andeerera butinyu,
ese se nyala neema ebweeni we bukali bwewe tawe.
“Eku, ese nareere lilieyikina liase mu sahabu,
namwe nabooleele esahabu engwalaafu ndi, ‘Ewe oli buliindi bwase?’
Eku, ese nasangaalila bukali bwe kimiaandu kiase,
namwe nebonia sikila bikali nibio kamakhono kaase kanyoolile?
Kaaba bali nalola khu nyanga ne efwa,
namwe kumwesi mu chelecheenje yakwo,
mala kumwoyo kwase kwakhweeswa khubisaaya mu bwikisi,
nio ese nekwayila kamakhono kaase mu khubifumia nibio,
buno bwosi buli bumayaanu bukhoyela siiukuumo sie bakhalaki,
sikila aba naba omubeeyi khu Wele Owe Angaaki.
“Eku, ese nasangaaliile khubuna khwo musiku wase,
namwe nekhoya nga butinyu ne bwamukwakho?
Tawe! Se nafukiilila kumunwa kwase khumwenyela niye kamabi,
khulwe khumulaama afwe tawe.
Bakholi base boosi balomelanga busa abuwaanga,
buli mukeni ali omulekhuule khukhwicha mungo mwase.
Ooli khu lukeendo se akona khungila enje we nju yase tawe,
nekuulilao oyo owaba ne abira khu ngila.
Eku, ese nakisile kamabi kase nga babaandu babaandi?
Eku, ese nalobile khukhweyama bubwoni bwase?
Se naria khukhwima ebweeni we sipupu sie babaandu,
namwe nasila busa namwe nefungila munju,
bali sikila nariire birikhirisio ne kileki yabwe tawe.
Ee, abanga bali omundu oundekeeresia aliio!
Nyala napa kumuuri kwase khu buli siindu nisio ndomile.
Lekha Wele Owe Bunyali Bwoosi aangobosie.
Ee, abanga bali naboolela basiku base bare kamasitako kabwe khwise mu buandike!
Ng'ali nakhakasutile khwibeka khwase,
nakhaketiuukhile nga ekuutwa.
Andi nakhabaliile Wele buli siindu nisio nakhola,
andi muchiileyo ne ndi ne kamaani nga omwana owo mwami.
Naaba ne neeba kamaloba niko miichangamo,
ne khukhola kimifurechi kiako kilile,
sikila nyoolela bukhala mu biaamo biako ne se mbaana kumuruungo tawe,
mala ndeera lifwa khu beene maloba,
khwako lekha kamawa kamelemo mu bweyaangu bwe engaanu,
ne enyoonyi mu bweyaangu bwe shayiri.”
Kamakhuwa ka Ayubu kakamila ao.

Khwako babaandu bataru bano baalekha khukobosia Ayubu, sikila omwene ebona ali ali omuluungi.
Nio Elihu okhwa Barakeli, owe kholo eya Busi, owe nju eya Ramu, aakhalala. Akhalalila Ayubu sikila Ayubu eyibaasilia khuuba omulayi ne khubiiya Wele.
Elihu lundi aakhalalila basaale bataru ba Ayubu sikila bakhilwa khunyoola likobosia, aakhaba ne baakhalakila Ayubu khuuba ne bubi.
Siise esio Elihu aaba aalindiliile khulomaloma ne Ayubu sikila basaale bataru ba Ayubu abo baaba bakhulu khu niye.
Ne nga Elihu aabona ali mbao likobosia khukhwama khu baandu bataru abo tawe, aakhalala.
Mala Elihu okhwa Barakeli, owe kholo eya Busi aakobosia.
“Ese ndi omwana khwinywe,
ne enywe muli bakhulu khwise.
Khwako ese nderema ne khuuria khuboola enganakani yase khwinywe.
Naloma mumwoyo mwase ndi, ‘Enywe mwenyekha mulomalome,
enywe basaakhulu mwenyekha mwekisie limanya lienywe.’
Ne kakhali roho oyo, roho ooli mu mundu,
kumuuya kwa Wele Owe Bunyali Bwoosi,
nikwo kukhola omundu aamanya.
Se bali basaakhulu baali bakesi tawe,
namwe bakhulu bamanya bung'ali tawe.
Khwako ese ndoma ndi, ‘Ndekeeresie,
lekha nase muboolele niko nibaasia.’
“Lola, nalindiilila kamakhuwa kenywe,
Narekeeresia lilomaloma lienywe lie bukesi,
nga mwaba ne muyiimilisia nilio muloma.
Namurekeeresia enywe bulayi,
ne kakhali, mbao owekesia bubi bwa Ayubu,
namwe aanyala khukobosia kakhuwa ka Ayubu tawe.
Mube barekeerefu, mukhola murio mwaloma muli,
‘Efwe khwanyoolile limanya; oolakhila Ayubu ali Wele, ne se ali omundu tawe.’
Ayubu se aalomaloome khwise tawe,
khwako se mukobosia niye nga enywe mwakholile tawe.
“Ayubu, babaandu bano barangaraarwe,
se bali ne likobosia liosi liosi khwiwe lundi tawe,
se bali ne likhuwa nilio baloma tawe.
Eku, ese niindiliile sikila se balomaloma tawe?
Sikila bemile eyo basilile busa,
khaba se bakobosia lundi tawe?
Ese sesi ndakobosiamo
ese sesi ndaboola niko nibaasia.
Ndi ne kamakhuwa kamakali ke khuloma,
roho ooli mwise ambingiilila ndomalome.
Ng'ali kumwoyo kwase kuli nga endali ekhali nende niio erusilia kumuuya kwayo tawe,
nga eoochwa eye ndali embia eeli siimbi khwatikha.
Khukhwola ndome, nio mbuluukhe,
khukhwola sute kumunwa kwase mala ngobosie.
Se nja khubabila omundu yesi yesi,
namwe ndome kamakhuwa ke khufumia busa omundu yesi yesi tawe.
Sikila ese se manyile khufumia busa omundu tawe,
nakhola ndio, Wele owambuumba ese anyala aambunia!”

“Nono Ayubu, ulila niko ese ndoma,
mala orekeeresie kamakhuwa kase koosi,
Lola, nerekeekhe khulomaloma kakaase,
ese samwene ndalomaloma.
Kamakhuwa kase kaboola buluungi bwe kumwoyo kwase,
ne niko manyile ndakaloma mu bung'ali.
Roho owa Wele aambuumbile ese,
ne kumuuya kwa Wele Omunyali Owa Bioosi kumbelesia bulamu.
Waaba ne onyala ngobosie,
rekekha bulayi kamayiingamo kowo ebweeni wase,
mala orobore lubeka nilwo olaba.
Ewe ne nase khulekhaana ebweeni wa Wele,
ese sesi nabuumbwa khukhwama khwiloba.
Nono mbao sikila orie ese tawe,
se nja khukhumiina tawe.
Ng'ali, olomile ne mbulila,
lundi nauliile kamakhuwa kowo koosi.
Ewe oloma oli, ‘Ese ndi omumiliiu, se ndikho ne bubi tawe,
ese ndi omukwalaafu, se ndikho ne bumayaanu tawe.
Lola, Wele anjikhakasiangakho busa,
ambukulanga khuuba nga omusiku wewe,
mala aloleelela likeenda liase lioosi.’
“Ne kakhali ese khukobosia ndi: Lola Ayubu, mu kano se oli ng'ali tawe.
Wele ali omukali khukhila omundu busa.
Siina sikila ne omuyingania,
ne oloma oli, ‘Se acha khukobosiakho kamalilo kase tawe,’
Wele alomaloma, ne eelelamo mu ngila ekiindi,
ne kakhali omundu se aulila tawe.
mu marooro ne mu malola,
ne bakonile liilo likali mu bulili bwabwe,
nio eekule kamaru ke babaandu,
ne khubariisia ne chingaani chewe,
nio akaluukhasie babaandu khukhwama mu bikholwa biabwe,
mala abarusiekho sileka siabwe.
Mu ngila yino, Wele akhiingilila kumwoyo kwo mundu khukwa mu buko,
lundi akhiingilila embalu ekhabunia bulamu bwewe tawe.
“Omundu aukuumwa ne buchuuni bwa Wele mu sitanda siewe,
ne kumureengo kuchiililila mu makuumba kewe,
nio omulwale amilwa khulia siakhulia,
aakhaba siakhulia nisio aasiima.
Aba omung'au lukali,
ne khureka enje busa kamakuumba kewe kakaaba mukari.
Aba siimbi lukali khucha mu Buko,
ne bulamu bwewe buli siimbi niio bareera lifwa bali.
Abanga omundu abaayo ooli ne malaika,
omukaya, mulala khu bamalaika eelefu,
khukhwekesia omundu liili lia ng'ali khukhola,
mala amukholela siisa ne aloma ali,
‘Mureesie! Akhacha mu Buko tawe!
Ese nanyoolile kumuruungo kwe khumusikula niye.’
Lekha kumubili kwewe kweyobule,
lekha akobole mu ndaalo che kamaani ke buele,
Omundu oyo asaba Wele, mala afukiililwa,
eecha ebweeni wa Wele ne khoyo,
ne Wele amukobosia niye mu liiba lie buluungi.
Ne emba ebweeni we babaandu ali,
‘Nakhola kamabi ne khufuumbikha bung'ali,
ne se naukuumwa tawe.
Wele aasikula ese khacha nabunila mu Buko tawe,
mala siili omulamu lundi mbona buwaanga.’
“Lola, Wele akhola bibiindu bino bioosi,
akholela omundu ari kamakhabi kamakali.
Khuonia kumwoyo kwewe khukhwama mu Buko,
nio amukhola anyale khubona buwaanga bwe bulamu.
Ayubu ulila, ndekeeresie,
sila busa, mala ese ndomalome.
Waaba ne oli ne likhuwa loma,
lomaloma sikila nekoomba khubona bung'ali bwowo.
Ne kakhali kario tawe, ndekeeresie,
sila busa ne ndakhwekisia ewe limanya.”

Nio Elihu aloma ali,
“Enywe muuli bakesi, ulila kamakhuwa kase,
enywe mumanyile, ndekeeresie,
sikila liiru liiulila chilomo,
bulayi bwene nga lulimi ne luchanjama siakhulia.
Lekha khwiroborere liili lia ng'ali,
lekha fwabene khukhalake liili lilayi.
Sikila Ayubu alomile ali, ‘Ese se ndi ne bubi tawe,
ne kakhali Wele aandusiisiekho bung'ali bwase.
Aakhaba ne khalikho ne bubi tawe, mbalwa busa khuuba omubeeyi,
aakhaba ne khalikho ne kamabi tawe, likoonjo liase se liiona tawe.’
Mundu siina ooli nga Ayubu,
oobukula khukhweundukuma khuuba nga khunywa kameechi?
Owikhala alala ne babaandu baabi,
ne khukeenda ne babaandu bamayaanu.
Sikila aloma ali, ‘Omundu se anyoola bukhala bwosi bwosi,
mu khwenaana khusiimisia Wele tawe.’
“Khwako, baandu be limanya enywe, ndekeeresie!
Wele se anyala aakhola bumayaanu tawe,
Wele Owe Bunyali Bwoosi se anyala aakhola kamabi tawe.
lundi akhabakholele khuloondekhana ne kimiima kiabwe.
Ng'ali Wele se akholanga kamabi tawe,
Wele Owe Bunyali Bwoosi se afumbikhakanga bung'ali tawe.
Eku, naanu owaelesia Wele bunyali bwe khuliinda sibala?
Naanu owamwamiisia khu limala lioosi?
Abanga Wele eyibaasilia busa kakewe omwene,
ne khukhwebukulila kumwoyo ne kumuuya kwewe kwe bulamu khukhwama khu sibala,
andi bibiindu bie bulamu boosi biakhafwiliile khulala,
ne omundu naye aakhakoboole mwipukhuulu.
“Waaba ne oli ne limanya,
rekeeresia niko ese ndoma.
Eku, oyo owabiila bung'ali anyala aaruka?
Onyala wabiiya Wele ooli omuluungi lundi owe bunyali,
ooboolela omwami ali, ‘Ewe se oli ne sipoli,’
ne khu baruki ali, ‘Enywe muli bamayaanu?’
Niye se ababilanga baruki,
namwe asiime baiinda lukali khukhila bataambi tawe,
sikila niye owababuumba boosi.
“Mu siise sikeekhe bafwa,
musilo akari, babaandu besiindukha mala bafwa,
nende be bunyali barusibwao khubirira mu maani kakhali ko mundu tawe.
Sikila Wele aloleelelanga chingila cho mundu,
niye abonanga likeenda liewe lioosi.
Mbao bumali, namwe sisiilima sikali,
nimwo bamayaanu banyala bekisa tawe.
Wele se akhoyeele aboolele omundu yesi yesi,
biise nibio omundu oyo alareerwa ebweeni wewe khukhalakilwa tawe.
Abunianga be bunyali ne asilii khubamenieelesia,
ne khuura babaandi mu bweyaangu bwabwe.
Sikila amanyile biikholwa biabwe,
abarusiakho bunyali mu silo, ne khubabunia.
Aukuuma bamayaanu khulwe bumayaanu bwabwe
ebweeni we babaandu,
sikila balekha khumuloonda niye
mala baaleka chingila chewe choosi,
nio bakhola bataambi balilila Wele,
mala Wele aaulila lilila liaabo babaapisibwa siibi.
Niye nasilile, naanu oonyala aamubiiya?
Niye ne akisile bubweeni bwewe, naanu oonyala aamubona,
ebeele ekholo namwe omundu mulala?
Akhola ario nio omundu okhamanyile Wele,
namwe abo batiimianga babaandu bakharuka tawe.
“Eku, aliio omundu yesi yesi owaboolela Wele ali,
‘Ese nekhaliliikhe siiukuumo se nja khukhola bubwoni lundi tawe,
njeyikie niko khabona tawe,
naaba ne nakhola bumayaanu, se nja khukhola ndio lundi tawe?’
Eku, acha khuruungia khuloondekhana ne nganakani yowo?
Sikila ewe wenya orobore, se ndi ese tawe,
khwako ewe loma niko omanyile!
Babaandu be likesi,
ne babaandu be limanya babaambulilanga ese banyala baloma bali,
‘Ayubu alomaloma mu khukorwa,
ne kamakhuwa kewe se kali ke bukesi tawe.’
Andi Ayubu akhakiilwe khukhwola khu siakamo,
sikila kamakobosia kewe keekesia kali niye ali nga omumayaanu.
Sikila niye atasa bureengu khu bwoni bwewe,
ayiingana ne nafwe,
lundi atasa khuloma kamakhuwa kewe ke khukhangaaranila Wele.”

Nio Elihu aachiililila khuloma ali,
“Ayubu, ewe wibaasia oli lino lili lia ng'ali?
Ewe oloma oli, ‘Ndi ng'ali ebweeni wa Wele,’
Ewe ne oreeba oli, ‘Nanyoolile bukhala siina naaba ne khakholile bubwoni tawe?
Nanyoolile bukhala khukhila nga abeele mba ne kholile bubwoni?’
Ese ndakhukobosia,
ewe ne basaale bowo.
Lola likulu! Mala obone,
lola kamafuumbi kaali angaaki khuukhila ewe!
aba wakholilekho sisiindu siosi siosi khu Wele omwene ku?
Ne bumayaanu bwowo bwaaba ne bukucha,
omukholakho siina?
Waaba ne oli omuluungi, oyeeta Wele siina?
Namwe siina nisio anyoola khukhwama khwiwe?
Babaandu nga ewe buchuunisibwa sikila bumayaanu bwowo,
ne bulayi nibwo okhola buyeeta babaandu babaandi.
“Sikila bukali bwe bumiinikhi babaandu balilanga banyoole buyeeti,
benya buyeeti obwo nio baone khukhwama khu bukuluumi bwe babaandu be bunyali.
Ne kakhali se aliio aakhaba mulala oreeba ali, ‘Wele Omubuumbi wase,
oanaanga kamaani siilo,
Wele okhwekisianga lukali khukhila chisaang'i che khu sibala,
ne khukhukhola efwe khuba bakesi khukhila chinyuni ali waena?’ Tawe.
Balila, ne kakhali se abakobosia tawe,
sikila khukhwebonia khwe babaandu bamayaanu.
Ng'ali Wele se aulila kamalilo ka busa tawe,
Wele Omunyali Owa Bioosi se abibukulangamo lukeendo tawe.
Sili sisiindu sikeekhe lukali ewe ne oloma oli se wanyalile khumubona tawe,
lundi oli ekesi yowo eli ebweeni wewe,
ne wamuliindile niye!
Nono, sikila Wele se eekesia lirima liewe tawe,
ne khuloleelesia lukali bumayaanu bwe babaandu tawe,
Ayubu ewe otasa khulomaloma kamakhuwa ka busa,
se wamanyile kamakhuwa niko olomaloma tawe.”

Nio Elihu aachiililila khuloma ali,
“Njekhaliilikhekho atiiti, nase ndakhwekesia,
sikila siili ne likhuwa nilio nenya ndome mu bweyaangu bwa Wele.
Ndakhwekesia nga limanya liase ne lili likali,
mala ndarumikhira niko manyile khukhwekesia buluungi bwa Wele Omubuumbi wase.
Ng'ali niko ndikho ndoma se kali ke bubeeyi tawe,
oyo ooli omwichufu mu limanya ali nawe;
lundi mu bunyali bwewe, se alekhanga omwoni achiililile khumenya tawe.
“Ng'ali, Wele ali owe bunyali ne se afwocholangakho omundu yesi yesi tawe,
mu limanya liewe, niye ali owe bunyali bukali po!
Se alekhanga bamayaanu ne bachiililila khumenya tawe,
ne kakhali akholelanga babaapisibwa siibi bung'ali bwabwe.
Se alekhanga khuliinda abo baali baluungi tawe,
ne kakhali abamiianga buli lwoosi alala ne babaami, ne khubaelesia lukoosi.
Ne babaandu baaba ne baboebwa ne kiminyololo,
ne khuaambwa ne kimikoye kie buchuuni,
Wele abekesia busiro bwe bikholwa biabwe,
ne bubwoni bwe khukhwebonia nibwo bakholile sileka.
Abekulanga kamaru baulile kamekisio,
ne khubalaka barure mu bumayaanu.
Baaba ne baulila mala bamukholela,
bamalila chindaalo chabwe mu buiinda
ne kimiiko kie bulamu bwabwe mu busangaafu.
Ne kakhali baaba ne bakhamuulila niye tawe, babunila mwiie,
ne khufwa sikila se bali ne limanya tawe.
“Bakharia Wele mu miooyo kiabwe tawe basiima khuuba ne lirima,
Wele aakhababoa se bamusaba buyeeti tawe.
Bafwa ne basiili baele,
ne sisiakamo sie bulamu bwabwe siba sie chisoni chingali.
Wele asikulanga abo baali mu buchuuni khubirira mu buchuuni bwabwe,
lundi arumikhiranga butinyu bukali khubekula chimoni chabwe.
Wele lundi akhurusia mu butinyu bukali
ne khu khura abuundu alayi niio bumiinikhi bukhali tawe,
ne khu khurekekhera sisiaalwa sie binulu lukali.
“Ne kakhali luno wakhalakiilwe nga omumayaanu,
bukhalaki ne bung'ali biakhuambile ewe.
Yeliinda, okhafukiilila lirima liakhubea weundukuma,
namwe bukali bwe kumuruungo bukhutiimie tawe.
Eku, khulila khwowo khunyala khwakhurusia mu butinyu,
namwe kamaani kowo koosi kanyala kakhuyeeta?
Okhekoomba siilo sioole tawe,
siilo nisio babaandu barusibwanga niio bali tawe.
Yeliinda! Okhakobola mu bumayaanu tawe,
sikila waelesiibwe buchuuni nio oonisibwe khukhwama mu bumayaanu.
Lola, Wele afumisibwa lukali mu bunyali bwewe,
naanu ooli omwekisia nga niye?
Naanu omwekisia engila yewe,
namwe naanu oonyala aaloma ali, ‘Ewe wakholile kamabi?’
“Khebulila khufumia kumulimo kwewe,
nikwo babaandu bemba.
Babaandu boosi bakuboone,
buli mundu akuloleelela khukhwama aleeyi.
Ng'ali Wele ali omukali, ne efwe se khunyala khwamumanya tawe,
bukali bwe kimiiko kiewe se bunyala bwamanyikhana tawe.
Niye okhwesanga kamame ke kameechi khukhwama khwiloba,
ne khukhola kamame ke fula khukhwama mu namufweli.
Akholanga efula ne ekwa khukhwama mumafuumbi,
ne khuchukha efula engali khu baandu.
Naanu onyala aamanya nga kamafuumbi ne kakeenda,
namwe nga efula ne kukuma mwikulu, niio Wele amenyile?
Lola, asalanisianga lueni lwewe abuundu niio ali,
ne khufuunikha chisiba che nyanja ne sisiilima.
Khubirira khu fula aliindanga babaandu,
ne khubaelesia siakhulia sikali.
Atiila lueni mu makhono keewe,
mala alulaka khu khuupa abuundu niio eenya.
Liliatulukhana lie lueni liekesia khubaao khwewe.
Ali ne libuba khu bumayaanu, khwako lirima liewe liburukha.”

“Kumwoyo kwase kuterema sikila kano,
lundi kweliiya lukali ne kurura abuundu wakwo.
Rekeeresia khukhwatulukha khwe kumumilo kwa Wele,
ne likukuma liliama mu niye ne alomaloma.
Aruma lueni khwikulu khwoosi,
khukhwama lubeka lulala lwe sibala khukhwola lubeka luluundi.
Kumumilo kwewe kuulukhuma enyuma walwo,
akukuma ne kumumilo kwewe kwe luyali,
lundi se akhiingilila chimbeni kumumilo kwewe ne kuuliilikhana tawe.
Wele akukuma mu ngila eye liiukia ne kumumilo kwewe,
akholanga bibiindu bikali po nibio khukhanyala khwamanya tawe.
Alakanga kamaarara ali, ‘Kwa khu sibala,’
ne khu fula ali, ‘Kwa lukali.’
Emianga kimilimo kia buli mundu,
nio babaandu boosi bamanye kimilimo kiewe.
Chisaang'i che mundaa chingila niio chekisanga,
ne khuuba busa mu mabina kaacho.
Sisiifuusia siamila siafubo,
ne bunyifu khukhwama mu mbeo eye bunaswa.
Kumuuya kwa Wele kureerao eparaafu,
lundi kukaluukhasia kameechi ne kaba nga kamaarara.
Echusia kamafuumbi kamasiro ne bunyifunyifu,
kamafuumbi kasalanisia lueni lwewe.
Bioosi bibotookhelela khukhola koosi,
buli abuundu mu sibala sioosi,
khuloondekhana nga Wele ne abilaka.
Wele akhola lilienya liewe khu sibala,
libeele lie khuukuuma babaandu,
namwe khubekesia busiime bwewe.
“Ee Ayubu, rekeeresia lino,
sila mala wibaasie bibiindu bie khuukia nibio Wele akhola.
Eku, ewe omanyile nga Wele abilakanga,
ne khukhola lueni lwe lifuumbi liewe lukhosia?
Eku, ewe omanyile nga kamafuumbi ne kakelakelanga khwikulu,
kimilimo kie khuukia kio oyo oomanyile buli siindu?
Ewe oweulila oli wefwarire chingubo chireera lukesi lukali,
biise nibio embeo ebilile euucha khukhwama ebunafubo?
Eku, ewe onyala wachalaasia likulu nga Wele
ne khulikhola lilume nga sikioo sie sibia?
Kwekisie nilio khukhaboolele Wele,
sikila khuli mu siilima, se khumanyile nisio khuloma tawe.
Eku, naanu oonyala aamuboolela niye ali, nenya khulomaloma?
Naanu khuno owenya khuuba mu butinyu?
“Ne luno babaandu se banyala baloleelela mu buwaanga,
ne bukhosia khwikulu,
embeo ne euchile yarusiao kamafuumbi tawe.
Esahabu eemelamela yamila ebunaswa,
Wele efwarire luyali lwe khuukia.
Omunyali Owa Bioosi, niye khukhanyala khwamwimbiia tawe,
ali omukali mu bunyali ne mu bung'ali,
ali ne buluungi bukali ne se afuumbikhanga bung'ali tawe.
Khwako babaandu bamuria niye,
se abukulaanga lukeendo mu mundu yesi yesi ooli ne sileka tawe.”

Nio Omwami Wele aaboolela Ayubu khukhwamila mu siifuusia ali,
“Ewe naanu oomaliisia likaambila liase
mu makhuwa kakhali ke likesi tawe?
Yirekekha nga omundu owe siseecha,
ese nja khu khureeba, mala ewe ungobosie.
“Waaba waena ne ndao kimisiingi kie sibala?
Waaba ne oli ne limanya, mboolele.
Naanu owakhalaka buleeyi ne bukhiikha bwasio? Okhoya obe ne omanyile!
Namwe naanu owakololosia luusia khupiima sibala?
Eku, kimisiingi kiasio kiema khu siina
namwe naanu owakhwiikha enjeko yasio
nga ching'enieesi cha sulwe ne chaba chimbila alala,
mala babaana ba Wele bayokela khulwe khoyo?
nga kameechi kechula khukhwama mu chisiba chayo?
Ese niise owafuunikha enyanja ne kamafuumbi,
mala nakibotookhelesia sisiilima sikali.
Naraao chinjakha che nyanja,
ne khukikhiingilila ne bikiingi ne kimiliango,
nakiboolela ndi, ‘Okhabira ano tawe!
Ne kamaleesi kowo ke kamaani kaakama ano.’
“Eku Ayubu, ewe mu bulamu bwowo wakhalakilakho kumutikhinyi kubeo?
Wakholakho makhelebeende liamanya biise biako,
nio katiile sibala ne chinjika chako,
ne khutimania bamayaanu be mu sibala?
Sibala sikaluukhananga ne khuuba ne rangi nga engubo,
sikaluukhana sifwaana nga liloba lio mubuumbi ne likaluukhasibwaanga khuuba kumuuri.
Buwaanga se buaanwa khu bamayaanu tawe,
ne kumukhono nikwo basuta khu khuupa babaandu kulafunwa.
“Eku, ewe wengilakho mu fututusie che khu sibale sie nyanja?
Eku, ewe wekesibwakho bilibwa bie lifwa,
namwe bilibwa bie sisiilima sikali po?
Eku, omanyile bubalaayi bwe sibala?
Waaba ne omanyile koosi kano, mboolele.
“Ewe omanyile niio buwaanga bumenyile?
Omanyile niio sisiilima siamanga,
nio osiyile niio simenyanga,
ne khumenieelesia chingila chiicha niio simenyile?
Ewe okhoyeele omanye, sikila beele wasaalwa khale,
ne chindaalo chowo chili chingali lukali!
“Eku, wengilakho mwibiikhilo lie paraafu,
namwe wabonakho libiikhilo lie kamaarara,
nibio nabibiikha khulwe biise bie butinyu,
ne chindaalo che khu khuupana ne liie?
Ngila siina eecha abuundu niio buwaanga bururira,
namwe abuundu niio ekhuungu eye bukwe yamanga nio esalaanila khu sibala?
“Naanu owaarura lulwaakha nilwo efula namatoa eloonda,
namwe engila eye lueni,
khureera efula khu sibala abuundu niio omundu akhamenyile tawe,
mu siangalaamwe, siikhalimo omundu tawe,
khuchukhiilila kamaloba kamoomu lundi kakhali ke ngakha tawe,
ne khukhola liloba limelemo bunyaasi?
Eku, efula eli ne raraawe,
namwe naanu osaalile kamame ke luume?
Eku, ebarafu yaama munda mwa naanu?
Naanu owasaala kamaarara ke mwikulu?
Kameechi kaandalala ne kaba nga libaale,
ne khungaaki khwe nyanja khuambaana sikila bunyifu bukali.
eku, onyala waboa kiminyololo kia Kilimia,
namwe wakangulula buborore bwa Orioni?
Eku, onyala warangirira ching'enieesi cha Masaroti mu biise biacho,
namwe warangirira ling'u ne ching'ana chalio ku?
Eku, omanyile kamalaka karumikhirwa khuruka likulu?
Eku, onyala walirekekhera buruki bwalio khu sibala?
“Onyala waboolela kamafuumbi ne kumumilo kwe angaaki,
nio kakwisie efula engali ekhufuunikhe?
Eku, ewe onyala waruma chimbeni, mala chiche,
nio chikalukhe niio oli mala chikhuboolele chili, ‘Khuli ano?’
Naanu owaelesia enyuni elaangwa Ibisi limanya lie khumanya khukhwichula khwe luluuchi lwa Naili,
namwe owaboolela etaaywa bukesi bwayo?
Naanu ooli omukesi onyala aabala kamafuumbi?
Naanu oonyala eenamisia chioochwa che kameechi che mwikulu,
nio lufuumbi mu sibala lwebuusie,
ne liloba nalio liiambaane liekhole kamatosi?
“Onyala waaya khuelesia etalang'i siakhulia,
namwe wekusia ching'ana chayo
ne chekisile mu mabina kaacho,
namwe ne chilindiiliile abuundu niio chekisile?
Naanu oelesianga enyefwe siakhulia siayo,
kamaana kaayo ne kalilila Wele,
ne kayiiyayiiya sikila khutaamba siakhulia?”

“Eku, ewe omanyile biise nibio chimbusi che mu bikulu chisaalanga?
Namwe wabonakho chikicheu ne chisaala ku?
Eku, onyala wabala kimieesi nikio chikekaanga nio chisaale,
namwe omanyile siise nisio chisaalilamo?
“Nga ne chichochomala khusaala ching'ana chabwe,
lundi nga ne chisaala ching'ana chacho?
Ching'ana chacho chichoa ne chiba ne kamaani,
chikhula ne chili mundaa omwo,
nio chilekha chimaawe ne se chikobola lundi tawe.
“Naanu owaelesia chipunda mulia bulekhuule?
Naanu owa chikangulula chikeende busa?
Ese nachielesia sichiimi sibe mungo mwacho,
mala sibala sia chumbe sibe niio chimenya?
Chimenya sinaao khukhwama mu luyoka lwe mu lukoba,
se chiulila luyoka lwe khuchikhosia kimilimo tawe.
Chiyiiya mu bikulu,
nimwo chiimilisia siosi siili sibisi chilie.
“Eku, emboongo enyala yakhukholela ewe?
Enyala yakona mwitaala liowo?
Onyala wakiboa kumukoye mala yakhulimila,
namwe wakikhola yakhweesa embako?
Onyala wakiikina sikila kamaani kamakali kaayo,
namwe, onyala wakilekhela kumulimo kwowo?
Eku, onyala wakiikina ekobole,
ne khureera bikeswa niio bauulilanga?
“Chindaa che nyefwe chipapara lukali,
ne kakhali se enyala yapurukha nga khooro tawe?
Sikila enyefwe elekha kamaki kaayo khwiloba,
nio kanyoole bukhafu bwe asi,
ne kakhali yibilila eli sikele sinyala siakaara,
lundi yibilila eli esaang'i eye mundaa enyala yakaswalakilila.
Enyefwe ekuluumianga lukali kamaana kaayo oli manya ne kakhali kakaayo tawe,
kumulimo kwayo kwakhoonekha, se yeendekhelelakho tawe.
Sikila Wele aakikhola yebilila limanya liayo,
lundi se aakielesiakho bukesi tawe.
Ne kakhali ne erakikha khutima,
echekha aakhaba efarasi alala nende ookitimia.
“Eku, Ayubu, ewe niwe owaelesia chifarasi kamaani kacho,
mala wachira kamayeeye mu makosi?
Eku, ewe niwe ookholanga efarasi ne esunasuna nga esike?
Ekhola luyoka lukali lwe khuukia!
Ebuya liloba mu matooma ne kamaani,
etima khucha niio liie liili ne kamaani kaayo koosi.
Echekheelela busa buri, se yesiindukha tawe;
lundi se yiila enyuma ne eli mwiie tawe.
Bulwaani bwo oyo ookitimia
bwekhupanakho lukali ne khumeniuukhila mu buwaanga bwe nyanga.
Chirwandukha chimbilo mu burafu ne lirima,
ekhoombi ne yipa, se chiima cheoleelesia tawe.
Ekhoombi ne yipa, chikhola luyoka,
chiunyilisia liie ne chili aleeyi,
chiulila endiri eye bakhulu be banamae ne bayokela khurusia lilaka.
“Eku, kisiilili eika khupurukha khukhwama khwiwe,
ne khupurukha khuucha siafubo?
Eku, efuruusi epurukha angaaki lukali sikila lilaka liowo,
ne khukhwombakha siiswi siayo angaaki mu bikulu?
Ekhola lulwanda bukono bwayo,
ne bubwooki bwe kamabaale nibwo bubwilukhilo bwayo.
Ne eli ebweeneyo, elola ebone nisio enyala yaatiila yaalia,
chimoni chayo chisibonela aleeyi.
ne niio sisiindu sifwiile sili, ao niio yosi eli.”

Omwami Wele aachiililila khuboolela Ayubu ali,
“Eku, ewe oomenieelesia obone kamabi, onyala wayingana ne Wele Omunyali Owa Bioosi?
Yesi yesi ookhandarania Wele, akhoya akobosie kamareebo.”
Nio Ayubu aakobosia Omwami Wele ali,
“Lola, ese ndi busa sisiindu sitiiti, khukobosia ndi siina?
Se ndalomakho sisiindu siosi siosi tawe.
Niko naloma kanyala, se niilamo lundi tawe,
naloma ne niililamo, ne kakhali se ndachiililila khuloma tawe.”
Nio Omwami Wele aakobosia Ayubu khukhwama mu siifuusia ali,
“Yiboa munda siseecha siene,
ndakhureeba ewe, ne ewe olakobosia kamareebo kaase.
Eku, olikho okhaka khukhwekesia oli ese nakhalaake bukhali bwa ng'ali tawe?
Ewe umbiiya nio obonekhe khuuba owa ng'ali?
Ewe oli ne kamaani nga Wele?
Onyala wakhookha ne kumumilo nga kukwase?
“Yeyekesia khuuba ooli ne lukoosi ne bukali,
yekesia oli oli owe luyali ne bulayi bukali.
Aambila babaandu lirima liowo likali
lola yesi yesi owe kibonio, mala omuupe asi.
Lola buli mundu owe sileka mala omwikhisie khangu,
swalakilila bamayaanu abuundu niio bali.
Basiikhe boosi alala mwiloba,
obaboe boosi asi mu sibala sie makoombe.
Nio ese sesi ndafukiilila ndi,
kamaani kowo wamwene kakhueleesie bukhili.
“Lola kufubu Behemoti nikwo nabuumba,
nikwo nabuumba bulayi nga ne nabuumba ewe,
kwaaya bunyaasi nga ekhaafu.
Kamaani kaakwo kali munda mwakwo,
ne bunyali bwakwo buli mu nyama che munda mwakwo.
Kwimia kumukhiinga kwakwo tatatata nga kumunyaali,
ne kimikotio kie binama biakwo kiaambaana alala ngilingili.
Kamakuumba kakwo kamalume nga kumukasa,
ne bikele biakwo bili nga bisiindi bie sichuuma.
“Nikwo kunyoa mu milimo kie khuukia kia Wele!
Owakubuumba yeng'ene niye onyala aakuula.
Bikulu niio chisaang'i che mundaa choosi chinyaila,
biaana siakhulia siakwo.
Kukona asi we kimisiru kie kamawa,
ne khukhwekisa mu bisere bie mu lureende.
Kwekisa mu siiniini sie kimirongooro kie kamawa,
kuli akari we bisaala bie khu luuchi.
Luluuchi lwakhechula, se kuria tawe,
kwelanguliila busa aakhaba luluuchi Yoritani ne lukhulukukha lukali mu moni mwakwo.
Eku, naanu oonyala aakutiimbia chimoni mala aakuaamba?
Naanu oonyala aakuruundura lilioolu liakwo ne kumureko?
Eku, onyala waloba kukweena Lefiatani ne kumulobo,
namwe waboa lulimi lwakwo ne kumukoye?
“Eku, onyala wara lusaala mu lioolu liakwo,
namwe wafutula lunyaanyilo lwakwo ne kumulobo?
Eku, ewe wibaasia oli kulakhwikoonjelela okulekhe?
Eku, kulalomaloma khwiwe kalaa?
Eku, kulakhola endakaano nawe,
okubukule kube nasioobi kwowo buli lwoosi?
Eku, olakubaya kube nga enyuni,
mala okukhole kube sisiindu sie khusangaasia bakhaana bowo bakhukholelanga ewe?
Eku, ewe wibaasia oli banaabi be ching'eeni balakhweesanila khu bukusi bwakwo?
Eku, baboofuli baleenya khukutonyamo ne khukabana?
Eku, onyala waunaka lisieelo liakwo ne kamafumo,
namwe kuurwe kwakwo ne lifumo lie khuunila ching'eeni?
Ewe khakakho busa khukutiilakho, olabona kaalekholekha khwiwe;
se okheloondekho lundi khukhola orio tawe!”

awa kamaani ne khuukwa asi.
Mbao omundu ooli omurafu oonyala aakuriikhirisia tawe.
Naanu nono oonyala eema ebweeni wase?
Naanu owambelesiakho siindu, nio nenyekhe khumukobosiela?
Buli siindu siili asi we likulu sili sisiase.
“Lekha mbaboolele khu bikele bie kukweena Lefiatani,
mala ninoosie nga ne kuli kuboofu lundi kwe kamaani.
Naanu oonyala aabaaka lisielo liakwo?
Naanu oonyala aafutula engubo eye siibia, eyakufuunikha sifuba?
Naanu oonyala aakwaasamia?
Kimiino kiakwo buli lubeka kili kie khuriisia!
Kumukoongo kwakwo kuli nga chingabo chingali chiaambaanisiibwe,
chichatiilana nga kumuuri kwe libaale.
Buli libaabi lieamba khu liindi tati,
aakhaba embeo se nyala yabira akari tawe.
Koosi kaambaana alala ngilingili,
mbao sinyala siakaukhasia tawe.
Ne kwasimula buwaanga bukali bukhosia,
ne chimoni chakwo chili chimbesemu nga enyanga ne esoa.
Mukhanwa mwakwo mwamamo chimuli chiburukha,
ne chinjaso che kumulilo nacho chifututusia.
Mu moolu kakwo mwamamo liliisi,
nga liliaama mu ndekhelo etotokhela,
nga chiikhu chicherika kumulilo.
Kumuuya kwakwo kubwaana kamanda,
ne chinjaso chama mukhanwa mwakwo.
Kamaani kamakali kali mwikosi mwakwo,
babaandu ne bakubona bawa kamaani sikila buuri.
Chinyama chakwo chaboraana alala,
chaandanakho tatatata nga sibia.
Kumwoyo kwakwo kuli kumuandalafu nga libaale,
kumuandalafu nga lususi.
Ne kwinyokha, banaitiriani baria,
bafwa kimiooyo sikila buuri,
bawa sio sikila buuri.
Embalu se nyala yakukholakho sisiindu tawe,
libeele lifumo, buembo, namwe kumusakhu.
Kubona sichuuma nga lukhaanja,
ne kumukasa nga kumusaala kukwabola.
Buembo se bukukhola kwelukha tawe,
kamabaale ke mburuusi kakwakalisia nga lunyaasi.
Chiruungu chili nga lukhaanja,
kuchekha busa babaandu ne bakuchukucha kamafumo.
Munda mwakwo muli nga bikoloonjo bibiooki,
ne kwekhuruurira mu matosi, kukhola kimikhuruuro, nga embako ne lima.
Kutumbuula enyanja,
nga kameechi kaasela mu nyuungu,
nga enyuungu eye kamalesi ne kasiuukha.
Ne kuchiila mu meechi,
kulekha enyuma engila eye lifuro liwaanga ne ling'enang'ena.
Khu sibala mbao nisio okukelaaniakho tawe,
kuli kusaang'i kukhali ne buuri tawe.
Kulekeelesia boosi baali ne kibonio,
kuli omwami owe chisaang'i choosi chindafu.”

Nio Ayubu aakobosia Wele Omunyali Owa Bioosi ali,
“Ese manyile ndi ewe onyala wakhola bibiindu bioosi,
liosi liosi nilio wenya khukhola, se linyala liakhiingililwa tawe.
Khwako, nalomaloome niko khamanyile tawe,
bibiindu bie khuukia lukali khwise,
nibio khamanyile tawe.
nja khu khureeba ewe, ne ewe olangobosia.
Abeele naulilakho busa khuloondekhana nawe,
ne kakhali luno samwene nakhuboone ewe ne chimoni chase.
Khwako ne leka samwene, ne khukhwibiiya,
nikanila mu khwiiakha lipukhuulu ne likokhe.
Nebona ndi se ndi siindu ebweeni wowo tawe.”
Enyuma wa Wele Omunyali Owa Bioosi khumala khulomaloma kamakhuwa kano khu Ayubu, Wele Omunyali Owa Bioosi aaboolela Elifasi Omutemani ali, “Nakhukhalaliile ewe ne basaale bowo babili, sikila se walomile ka ng'ali khuloondekhana nase nga omukholi wase Ayubu ne akholile tawe.
Khwako luno, bukula chiuunwa saba ne kamamiiku saba, mala muche khu mukholi wase Ayubu, mala muchiaane nga chimbosio che khukhwosia sikila mwabeene. Ne omukholi wase Ayubu, acha khumusaayila, sikila nja khufukiilila lisaaya liewe, mala ndekhe khumukholela khuloondekhana ne busilu bwenywe. Sikila se mwalomaloma bung'ali khuloondekhana nase nga omukholi wase Ayubu akholile tawe.”
Nono Elifasi Omutemani, Bilitati Omushuhi, ne Sofari Omunaamati, bacha bakhola nga Wele Omunyali Owa Bioosi aababoolela, mala Wele Omunyali Owa Bioosi aafukiilila lisaba lia Ayubu.
Mala bawandaaye ne bakooko boosi ba Ayubu, nende boosi babamumanya lutaayi bamukeniia mala baalia siakhulia naye munju mwewe. Bamukholela siisa siabwe mala bamuoleelesia khu butinyu bwoosi nibwo Wele Omunyali Owa Bioosi aamureerakho. Nio buli mulala amuelesia chirupia ne embete eye sahabu.
Wele Omunyali Owa Bioosi aabiita chindaalo chimaliilisi cha Ayubu lukali khukhila che mu khurakikha. Ayubu aaba ne kamakheese chielefu ekhumi na chine, chingamia chielefu sita, chikhaafu chielefu chibili, ne chifarasi chewe chikhasi eelefu ndala.
Lundi aaba ne babaana basoleeli saba ne bakhaana bataru.
Nio aalaanga omukhulu ali Yemima, ne omuloonda ali Kesia, ne ookhola khataru ali Kereni-apuchu.
Mala mu sibala esio sioosi se babaamo bakhasi balayi nga bakhaana ba Ayubu tawe. Nono raarawabwe aabakabania kumukabo alala ne bawandaayabwe.
Enyuma wa kano Ayubu aamenya kimiiko emia ndala ne kamakhumi kane, mala aabona babaana bewe ne babaana be babechukhulu bewe ne bisoni biewe.
Nio aafwa ne ali omusaakhulu korio.

Ali ne chikhabi,
oyo oloba khukeenda khuloondekhana ne likaambila lie bamayaanu,
namwe ookheema mu ngila che babooni,
namwe ookheekhala mu siikhasio siabo balekelesia Wele tawe.
Ne kakhali ekhoya ne khuria lilaka lia Wele Omunyali Owa Bioosi,
ne akanakana khu lilaka elio siilo ne kumuusi.
kukwabiaalwa aluuchi,
kukwaama kamatuunda buli lwoosi,
mala kamasaafu kakwo se kooma tawe.
Buli siindu nisio akhola siba silayi.
Babooni se bali bario tawe,
ne kakhali bali nga likhuuchi nilio embeo etamuusia.
Khwako bamayaanu se bakhebache bukhalaki bwa Wele tawe,
ne babooni se bakhabe mu libuusiana lie baluungi tawe,
sikila Wele Omunyali Owa Bioosi emeelelanga baluungi,
ne kakhali chingila che babooni chikhawele mu libuna.

siina sikila babaandu ne barekekha bia busa?
Babaami babwe bakwangwaana khukhola sileka,
baruki babwe bauliilisiana boosi khuloba Wele Omunyali Owa Bioosi
no mwami omurobore wewe.
Baloma bali,
“Lekha khukitule kiminyololo kiabwe,
mala khumwaate kimikoye kiabwe
kikiakhuboa efwe.”
Wele Omunyali Owa Bioosi we mwikulu abachekheelela, sikila
kamarekekha kabwe kali ka busa.
Abarafwira mu lirima liewe likali,
abariikhirisia mu burafu bwewe lundi ne aloma ali,
“Nareere omwami omurubore wase,
khu Sayuni
Ambooleele ali: Ewe oli omwana wase luno nabeele Paapa wowo.
Ne usaba ndakhola chikholo choosi chibe asi wowo,
ne sibala sioosi siliba asi wowo.
obaraakake nga enyuungu eye liloba.”
Khwako baami enywe, manya likhuwa lino,
enywe baruki be sibala, ulila engaani yino!
Kholela Wele Omunyali Owa Bioosi mu buri ne lilieboombia.
Mwinamile, busa akhola ario aambwa lirima,
mala wafwa biise ne bisiili,
sikila lirima liewe lili khangu.
Ne kakhali bali ne chikhabi lukali,
abo boosi babelukhila
mu buliindi bwa Wele Omunyali Owa Bioosi.

bali bakali babangaluukhaanekho!
Basiku balandomanga bali,
“Wele se alamuyeeta tawe.”
Ne kakhali ewe ee Wele Omunyali Owa Bioosi,
ewe oli engabo yase,
umbechanga bukhili lundi undaamo kumwoyo.
Sabanga Wele Omunyali Owa Bioosi anjeete,
ne khukhwama khu sikulu siewe sitakatifu
angobosia lisaba liase.
Ngona liilo siilo sioosi,
sisimukha lundi ne busiele,
sikila buliindi bwa Wele Omunyali Owa Bioosi.
Se nariire basiku bakhabalikha tawe,
basiku babangara khukhunjira tawe.
Ee Wele Omunyali Owa Bioosi, yiicha!
Ee Wele niye saayanga sikule!
Sikila oambianga chisoni basiku base boosi,
mala omalamo babooni abo kamaani nio bakhakhola kamabi khwise tawe.
Wele Omunyali Owa Bioosi, buonia buli bubwowo,
biita babaandu bowo chikhabi!

Ee Wele, owekesianga bung'ali bwase,
ne khusaba buyeeti njeete!
Nga ne naba mu siboe, wambelesia bulekhuule.
Nono njalaale mala oulile lisaba liase.
Baandunywe, mulanjonakila lisina khukhwola siise siina?
Mulaloonda ke bubeeyi ne kamakhuwa ka busa khukhwola siise siina?
Ne kakhali manya muli Wele Omunyali Owa Bioosi,
eroborera baluungi babe babewe omwene,
ese ne saba, Wele Omunyali Owa Bioosi aulilanga lisaba liase.
mukhakhola bubwoni tawe,
ne mukona siilo, khebulila busa kamakhuwa kano mala musile busa.
Aana chimbosio chenywe mu ngila enuungi,
ne lilieyikina lienywe khu Wele Omunyali Owa Bioosi.
Baliio bakali basaba Wele bali,
“Khaba khwaba bulayi lundi!
Ee Wele Omunyali Owa Bioosi, khukholele siisa lundi!”
Ne kakhali Wele Omunyali Owa Bioosi, wambelesie ekhoyo engali khukhila eye babaandu abo,
akhaba ne bali ne siakhulia ne ndali engali po!
Ne niyalisia asi, liilo linjuula bwangu sikila kumuleembe,
Ee Wele Omunyali Owa Bioosi, ewe weng'ene oukholanga ne menya mu muleembe.

Ee Wele Omunyali Owa Bioosi, rekeeresia kakaase,
ulila khusikhiikha khwase.
Ulila khulila khwase unjeete,
oli Wele wase, lundi omwami wase,
sikila ese khusabanga ewe.
Ee Wele Omunyali Owa Bioosi, mu mabwibwi oulila kumumilo kwase,
mu mutikhinyi mbaana lisaba
Sikila ewe soli Wele osangaalila bubwoni tawe,
ewe sofukiililanga be bubwoni tawe.
Se wikhaliilikha babaandu babebonia ebweeni wowo tawe,
babaandu be bubwoni boosi ewe wababiila.
Ewe obunia abo baloma bubeeyi,
Wele Omunyali Owa Bioosi abiila babeeri ne babeeyi.
Ne kakhali ese khulwe busiime bwowo bukali,
ndingila munju yowo,
ne liria likali, ndikhusaayila mu Lukaangu lwowo lutakatifu.
Ee Wele Omunyali Owa Bioosi ndangirire mu buluungi bwowo sikila basiku base,
kwalaasia engila niyo wenya ese nonde.
benya khubunia khwong'ene.
Chilomo chabwe chili luriimba nilwo barekire,
bareka babaandu khulwe kamakhuwa kabwe.
Ee Wele, khalakila basiku base mala obauukuume,
lekha babune khulwe kimireko kiabwe babeene,
batimanie sikila bubwoni bwabwe bukali.
Ne kakhali lekha abo boosi banyoola buliindi mwiwe bekhoye,
lekha bembe khulwe khoyo buli lwoosi,
ne khusaba obaliinde,
nio abo babakhusiima ewe bekhoye mwiwe.
Wele Omunyali Owa Bioosi, ewe obiita baluungi bowo,
wabasiima, ne khwako obaliinda lukali nga engabo.

namwe wambukuuma mu burafu bwowo tawe.
Ee Wele Omunyali Owa Bioosi, kholele siisa sikila kamaani kambwele,
Ee Wele Omunyali Owa Bioosi, mbonie sikila kumubili kwase kwatekheele.
Ne samwene ndi mu liaayaaya likali.
Ee Wele Omunyali Owa Bioosi, olakhiinda khukhumbonia khu siise sileeyi?
Ee Wele Omunyali Owa Bioosi, lekheelela lirima liowo khwise mala umbonie,
khukhila ako, khulwe busiime bwowo bukhawa tawe sikule.
Sikila bafu se bakhukhebulila tawe,
se aliio onyala akhufumia ewe emakoombe tawe.
Naluiiliile khulwe sibeela siase,
buli ndaalo siilo bulili bwase butora sikila kamasika kase,
bulili bwase butekenyala khulwe khulila khwase.
Sikila khulila khwase, se mbona bulayi tawe,
chimoni chichuuna khulwe khulila sikila basiku base.
Sikila Wele Omunyali Owa Bioosi ambulila ese ne musaba buyeeti.
Wele Omunyali Owa Bioosi auliile lisaba liase,
khwako alangobosia ese.
Basiku base boosi baliambwa chisoni lundi bareenge,
sikila chisoni balikoyaana khangu busa mala belukhe.

Ee Wele Omunyali Owa Bioosi, Wele wase, nyoolanga bubwilukhilo bwase mwiwe,
mbonie lundi usikule khukhwama khwaabo boosi babandimania.
Busa basiku base bakhola bario bandabulakamo nga etalang'i kaaba bali se umbonia tawe,
mala bakhanjire ne okundi yesi yesi se alibao ousikula tawe.
Ee Wele Omunyali Owa Bioosi, Wele wase,
ese nakholelakho omundu yesi yesi kamabi ku,
ese nakholelakho kamabi owasiase oukholelaanga kamalayi ku,
naaba ne nakholela omusaale kamamayaanu
namwe nakholela omusiku wase kamabi nekhali ne sifuno tawe,
Wele Omunyali Owa Bioosi, naaba bali nakholakho liosi liosi khu kano,
lekha basiku base bandimanie mala bandiile,
lekha banjire khulwe siikhupo,
mala bandekhe asi nefwiile.
Ee Wele Omunyali Owa Bioosi, khulwe burafu bwowo, yinyokha!
Yinyokha okhiingilile basiku base be lirima.
Ee Wele wase, ewe obisianga nio bung'ali bwikholekha, yinyokha!
Lekha babaandu boosi babuusiane ebweeni wowo,
ewe baruke noli mwikulu mu bwami bwowo.
Wele Omunyali Owa Bioosi ali omukhalaki owe babaandu boosi;
khalakile khuloondekhana ne buluungi bwase,
lundi khalakile khuloondekhana ne bung'ali buuli mwise.
ewe omanyanga kaali mu mebaasio ne mu miooyo kiefwe.
Kaania abo baali ne bubwoni bakhakhola bubwoni tawe,
mala oindiaasie abo bakhali ne bubwoni tawe.
Wele niye engabo yase,
aonianga baloonda kamalaka kewe.
Wele akhalakilanga babaandu mu buluungi,
ne buli lwoosi arafwiranga be bubwoni.
Be bubwoni ne bakhekanila tawe,
Wele acha khuakala embalu yewe abebwaakale,
akhare luembo mu buyiingo bwewe abalase.
Wele arekeekhe bulwaani bwewe bubwira,
abasile buembo bwewe bwokiie nga liwa.
Lola nga babaandu babi bebaasia khukhola ke bubwoni,
balimo kamakhuwa ke bubacha bukali,
lundi baboolela babaandu ke bubeeyi.
Bayaba liloo babaandu babaandi bakwemo,
ne mwiloo elio babeene bakwamo.
Bubwoni babwe bubakalukhila babeene,
ne sisiayuumba siabwe sibabunia babeene.
Khupila Wele Omunyali Owa Bioosi orio lukali,
sikila okholanga bung'ali,
niimbanga chinyimbo che khufumia Wele Omunyali Owa Bioosi, owe Angaaki Lukali.

Ee Wele Omunyali Owa Bioosi, Omwami wefwe fweesi,
luyali lwowo lwechula sibala sioosi!
Luyali lwowo lwakaliia lwaakhila likulu lioosi.
khulwe fuma ng'ene eyo oula basiku bowo boosi,
okhiingilila basiku ne naabo babeyacha kamabi.
Ne ndola mala ne nibaasia bubalaayi bwe likulu liowo,
kumulimo kwowo,
ne ndola kumwesi ne ching'enieesi nicho wara abuundu wacho,
omundu busa nga ali ario nio ewe omuliinde?
Ne kakhali ewe wamukholile abeele omutiiti khwiwe weng'ene
ewe wamuelesia bunyali bukali ne luyali,
ne lukoosi khukhwama khwiwe.
ewe wareere bibiindu bioosi asi wewe:
Kamakheese ne chikhaafu choosi,
nende bie mu nyanja bioosi.
Chinyuni ne ching'eeni,
nende bie mu nyanja bioosi.
Ee Wele Omunyali Owa Bioosi, ewe Omwami wefwe,
luyali lwowo lwechula sibala.

Wele Omunyali Owa Bioosi, ndakhupila orio ne kumwoyo kwase kwoosi,
ndaboola kamalayi ke khuukia niko wakhola koosi.
Ndeemba ne khoyo sikila ewe,
Wele owe Angaaki Lukali, ndeemba khukhufumia ewe.
Nga basiku base baba ne bakhwilukha,
bakwa asi mala babuna.
Sikila ewe obisianga bukhalaki mu buluungi,
khwako wakhalakiile ese mu bung'ali.
Ewe waukuumile Be Chikholo,
lundi wabuniisie bamayaanu,
se balikhebulilwa lundi tawe.
Se khulibona basiku befwe lundi tawe,
ewe wonakaake chingoba chabwe,
ne se aliio olibakhebulila tawe.
Ne kakhali Wele Omunyali Owa Bioosi ali omwami mindali,
akhwikhile endebe yewe eye bubwami khulwe bukhalaki.
Mala akhalakila sibala mu buluungi,
akhalakila babaandu mu bung'ali.
Wele Omunyali Owa Bioosi ali bubwilukhilo khwaabo babapisibwa siibi,
bubwilukhilo mu biise bie butinyu bioosi.
Ne abo bakhumanyile ewe balikhweyikina ewe,
sikila Wele Omunyali Owa Bioosi, ewe se wanjuukhe abo bakhusaaya tawe.
Yimba ne khufumia Wele Omunyali Owa Bioosi oruka mu Sayuni!
Boolela babaandu Be Chikholo choosi kamalayi niko akholile koosi.
Wele akhebulilanga nibo babi bapia siibi,
ayeetanga abo bamumulilakho buli lwoosi,
lundi aukuuma abo bakholela baluungi kamabi.
Ee Wele Omunyali Owa Bioosi, njalaale!
Lola siibi nisio ndimo sikila basiku base.
Ee Wele Omunyali Owa Bioosi, mbonie nio khafwa tawe.
Nio khufumie khulwe kamalayi niko ukholeele koosi,
khulwe buonia bwowo ndikhoya lukali,
ebweeni we babaandu ba Yerusalemu.
Babaandu Be Chikholo bakwile mwiloo nilio babeene bayaba,
mu lurimba nilwo babeene bareka.
Wele Omunyali Owa Bioosi nga akhalakilanga babaandu mu bung'ali omwene ebululiile,
be bubwoni bakwa mu ndiimba nicho babeene barekire.
Lekha be bubwoni bakobole emakoombe,
ne naabo boosi baloba Wele.
Wele se akheebilile babaapisibwa siibi tawe,
buli lwoosi babanani balieyikina buyeeti bwa Wele.
Ee Wele Omunyali Owa Bioosi, yiicha! Okhalekha babaandu bakhuminya ewe tawe!
Okhalekha khukhalakila Be Chikholo tawe.
Ee Wele Omunyali Owa Bioosi, bakhole bakhurie ewe,
lekha bamanye bali nga babaandu busa bakhafwe.

Ee Wele Omunyali Owa Bioosi, siina sikila noba sinao?
Siina sikila ne wikisa siise nisio ese khupisibwa siibi?
Mu khwebonia babooni bapia bataambi siibi,
lekha bakwe mu mireko nikio babeene bareka.
Babooni bebonia sikila kamabi niko bekoomba,
be kumuliuliu balaama ne khukhwekaana Wele Omunyali Owa Bioosi.
Babooni mu khwebonia khwabwe baloma bali “Wele se akhamanye tawe”
Kamebaasio kabwe koosi kali mbo, “Wele se aliio tawe.”
Banyoolanga buli siindu nisio benya.
Se bamanyile likhalaka lia Wele tawe.
Basiniola basiku babwe.
Baloma ali, “Se khulikhilwakho tawe,
Se khulibakho mu butinyu tawe.”
Bali khangu khuloma ke siikhonde ne kamabi.
Bekisa mu bichakha khu ngila mu birekere khukhwibuulila
abo bakhali ne kamabi tawe.
Bekhiina nibo benya khwira,
babekhiina niio bekisile nga etalang'i.
Bekhiina bataambi,
babatiilila mu mireko kiabwe ne khubakhuruura.
Bakhenyala tawe beerwa,
ne kamaani nga ka wanangali.
Babooni baloma bali, “Wele se abona tawe!
Afunyikhiliile, se anyala aabona tawe.”
Ee Wele Omunyali Owa Bioosi,
ukuuma babooni abo!
Okhebilila babapisibwa siibi tawe!
Siina sikila omwoni ne alekelesia Wele?
Siina sikila ne aloma ali, “Se alimbukuuma tawe?”
Ne kakhali ewe obona,
omanyile be butinyu ne siibi,
mala werekekha khubayeeta buli lwoosi.
Rusiao bunyali bwo mwoni,
muukuume khulwe bubwoni bwewe,
khukhwola bakhakholakho bario lundi tawe.
Wele Omunyali Owa Bioosi ali omwami owa buli lwoosi,
Be Chikholo che mu sibala siewe balibuna.
Ee Wele Omunyali Owa Bioosi, olirekeeresia lisaba liabo bakhenyalila tawe.
Olibaramo kumwoyo.
Olikholela bung'ali bafuubi ne naabo babaminikha
nio babaandu busa bakhareerakho liiteremia lundi tawe.

Nilukhila mu Wele Omunyali Owa Bioosi,
munyala muriena mwamboolela muli,
“Yilukha nga enyuni ne purukha oche mungulu?
Sikila babooni bakangile buyiingo bwabwe,
mala barekekhe buembo bwabwe balasile baluungi mu siilima.
Kaaba bali kimisiingi kionakaakwe,
siina nisio omuluungi anyala akhola?”
Wele Omunyali Owa Bioosi ali mu lukaangu lwewe lutakatifu,
endebe eye bubwami eya Wele Omunyali Owa Bioosi eli mwikulu,
aloleelela babaandu buli abuundu mala amanya niko balikho bakhola.
Wele Omunyali Owa Bioosi akelanga baluungi ne babooni,
mala abiila oyo owasiima sisiayuumba.
Akhachukhe kamaanda kaburukha
ekhuungu ekhafu eliba siiukuumo siabwe.
Sikila Wele Omunyali Owa Bioosi ali omuluungi,
asiima buluungi,
baluungi balimenya niio ali.

Wele Omunyali Owa Bioosi, khuyeete,
sikila balayi baweele,
basuubilwa se banyoolekhao lundi tawe.
Buli mundu abea owasie,
baloma ke bubeeyi ne bubacha.
Wele Omunyali Owa Bioosi, rusiao babeeyi boosi,
babeniinia lukali,
abo baloma bali, “Khulwe khubea khulanyoola nisio khwenya,
efwe khuli ne kiminwa,
naanu onyala akhuruka efwe?”
Wele Omunyali Owa Bioosi aloma ali, “Sikila babanani bapisibwa siibi,
sikila bataambi balila buchuuni, ndeecha.
Ndabaelesia buliindi nibwo bekoombanga.”
Kamasuubisia ka Wele Omunyali Owa Bioosi kali kang'ali,
nga efwesa eyasiingwa mu mulilo kwe kumukuba,
Ee Wele Omunyali Owa Bioosi, khuliinde,
khuliinde khukhwama khu selukho eye bubwoni yino.
Babooni bakhubotookheleele efwe,
ne babaandu bafumia bubwoni.

Ee Wele Omunyali Owa Bioosi, se olikhebulilakho ese lundi tawe?
Okhanjibilile buli lwoosi?
Olakisa bubweeni bwowo khukhwama khwise khukhwola liina?
Ndachiililila khuuba ne buchuuni mu mwoyo kwase khukhwola liila?
Ndaba mu sibeela endaalo khukhwola khu kiindi khukhwola liina?
Basiku base balekhoya khulwe butinyu bwase khukhwola liina?
Ee Wele Omunyali Owa Bioosi, Wele wase,
ngoboselie kamaani, okhalekha nafwa tawe.
Okhalekha basiku baloma bali, “Khwamuulile” tawe.
Okhalekha basiku base bebonia khulwe khukhumbula tawe.
Ne kakhali neyikina busiime bwowo bukhawechanga khwise tawe,
ndiekhoya khulwe buonia bwowo khwise.
Ee Wele Omunyali Owa Bioosi, khakhwimbile ewe,
sikila ukholeele ese kamalayi.

Boosi babeele babi busa,
bakholile kamabi kasinya.
Se aliio okhola kamalayi tawe.
Wele Omunyali Owa Bioosi ne ali mwikulu alolanga asi khu baandu,
abone bakesi ne balikhoo,
abone bamusayaanga ne balikhoo.
Ne kakhali boosi bakholile kamabi,
boosi alala babeele babi.
Se aliio okhola kamalayi tawe,
se aliio akhaba mulala tawe.
Babooni bano boosi se balimo bukesi tawe?
Bamila babaandu base oli bamila kumukaati,
mala se basaaya Wele Omunyali Owa Bioosi tawe.
Nio baliba mu bireengo bikali,
sikila Wele ali lubeka lwe baluungi.
Babooni bachekheelela lilieyikina lio mubanani,
ne kakhali Wele Omunyali Owa Bioosi ali bubwilukhilo bwewe.
Nekoomba ndi mbone bulekhuule ne bwolela Isiraeli khukhwama Sayuni!
Wele Omunyali Owa Bioosi nga aliisiao kimiaandu kie babaandu bewe,
lisaaye lia Yakobo liliekhoya,
Baisiraeli balisangaala.

Ee Wele Omunyali Owa Bioosi, naanu olicha mwieema liowo?
Naanu olimenya khu sikulu siowo sitakatifu.
Omundu oomenya limenya likhabiiywakho khu liosi liosi tawe, ne kakhali akhola kaali kamalayi,
lundi aloma bung'ali buuli mu mwoyo kwewe,
okhali ne kamakuto tawe,
mala se akholela owasie kamabi tawe,
namwe se aloma bubeeyi khu wasie tawe.
Omundu oyo alekelesia nibo Wele Omunyali Owa Bioosi aloba,
ne kakhali akoosia abo baria Wele Omunyali Owa Bioosi,
akholanga koosi niko asuubisia, se akaluukhananga tawe, akhaba ne kali kamuumisia.
Omundu ario se ekopia khulwe khunyoola bukhala tawe,
se afukiilila asoya khulwe khunaania bakhali ne bubi tawe.
Oyo okhola kano koosi se alisisiikhwakho tawe.

Ee Wele, ndiinde sikila nilukhila mwiwe.
Naboolela Wele Omunyali Owa Bioosi ndi, “Ewe Omwami wase,
se ndikho ne lilayi liosi liosi tawe,
ne kakhali ewe weng'ene.”
Ne khuloondekhana ne batakatifu baali mu sibala,
bali be lukoosi,
ne buli busangaafu bwase khukhwikhala nabo.
Abo basaaya bawele babaandi bakhabe mu bubeeleli bukali,
se ndiaana embosio khu bawele abo namwe ng'amulekho kamasina kabwe tawe.
Wele Omunyali Owa Bioosi, ndi naye yeng'ene,
mala ambelesianga buli siindu nisio nenya,
bulamu bwase buli mu makhono kewe.
Wambelesie biianwa bilayi lukali,
ng'ali ndi ne kumukabwa kumulayi.
Fumia Wele Omunyali Owa Bioosi oungambilanga,
akhaba mu silo kamebaasio kase kanjekisia limenya.
Ali siimbi nase, khwako se ndakhilwa tawe.
Khwako ndasangaala ne kumwoyo kwase kwoosi mala mbe ne khoyo,
kumubili kwase kwoosi kuuluukha mu muleembe.
namwe se okhalekhe omusuubilwa wowo abolele mu ng'ani tawe.
Ewe unjekesia engila eye bulamu,
khubao khwowo khuli ne khoyo engali,
busangaafu bwa mindali buli amukhono kwowo kumuseecha.

Ee Wele Omunyali Owa Bioosi, ulila khusaba khwase khulwe bung'ali,
rekeeresia khulila khwase khulwe buyeeti!
Ulila lisaba liase likhali lie bubeeyi tawe!
Khalakile mu bung'ali,
sikila omanyile bung'ali!
Kaaba bali okhaka kumwoyo kwase,
kaaba bali ungeniia siilo,
kaaba bali ukhaka,
se olanyoola mwise bumayaanu tawe.
Se ndomanga ke bubwoni tawe.
Khuloondekhana ne bikholwa bie babaandu,
ese nariire lilaka liowo,
ne se naloondile ke babaandu be sisiayuumba tawe.
Naloondile chingila chowo buli lwoosi,
ne senachilekhilekho tawe.
Ee Wele, ese khusaba ewe sikila olangobosia,
ndekeeresie mala oulile lisaba liase.
Ee Omuonia wabo bayiima bubwilukhilo mwiwe khukhwama khu basiku babwe,
yekesia busiime bwowo bwe khuukia bukhawa tawe.
Ndiinde nga oliinda endolelo eye moni yowo,
ngise mu siniini sie chindaa chowo.
Ngise khukhwama khu booni babakholela sisiayuumba,
khukhwama khu basiku babenya khu khunjira babambotookheleele.
Se balikho ne siisa tawe,
mala baloma ne sileka.
Basiku abo banoondakho,
nono bambotookheleele,
baliinda bubweyaangu bakhupe ngwe asi.
Bali nga etalang'i eyerekekhe khukhwira,
bali nga etalang'i eye kamaani ne yibuulila.
Ee Wele Omunyali Owa Bioosi, rakikha! Khupana nabo, bebwaakale!
Khulwe mbalu yowo, onia bulamu bwase khukhwama khu booni.
Ee Wele Omunyali Owa Bioosi, khulwe bunyali bwowo,
mbonie khukhwama khu basiku abo,
basiku babara limenya liabwe khu bie sibala busa.
Lekha banyalikhe khulwe siiukuumo nisio wabarekekhera,
lekha babaana babwe banyalikhe khutuuma sikelo,
lekha baramie sisiindi sibe sie babechukhulu benywe.
Ne kakhali ese ndikhubona sikila ndi omuluungi.
Ne ninyokha ndekhoya lukali khulwe khubao khwowo.

Ee Wele Omunyali Owa Bioosi, ese nakhusiima,
ewe oli kamaani kase.
Wele Omunyali Owa Bioosi ali lulwanda lwase,
niye ali lukoba lwase lwe bubwilukhilo lundi ali omusikuli wase.
Wele wase, lulwanda lwase,
bubwilukhilo bwase.
Engabo yase, lumako lwe buonia bwase,
lukoba lwase lusire.
Fumia Wele Omunyali Owa Bioosi! Ese saba Wele Omunyali Owa Bioosi,
ne ambonia khukhwama khu basiku base.
Kimikoye kie lifwa kiambotookhelela,
bibuli bie bubwonaki biaminya.
Kimikoye kie makoombe kiangara,
kimireko kie lifwa kiandiilile.
Mu butinyu bwase nasaba Wele Omunyali Owa Bioosi,
nalilila Wele niye sayaanga anjeete.
Ne khukhwama mu Lukaangu lwewe aambulila,
mala bililo biase biamwolela mu maru kewe.
Nio sibala siareenga ne khukhwesisiikha,
kimisiingi kie bikulu kiosi kiaterema,
sikila Wele aaba ne lirima.
Arusia liliisi khukhwama mu moolu kewe,
afucha kumulilo kulasia khukhwama mukhanwa mwewe,
ne kamaanda kakesing'eng'ile kamwamamo.
Enamia likulu mala ekha asi,
ne lifuumbi limali lili asi we bikele biewe.
Aniina khu Kerubi mala apurukha,
echa khangu khu ndaa che mbeo.
Akhola sisiilima siaba sisibiimbilo siewe,
efuuma kamafuumbi ke fula kamasiro.
Kamaarara ne chinjaso che kumulilo biaama mu lueni ebweeni wewe,
mala biabirira mu mafuumbi kamamali.
Wele Omunyali Owa Bioosi akukumila mwikulu nga efula,
ne kumumilo kwoyo owe Angaaki Lukali kwauliilikhana.
Alasa buembo bwewe asalanisia basiku bewe,
arusia chimbeni ne khubakoyaania.
Ee Wele Omunyali Owa Bioosi, nga warafwira basiku bowo,
nga wabariikhirisia ne lirima liowo,
chisiba che nyanja checha chaba khwasie,
kimisiingi kie sibala kiabonekha.
Wele Omunyali Owa Bioosi enaa khukhwama angaaki mala andiila,
andusia mu lusiba lwe kameechi.
Wele Omunyali Owa Bioosi aasikula
khukhwama mu bunyali bwe basiku base be kamaani,
sikila baminya ese khulwe kamaani kabwe kamakali.
Nga naba mu butinyu, bandangana,
ne kakhali Wele Omunyali Owa Bioosi aniinda.
Wele Omunyali Owa Bioosi anjeeta ne ndi mu butinyu,
asikula sikila namusiimisia.
Wele Omunyali Owa Bioosi ambelesia kumuruuru khulwe buluungi bwase,
ambiita chikhabi sikila se ndi ne bubi tawe.
Sikila naloonda chingila cha Wele Omunyali Owa Bioosi,
ne se nalekhile Wele niye sayaanga tawe.
Nakhola koosi khulwe lilienya liewe,
ne se nafunakho kamalaka kewe tawe.
Se naba ne bubi ebweeni wewe tawe,
neliinda, se nakhola bubwoni tawe.
Khwako Wele Omunyali Owa Bioosi ambelesie kumuruuru khulwe buluungi bwase,
khulwe bulayi bwase ebweeni wewe.
Ee Wele Omunyali Owa Bioosi, ewe omusuubilwa khwaabo baali basuubilwa, ewe
oli omulayi khwaabo baali balayi.
Khu baali bakwalaafu, weyekesianga khuuba omukwalaafu,
ne kakhali oli omurafu khwaabo baali bamayaanu.
Sikila asikulanga abo babeboombia,
ne kakhali abo babebonia ababoombia.
Ee Wele Omunyali Owa Bioosi, undeereranga buwaanga,
undusiriangao sisiilima.
Nyala naula sipupu sie banamae khubirira khwiwe,
nyala nasuna lisiisi lie lukoba khulwe buyeeti bwa Wele wase.
Bikholwa bia Wele wase se bilimo bubi tawe,
endakaano ya Wele Omunyali Owa Bioosi eli ng'ali,
ali engabo khwaabo boosi babelukhila mu niye.
Naanu ooli Wele ne akhali Wele Omunyali Owa Bioosi?
Naanu ooli lulwanda lwe buliindi ne akhali Wele wefwe?
Niye Wele yeng'ene oumbelesianga kamaani,
niye okholanga engila yase neba endayi.
ne anda mu muleembe khu bikulu.
Anjekesianga khu khuupana liie,
ne khufuumba buyiingo bwe kumukasa.
Ewe wambelesie engabo eye buonia bwowo,
kumukhono kwowo kumuseecha kwanjeetile,
khwako buyeeti bwowo bwakholile ese namanyikhaane.
Waniindile, se nareerwe mu siboe tawe,
ne khaulwakho tawe.
Ndimanianga basiku base mala mbatiila,
se mbalekhanga tawe khukhwola mbabunie.
Nabapa asi, ne se banyala khukhwinyokha tawe.
Balambaala asi mu bikele biase.
Ewe okholanga basiku base ne bakhilwa ebweeni wase,
sikila ewe umbelesianga kamaani ke khu khuupana liie.
Ewe okholanga basiku base banjilukha,
ne abo babambiila nababunia.
Basaba buyeeti, ne kakhali se abao obasikula tawe,
balilila akhaba Wele Omunyali Owa Bioosi, ne kakhali se abakobosia tawe.
Nabatubundula baaba nga lutamuusi nilwo ekhuungu etamuusia,
nabaswalakilila nga kamatosi khu ngila.
Ewe wasikula khukhwama mu siayuumba sie kholo yase,
ewe wakhola naba omwimeelesi we chikholo.
Chikholo nicho abeele khamanya tawe checha asi wase.
Nga baulilakho efuma yase, bambulila,
bareende becha basikamila.
Bareende bafwa kimiooyo,
barura mu ngoba chabwe chisire ne baterema mala becha.
Manyile ndi Wele Omunyali Owa Bioosi amenyile mindali,
Lulwanda lwe buliindi bwase afume,
elesia luyali bunyali bwa Wele ousikulanga.
Niye Wele ounjiyachila,
oula chikholo chiili asi wase,
owasikula khukhwama khu basiku base,
Wele angoosia khukhila basiku base,
ewe wasikula khukhwama khu baandu be sisiayuumba.
mala niimbe khukhufumia ewe.
Aanaanga bukhili bukali khu mwami niye arobora,
lundi ekesianga busiime bukhawa tawe khu murobore wewe,
khu Daudi ne lisaaye liewe buli lwoosi.

Likulu liekesia luyali lwa Wele,
embaka elangilila kimilimo kiewe.
Buli ndaalo eboolela endaalo eloondakho,
buli siilo siboolela siilo siloondakho.
Khulomaloma namwe kamakhuwa se khuliio tawe,
kumumilo kwabio se kuuliilikhana tawe.
ne kamakhuwa kabio koola buli abuundu mu limala lioosi.
Wele ombakhamo enju eye nyanga,
nayo esoa nga omuseecha ocha khuselela ne arura mu siimba yewe,
nga omutimi owirekekhe khutima chimbilo.
Esoela lubeka lulala lwe likulu,
mala ebotookha yoola lubeka luluundi,
ne se siliio sisiekisa khukhwama khu bukhafu bwayo tawe.
Lilaka lia Wele Omunyali Owa Bioosi lili lilichufu,
litasa bulamu mu mundu.
Niko Wele Omunyali Owa Bioosi aloma kali ke khukhweyikinwa,
kaana limanya khwaabo babeboombia.
Kamalaka ka Wele Omunyali Owa Bioosi kali ng'ali,
kasangaasia kumwoyo.
Lilaka lia Wele Omunyali Owa Bioosi lili liluungi,
liaana limanya.
Buli bulayi khuria Wele Omunyali Owa Bioosi,
khuchiililila buli lwoosi.
Niko Wele Omunyali Owa Bioosi abisia kaali ka ng'ali,
lundi koosi ke buluungi.
Kalimo engaanga khukhila esahabu,
kakhila akhaba esahabu endayi lukali.
Lundi kamanulu khukhila bubuukhi,
ne kumuketu kuli mwisasara.
Khutasa khwako ese omukholi wowo nyoolamo likaambila;
khulwe khukaloonda nyoola kumuruuru kumuboofu.
Ne kakhali naanu onyala amanya kamabi kewe omwene?
Wele Omunyali Owa Bioosi, sikule khukhwama mu mabi kase niko khamanyile tawe!
Okhandekha ese nakhola bubwoni ne manyile tawe,
okhalekha bubwoni bwanduka tawe!
Nio khabakho ne bubi tawe,
khabakho lundi mu bwoni tawe.
Ee Omwami Wele Omunyali Owa Bioosi, lulwanda lwase lundi omusikuli wase,
Lekha kamakhuwa ke mukhanwa mwase ne kamebaasio ke mumwoyo mwase,
kafukiililwe ebweeni wowo,

Lekha Wele Omunyali Owa Bioosi akhuyeete ewe mu biise bie butinyu!
Lekha Wele niye Yakobo asaayanga akhuliinde!
Lekha akhuyeete ewe naali mu Lukaangu lwewe,
akhuabine naali khu sikulu sia Sayuni.
Lekha afukiilile biianwa biowo bioosi,
ne khusangaalila chimbosio chowo choosi.
Lekha akhuelesie nisio wikoomba,
ne khukhunyalila okhole koosi niko wibaasia!
Nio khukhayokele ne khukhwekhoya khulwe bukhili bwowo,
ne lekha khwekhoye khulwe bukhili bwowo mu khufumia Wele wefwe.
Lekha Wele Omunyali Owa Bioosi akhukholele ewe niko osaba koosi.
Nono namanyile ndi Wele Omunyali Owa Bioosi alayeeta omwami omurobore wewe,
Wele Omunyali Owa Bioosi ne ali mwikulu atakatifu wewe alaulila lisaba lio mwami,
ne khulwe bunyali bwewe alamuelesia bukhili.
Balala bekinia khulwe kamakaari kabwe ke liie,
ne babaandi beyikina chifarasi chabwe,
ne kakhali efwe khweyikina bunyali bwa Wele Omunyali Owa Bioosi, Wele wefwe.
Babaandu lukano olwo baliituya mala bakwe,
ne kakhali efwe khulinyokha mala khwime.
Ee Wele Omunyali Owa Bioosi, elesia omwami bukhili,
khuulile efwe ne khu khusaba ewe okhuyeete

Ee Wele Omunyali Owa Bioosi, omwami wefwe ekhoya khulwe bunyali bwowo,
mala asangaala lukali khulwe buyeeti bwowo!
Ewe wamuelesie nisio enya,
ne se walobile khumukholela niko asabile tawe.
Sikila ewe wamureereere chikhabi chingali,
ewe wamufwarire ekuutwa eye sahabu endayi khu murwe kwewe.
Akhusaba omuelesie bulamu mala wamuelesia,
limenya lileeyi lia buli lwoosi.
Abeele ne lukoosi lukali khulwe buyeeti bwowo,
wamuelesie efuma ne bunyali.
Ewe omubiita chikhabi buli lwoosi,
ewe omusangaasianga ne ekhoyo khulwe khubao khwowo.
Sikila omwami wefwe eyikina Wele Omunyali Owa Bioosi,
ne owe Angaaki Lukali ali ne busiime bukhawa tawe,
khwako omwami se ali ne buuri tawe.
Omwami alitiila basiku bewe boosi,
alitiila babamubiila boosi.
Ne okheeche, olibakhola babe nga kumulilo kwe sisiooso.
Wele Omunyali Owa Bioosi alibabunia khulwe lirima liewe,
ne kumulilo kulibosia.
Olibunia lisaaye liabwe khukhwama khu sibala,
mala babaana babwe se bakharame mu baandu tawe.
Baaba ne bakhurekekhera kamabi,
aaba bali bakhuchonganila, se bakhanyale tawe.
Sikila okhabatimanie,
okherekekhe khubalasa ne buyiingo bwowo mu moni chabwe.
Ee Wele Omunyali Owa Bioosi, eebwa luyali khulwe kamaani kowo.
Khuliimba ne khufumia bunyali bwowo.

Siina sikila noba aleeyi nase?
Walobile khukhunjeeta ne khuulila khulila khwase?
Ee Wele wase, khulilila kumuusi ne se unjeeta tawe,
akhaba siilo ndila, ne kakhali se mbuluukha tawe.
Kakhaba kario ewe omutakatifu,
Ewe wekhaale khu ndebe eye bubwami ne Baisiraeli bakhufumia.
Bakuuka befwe bara lilieyikina liabwe mwiwe,
bakhweyikina ewe mala wabaonia.
Bakhusaba ewe, mala baonisibwa,
bara lilieyikina mwiwe, mala se baambwa chisoni tawe.
Ne kakhali ese se ndi omundu tawe, ndi busa nga enyeende,
babaandu se bambukulamo lukeendo tawe,
lundi bandekeelesia.
bakhomoola, ne khusisiikha kimirwe kiabwe.
siina sikila ne akhakhuonia tawe?
Kaaba bali Wele Omunyali Owa Bioosi akhusiima ewe,
siina sikila ne akhakhuyeeta tawe?”
Kakhaba kario niwe wandusia munda mwa maayi,
niwe wareera buliindi khwise ne sinuuna.
Nakhweyikina ewe khukhwama endaalo niyo nasaalilwakho,
ne ewe obechanga Wele wase buli lwoosi.
Okhaba aleeyi nase tawe, sikila butinyu buli embi,
ne se aliio onyala anjeeta tawe.
Basiku bakali bambotookheleele nga chiuunwa,
basiku boosi bangarire,
nga chiuunwa chindafu khukhwama mu sibala sia Bashani.
Basiku baasama nga chitalang'i,
chiulukhuma ne chenya khundabulaka.
Kamaani kase kambwelemo,
kaweele nga kameechi kachichukhe asi ne kateenya.
Bikuumba biase biafwokooye.
Kumwoyo kwase kuli nga embula eyinukuluukhe.
Kamaani kase komile nga sikoloonjo,
ne lulimi lwase luanda mukhanwa khulwe bulesia,
wandekhile fwiile mwipukhuulu.
Sipupu sie babaandu babi siangarire,
nga lituuli lie chimbwa bambotookheleele,
bambunile
Nabeele bikuumba busa.
Basiku bandoleelela ne khukhukhondoola.
baapa chikuura khulwe khukabana chingubo chase.
Ee Wele Omunyali Owa Bioosi, ne kakhali ewe okhaba sinao tawe!
Ewe omuyeeti wase, yiicha khangu unjeete!
Mbonie khukhwama khu mbalu eye basiku base,
mbonie khukhwama mu bunyali bwe chimbwa echo.
Mbonie khukhwama khu mbalu eye basiku base,
se nenyalila tawe
khakhufumisilie mu mukhung'aano kwabwe.
Enywe mu mwaria Wele Omunyali Owa Bioosi, mufumie!
Muelesie luyali enywe lwibulo lwa Yakobo lwoosi,
mala mumwinamile enywe lwibulo lwa Isiraeli lwoosi!
Sikila se aloba khubukula lukeendo namwe alekelesia butinyu bwo oyo ooli mu butinyu tawe,
lundi se amulekhilekho tawe,
ne kakhali oli mu butinyu ne amusaba aulila.
Ewe unyalila ese ne khufumisilia mu mukhung'aano kumuboofu kwe babaandu,
koosi niko nelakana khukholele ewe khakakhole ebweeni wabo bakhusaayanga ewe.
Babanani balilia mala bekure,
abo babeecha khu Wele Omunyali Owa Bioosi balimufumia!
Lekha mube balamu buli lwoosi.
Chikholo che mu sibala choosi chilikhebulila Wele Omunyali Owa Bioosi mala chimukobolele.
Chikholo mu bibala bioosi chilimusaaya.
Sikila bunyali buli bwa Wele Omunyali Owa Bioosi,
mala aruka chikholo.
Ng'ali be sileka mu sibala boosi balimwinamila
babaandu baakhafwe boosi balimwinamila,
nende oyo okhanyala aliinda bulamu bwewe omwene tawe.
Chiselukho che chindaalo chichiicha chilimukholela,
babaandu baliboolela eselukho eyiicha ko mwami,
mala balaangilila buonia bwewe khu baandu bakhasaalwa tawe,
bali Wele Omunyali Owa Bioosi niye owakakhola.

Wele Omunyali Owa Bioosi ali omwaayi wase,
se nditaamba siindu tawe,
Ambilanga a luuchi lwe kameechi kamakwalaafu,
andasanga kamaani mu mwoyo kwase,
andangiriranga mu ngila che buluungi,
khulwe lisina liewe.
Nakhabira mu litooma lie sisiiniini sie lifwa,
se mbakho ne buuri tawe,
sikila Wele Omunyali Owa Bioosi, ewe oli nase.
Esiimbo yowo eye bubwaayi ne siluka siowo biniindanga.
Undekekhelanga siakhulia ebweeni we basiku base,
ochukhanga kamafura khumurwe kwase,
mala wichusia sikoombe siase khutuuma khu lunika.
Ng'ali bulayi ne busiime bwowo biliba nase mu bulamu bwase bwoosi,
ne ndimenya munju eya Wele Omunyali Owa Bioosi buli lwoosi.

sibala nende boosi bamenyilemo bili emali eya Wele Omunyali Owa Bioosi,
sikila asiombakha khu nyanja,
ne khusira khu njichi.
Naanu onyala aniina khu sikulu sia Wele Omunyali Owa Bioosi?
Naanu onyala aswalakho Abuundu Atakatifu wa Wele Omunyali Owa Bioosi?
oyo okhakhola ke sipoli tawe,
lundi se echuba mu bubeeyi tawe.
Alinyoola chikhabi khukhwama khu Wele Omunyali Owa Bioosi,
ne Wele omuonia wewe amwekesia niye khuuba okhali ne bubi tawe.
Eselukho yabo baali ne kumwoyo khusaaya Wele eli erio,
abo baali ne kumwoyo kwe khusaaya Wele owa Yakobo.
Ee bilibwa, yikukha!
Ee miliango kili kimikhale, yikukha!
Nio Omwami owe luyali abire.
Naanu oli Omwami owe luyali?
Wele Omunyali Owa Bioosi, owe kamaani ne bunyali,
Wele Omunyali Owa Bioosi, owe bunyali mwiie!
Ee bilibwa, yikukha!
Mala ee miliango kili khwikale, mwikukhe!
Nio Omwami owe luyali abire.
Naanu Omwami owe luyali yuno?
Wele Omunyali Owa Bioosi owe banamae,
niye Omwami owe luyali!

Ee Wele Omunyali Owa Bioosi, mbaana lisaba liase khwiwe.
Ee Wele wase, khweyikina ewe,
okhandekha naambwa chisoni tawe,
okhalekha basiku base banjekheelela tawe.
Ng'ali okhalekha yesi yesi okhweyikina aambwe chisoni tawe,
lekha abo baali khangu khukhola bubwoni baambwe chisoni.
Ee Wele Omunyali Owa Bioosi, njekesie chingila chowo,
njeyikie chingila chowo.
Njeyikie khumenya khuloondekhana ne bung'ali bwowo,
sikila ewe oli Wele wase, oumbonianga.
Ese khweyikinanga ewe biise bioosi.
Ee Wele Omunyali Owa Bioosi, khebulila siisa siowo,
ne busiime bwowo bukhawa tawe,
nibio okhukholelanga khukhwama khale.
Okhakhebulila bubwoni bwase ne ndi mwana namwe bumayaanu bwase tawe,
khebulile ese khulwe busiime bwowo bukhawa tawe,
ee Wele Omunyali Owa Bioosi, khulwe bulayi bwowo.
Sikila Wele Omunyali Owa Bioosi omuluungi lundi omulayi,
khwako eyikianga babooni engila niyo bakhoyeele baloonde.
Arangiriranga babeboombia mu ngila enuungi,
ne khubeyikia lilienya liewe.
Chingila cha Wele Omunyali Owa Bioosi,
choosi chili busiime bukhawa tawe ne busuubilifu,
khwaabo baria endakaano ne kamalaka kewe.
Ee Wele Omunyali Owa Bioosi, khulwe lisina liowo,
mbeele bubwoni bwase, sikila buli bukali.
Omundu oria Wele niye naanu?
Omwenoyo, Wele Omunyali Owa Bioosi,
alimweyikia engila niyo akhoyeele aloonde.
Omwenoyo alinyoola limenya lilayi,
ne babaana bewe balinyoola kamaloba.
Busaale bwa Wele Omunyali Owa Bioosi buli khwaabo bamuria,
lundi ababoolela endakaano yewe.
Ndoleelela Wele Omunyali Owa Bioosi khulwe buyeeti buli lwoosi,
ne andusia mu mireko.
Wele Omunyali Owa Bioosi, ndole mala ukholele siisa,
sikila ndi seng'ene lundi khupisibwa siibi.
Rusia butinyu mu mwoyo kwase,
mala undusie mu khunaanisibwa khwase.
Lola buchuuni bwase ne butinyu bwase,
mala umbeele bubwoni bwase bwoosi.
Lola obone ndi ne basiku beenga,
lundi bambiila lukali po.
Liinda bulamu bwase mala umbonie,
okhandekha naambwa chisoni tawe,
sikila nilukhila mwiwe.
Lekha bulayi ne busuubilifu bwase biniinde,
sikila lilieyikina liase lili khwiwe.
Ee Wele Omunyali Owa Bioosi, sikula Baisiraeli,
khukhwama mu butinyu bwabwe bwoosi.

Ee Wele Omunyali Owa Bioosi, yekesia oli se ndikho ne bubi tawe,
sikila nakeendile khu ngila enuungi,
mala lilieyikina liase mu Wele Omunyali Owa Bioosi se liwechanga tawe.
Ee Wele Omunyali Owa Bioosi, menieelesie ese mala ukhake,
kela kumwoyo kwase ne chinganakani chase.
Busiime bwowo bukhawa tawe buli nase,
bubweyikinwa
Se nikhalanga ne babaandu babeeyi tawe,
namwe nekhala alala nende babacha tawe,
Se nenyanga khuba alala ne babi tawe,
ne se ndikhalakho ne babooni tawe.
Ee Wele Omunyali Owa Bioosi, saaba kamakhono kase khukhwekesia ndi se ndikho ne bubi tawe,
ne nja a alutare yowo mu khukhusaaya ewe.
Niimba lukali lulwimbo lwe khusiima,
ne khuboola khu bikholwa biowo bioosi bie khuukia.
Ee Wele Omunyali Owa Bioosi, nasiima bulayi bwe nju yowo niyo omenyilemo,
ne abuundu niio luyali lwowo luli.
Okhambunisilia alala ne babooni tawe,
namwe wanjirira alala ne babeeri tawe,
babaandu bakholanga bubwoni,
lundi baakaanilanga asoya lukali.
Ne kakhali ese ngendela mu buluungi bwase,
kholele ese siisa mala usikule.
Nemile abuundu we kumuleembe,
ndifumia Wele Omunyali Owa Bioosi mwibuusiana liboofu.

Wele Omunyali Owa Bioosi ali buwaanga bwase lundi omuonia wase,
ndaria naanu?
Wele Omunyali Owa Bioosi ali omuliindi wase,
ndaba ne buuri khu naanu?
Babooni ne banjibwaakala,
ne khuloma kamabi khwise,
babaandu ba bambiila ne basiku base abo
baliituya mala bakwe.
Banamae bakhangara,
se ndaba ne buuri tawe,
basiku bakhenyosia sisiayuumba khwise,
se ndalekha khuba ne lilieyikina tawe.
Nasabile Wele Omunyali Owa Bioosi siindu silala siong'ene,
nenya esio siong'ene,
ndi, mu bulamu bwase bwoosi,
menye munju eya Wele Omunyali Owa Bioosi,
nikhoye khulwe bulayi bwa Wele Omunyali Owa Bioosi,
ne khumusaayila mu Lukaangu lwewe.
Sikila mu biise bie butinyu,
akhangise munju yewe,
akhangise mwieema liewe,
akhande abuundu ebuliindi khu lwanda.
Khwako ndiula basiku babambotookheleele.
Ndiaana chimbosio mu Lukaangu lwewe,
ne khukhwikhoya lukali.
Ndimba ne khufumia Wele Omunyali Owa Bioosi.
Ee Wele Omunyali Owa Bioosi, ne khulilila lukali mbulile,
kholele siisa mala unjeete!
Nga waloma oli,
nakobosia ndi, “Wele Omunyali Owa Bioosi, ndikho nicha.”
Okhekisa nio ese khilwe khukhubona tawe!
Okhaba omukhalafu khwise tawe,
okhaoona omukholi wowo tawe.
Ewe obeechanga buyeeti bwase.
Ee Wele omuonia wase,
Okhandekha tawe, okhanjanjukha tawe.
Sikila paapa ne maayi banyala banjanjukha,
ne kakhali Wele Omunyali Owa Bioosi aliniinda.
Wele Omunyali Owa Bioosi, njeyikie niko wenya khole,
mala undangirire khu ngila endayi,
sikila ndi ne basiku bakali.
Okhanjanjukha ebweeni we basiku base tawe,
banjibwaakala mu khuloma bubeeyi khwise ne khukhundikhirisia.
Suubila ndi ndibona bulayi bwa Wele Omunyali Owa Bioosi,
ne siili mu sibala sie bulamu.
Yeyikina Wele Omunyali Owa Bioosi.
Ba ne lisuubila, okhafwa kumwoyo tawe.
Yeyikina Wele Omunyali Owa Bioosi.

Ee Wele Omunyali Owa Bioosi, lulwanda lwe buliindi bwase,
ese khusaba ewe.
Ulila khulila khwase!
Kaaba bali se unjeeta tawe,
ndaba mulala khwaabo bafwa.
Ulila lisaba liase,
nga ne khulilila unjeete,
nga suta kamakhono kase,
ebweeni we Lukaangu lwowo lutakatifu.
Okhakhalakila alala ne babooni tawe,
alala ne naabo bakhola ke bubwoni tawe,
babaandu baaloma ke busaale,
ne kakhali babeene bali ne likhendekha likali mu miooyo kiabwe.
sikila bubwoni nibwo bakholile.
Baukuume khulwe bikholwa biabwe bioosi,
bakholele niko bakhoyelwa bakholelwe!
Se babukula lukeendo mu bikholwa bia Wele Omunyali Owa Bioosi,
namwe mu biindu nibio aakhola tawe.
Khwako Wele Omunyali Owa Bioosi alibaukuuma mala ababunie buli lwoosi.
Wele Omunyali Owa Bioosi afume!
Sikila auliile lisaba liase.
Wele Omunyali Owa Bioosi niye kamaani kase ne ngabo yase,
lilieyikina liase lili mu niye.
Khwako nyoola buyeeti mala nekhoya,
mala mwimbila khumufumia.
Wele Omunyali Owa Bioosi niye kamaani ke babaandu bewe,
ali bubwilukhilo bwe buonia khu barobore bewe.
Wele Omunyali Owa Bioosi, onia babaandu bowo,
mala obiite chikhabi khwaabo baali babowo.
Ba omwaayi wabwe,
mala obaliinde buli lwoosi.

fumia luyali ne bunyali bwewe.
Fumia lisina lie luyali lia Wele Omunyali Owa Bioosi,
saaya Wele Omunyali Owa Bioosi ne muli Abuundu Atakatifu.
Kumumilo kwa Wele Omunyali Owa Bioosi kuuliilikha khu nyanja,
Wele owe luyali atulukha,
ne kumumilo kwewe kukeenda khu nyanja.
Kumumilo kwa Wele Omunyali Owa Bioosi kuli kwe bunyali,
kumumilo kwa Wele Omunyali Owa Bioosi kwechuule luyali.
Kumumilo kwa Wele Omunyali Owa Bioosi kufunanga kimitarakwa,
Wele Omunyali Owa Bioosi afunanga kimitarakwa kia Lebanoni.
Akholanga bikulu bia Lebanoni bisuniakila nga chimoosi,
lundi akholanga sikulu sia Hamoni ne sieliiya nga emboongo eng'ana.
Kumumilo kwa Wele Omunyali Owa Bioosi kurusia chinjaso che kumulilo.
Kumumilo kwa Wele Omunyali Owa Bioosi kureengia sichiimi,
Wele Omunyali Owa Bioosi areengia sichiimi sia Kadeshi.
Kumumilo kwa Wele Omunyali Owa Bioosi kukholanga kimiruumba ne kiekoyamo,
ne khuchura kamasaafu ke kimirongooro,
ne buli mundu mu Lukaangu lwa Wele Omunyali Owa Bioosi ayokela ali,
“Luyali lube khu Wele.”
Wele Omunyali Owa Bioosi aruka akhaba chinyanja,
aruka nga Omwami buli lwoosi.
Lekha Wele Omunyali Owa Bioosi atase babaandu bewe kamaani!
Lekha Wele Omunyali Owa Bioosi abiite babaandu bewe chikhabi che kumuleembe!

Ee Wele Omunyali Owa Bioosi, ndalaangilila bukali bwowo,
sikila ewe wasikuule,
ne se walekhile basiku base banjekheleele tawe.
Ee Wele Omunyali Owa Bioosi, Wele wase,
nakhulilila khulwe buyeeti,
mala ewe wamboniisie.
Ee Wele Omunyali Owa Bioosi, ewe wandasa bulamu.
Wandamusia narura mu bafu.
Enywe basuubilwa ba Wele Omunyali Owa Bioosi,
yimba mu khufumia Wele Omunyali Owa Bioosi!
Khebulila niko Omutakatifu Oyo akholile,
mala mu mupile orio!
Lirima liewe lili lie siise sitiiti,
ne kumwalaalo kwewe kuli kwa buli lwoosi,
khulila khunyala khwabao siilo sioosi,
ne kakhali busangaafu bwichao kumutikhinyi.
Nga naba ne kumuleembe naloma ndi,
“Se ndikhilwa tawe.”
Wele Omunyali Owa Bioosi, ewe waba omulayi khwise,
ewe waniinda nga bubwikiso bwe mu sikulu,
ne kakhali wandekha seng'ene,
mala naayaaya.
Ee Wele Omunyali Owa Bioosi, nakhulilila ewe,
mala naana lisaba khwiwe,
“Lifwa liase lilimo bukhala siina,
kaaba bali niikha emakoombe?
Bafu banyala khukhufumia ku?
Banyala balaangilila busiime bwowo bukhawa tawe ku?
Ee Wele Omunyali Owa Bioosi, ulila mala unjalaale!
Ee Wele Omunyali Owa Bioosi, ba omuonia wase!”
Ewe wakaluukhasie khusulunya khwase khwabeele bukhino bwe khoyo,
warusiisieo sibeela siase
ne khukhungara ne khoyo,
khwako se ndasila tawe,
ndeemba khukhufumia ewe,
Wele Omunyali Owa Bioosi, ewe oli Wele wase,
ndakhupila orio buli lwoosi.

Ee Wele Omunyali Owa Bioosi, ne lukhiile mwiwe,
okhandekha naambwa chisoni tawe,
mu buluungi bwowo sikule!
Reka liiru liowo umbulile;
sikule bwangu!
Ba lulwanda lwe bubwilukhilo bwase,
ne lukoba lwase lwe bubwilukhilo khulwe khukhumbonia.
Ewe ng'ali oli lulwanda lwase ne lukoba lwase lwe bubwilukhilo,
ndangirire mala unjimeelele nga ne wasuubisia.
Okhalekha nakwa mu luriimba nilwo bandekire tawe,
sikila ewe oli bubwilukhilo bwase.
ewe wasikuule ese,
nareere bulamu bwase mu makhono kowo.
Ewe wabiila abo basaaya bifwaani busa,
ne kakhali ese neyikina Wele Omunyali Owa Bioosi.
Ndiekhoya ne khusangaala khulwe busiime bwowo bukhawa tawe,
sikila ewe waboone buchuuni bwase,
ewe wamanyile busiku bwase,
ne se wandekhile mu makhono ko musiku tawe,
ewe wambeelesie bulekhuule.
Ee Wele Omunyali Owa Bioosi, njalaale sikila ndi mu butinyu,
chimoni chase chaluiliile khulwe khulila,
ne samwene naweele kamaani.
Bulamu bwase buli bwe sibeela,
ne kimiiko kiase mu khusiikhiikha,
kamaani kase kawele sikila buchuuni,
ne bikuumba biase biafwokoye.
Basiku base boosi bandekeelesia,
sienya meno khu bachirani base,
sirikhirisio khu baandu babamanyile,
abo babambona khu ngila banjilukha.
Buli mundu anjibiliile nga owafwa,
nabeele nga enyuungu eyatikha.
Mbulila basiku base ne bemoonya,
biriisio biangarire.
Balikho barekekha kamabi khwise,
bakwangwaana khukhunjira.
Ee Wele Omunyali Owa Bioosi, ne kakhali lilieyikina liase lili mwiwe,
ndoma ndi, “Ewe Wele wase.”
Bulamu bwase buli mu makhono kowo,
sikule khukhwama mu makhono ke basiku base,
ne naabo babakhupia siibi.
Lekha kumwalaalo kwowo kube khu mukholi wowo,
mbonie khulwe busiime bwowo bukhawa tawe!
Ee Wele Omunyali Owa Bioosi, okhandekha naambwa chisoni tawe,
sikila khusaba ewe,
lekha babooni baambwe chisoni,
lekha beekhe emakoombe ne basilile nga bamiinyi.
Lekha babeeyi baande chinimi chabwe,
baloma kamabi khu baluungi mu khwebonia ne sileka.
Bibiindu nibio wabikhila abo babakhuria bili bilayi biriena!
Buli mundu omanyile bulayi bwowo,
bamanyile nga okholelanga bulayi abo bakhweyikina ewe ebweni we babaanabe babaandu.
Obakisa abuundu we kumuleembe niio oli,
obakisa munju eye kumuleembe khukhwama khu kwangwaani che babaandu,
ewe obaelesia kumuleembe asi we buliindi bwowo,
khukhwama khu bukhomo bwe basiku babwe.
Wele Omunyali Owa Bioosi afume!
Sikila mu ngila eye khuukia ekesie khwise busiime bwewe bukhawa tawe.
Nga nakarwa oli lukoba lubotookhelesie,
nareenga mala nakanakana ndi andimanie khukhwama mu moni chewe.
Ne kakhali aulila khulila khwase,
nga namusaba anjeete.
Enywe basuubilwa ba Wele Omunyali Owa Bioosi mweesi siima Wele Omunyali Owa Bioosi.
Wele Omunyali Owa Bioosi aliinda basuubilwa,
ne kakhali aukuuma babebonia nga bakhoyelwa.
Mutinya mala munyindaale,
enywe mweesi mu mweyikina Wele Omunyali Owa Bioosi.

niye bubi bwewe burusibwao.
Omundu niye Wele Omunyali Owa Bioosi akhabonamo bubi tawe,
lundi okhalimo sipoli tawe,
aabiitwa chikhabi.
Kamaani kambwamo khulwe khulila endaalo yoosi,
nga ne khekanila bubwoni bwase tawe.
Wele Omunyali Owa Bioosi, ewe wambukuuma siilo ne kumuusi,
kamaani kambwamo sio,
nga luume mu bukhafu bwe siimiyu.
Nakhwiyamila bubwoni bwase,
ne se nakisa bubi bwase tawe.
Naloma ndi, “Ndekanila kamabi kase khu Wele Omunyali Owa Bioosi,”
mala ewe wambeela busiro bwe bubwoni bwase.
Khwako lekha buli mundu owasuubila Wele,
aane lisaba khwiwe mu biise bie butinyu,
butinyu
se bulimwolakho tawe.
Niwe bubwikiso bwase,
okhandusie mu butinyu.
Niimba lukali khulwe buonia bwowo,
sikila uniindanga.
Wele Omunyali Owa Bioosi aloma ali, “Khakhwekesie engila niyo okhoyele oloonde,
khakhweyikie mala khukaambile.
Okhaba nga efarasi namwe enyumbu tawe,
se chiulilanga tawe
nicho baramo kimikoye nio bachikeesia,
busa se chiicha niio benya tawe.”
Babooni baliba mu buchuuni bukali,
ne kakhali busiime bukhawa tawe bubotookhelela abo basuubila Wele Omunyali Owa Bioosi.
Baluungi enywe, sangaala ne khukhwekhoya,
sikila niko Wele Omunyali Owa Bioosi akholile.
Enywe mu mwamuria, yokela khulwe khoyo!

Baluungi enywe mweesi,
yokela khulwe khoyo sikila niko Wele Omunyali Owa Bioosi akholile,
enywe mweesi muulilanga ka Wele Omunyali Owa Bioosi, muelesie efuma.
Fumia Wele Omunyali Owa Bioosi ne siilili,
mupile lituungu!
Mwimbile lulwimbo lukeni,
mupile lituungu ne busicha,
mala oyokele khulwe khoyo!
Sikila likhuwa lia Wele Omunyali Owa Bioosi lili ng'ali,
ne kimilimo kiewe kioosi kieyikinwa.
Aasiima buluungi ne bung'ali,
busiime bwa Wele Omunyali Owa Bioosi bukhawa tawe bwechuule mu sibala.
Likulu liabaang'anwa khulwe lomo eya Wele Omunyali Owa Bioosi,
ne bioosi bilimo khulwe kumuuya khukhwama mukhanwa mwewe.
Abuusia chinyanja choosi alala,
abuunga chisiba che nyanja munju che kamabiikhilo.
Lekha sibala sioosi sirie Wele Omunyali Owa Bioosi,
lekha bamenyile mu sibala boosi barie Wele Omunyali Owa Bioosi lukali!
Sikila aaloma mala kekholekha,
aalaka mala biabonekha.
Wele Omunyali Owa Bioosi eekayila kamarekekha ke chikholo,
achikoyaania chikhakhola niko chirekekhe tawe.
Ne kakhali kamarekekha kowo kaliio buli lwoosi,
niko enya kabao mindali.
Ekholo niyo Wele wayo ali Wele Omunyali Owa Bioosi eli ne khabi,
ekholo niyo aarobora ebe eyeewe omwene.
Wele Omunyali Owa Bioosi alolanga asi khukhwama mwikulu,
abonanga babaandu boosi,
khukhwama niio ekhaale khu ndebe eye bubwami,
alola babaandu bamenyile khu sibala boosi.
Alongaanga kimiooyo kiabwe boosi,
lundi amanyanga bikholwa biabwe boosi.
Omwami se aonisibwa ne banamae bewe bakali tawe,
kamaani kamakali ko munamae se kamuonia tawe.
Chifarasi che liie se cheyikinwa khureera bukhili tawe.
Kamaani kamakali kacho se kaonia tawe.
Lola, emoni eya Wele Omunyali Owa Bioosi eli khwaabo bamuria niye,
khwaabo babeyikina busiime bwewe bukhawa tawe.
Abaonianga khukhwama mwifwa,
abatasanga bulamu mu biise bie enjala.
Efwe khweyikina Wele Omunyali Owa Bioosi,
niye buyeeti ne ngabo yefwe.
Khwasangaalile sikila niye,
khweyikina lisina liewe litakatifu.
Ee Wele Omunyali Owa Bioosi, lekha busiime bwowo bukhawa tawe bube khwifwe,
nga nilwo khukhweyikina ewe.

se ndilekha khumufumia tawe.
Ndamufumia sikila niko akholile,
lekha babapisibwa siibi baulile mala basangaale.
Langilila luyali lwa Wele Omunyali Owa Bioosi, Wele wase,
lekha fweesi alala khumufumie.
Nasaba Wele Omunyali Owa Bioosi mala anjeeta,
andusiamo buuri bwase bwoosi.
Babapisibwa siibi bamweyikina mala basangaala,
se balinyoolakho chisoni tawe.
Omundu omubanani yuno alila, mala Wele Omunyali Owa Bioosi amuulila,
ne khumusikula khukhwama mu butinyu bwewe bwoosi.
Malaika owa Wele Omunyali Owa Bioosi emelanga abo babaria
Wele Omunyali Owa Bioosi, lundi abasikulanga.
Omundu owelukhila mu Wele Omunyali Owa Bioosi ali ne busangaafu!
Enywe babaandu ba Wele, ria Wele Omunyali Owa Bioosi,
sikila abo bamuria se bataamba siindu tawe.
Akhaba chitalang'i ching'ana chionga enjala khulwe khutaamba siakhulia,
ne kakhali abo baria Wele Omunyali Owa Bioosi,
se bataamba sisiindu silayi siosi siosi tawe.
Basaale base mu siili baraaka, yiicha, mala murekeeresie kakaase,
lundi ndabeyikia khuba ne liria khu Wele Omunyali Owa Bioosi.
Mwenya limenya lileeyi ne busangaafu?
Khwako okhaloma ke bubwoni ne bubeeyi tawe.
Lekha bubwoni mala okhole kamalayi,
ba ne sinani sie khureera kumuleembe ne kumwoyo kwowo kwoosi.
Wele Omunyali Owa Bioosi aliindanga baluungi,
lundi aulilanga lisaba liabwe,
ne kakhali se enyanga bakholanga bubwoni tawe,
nio mbo ne bafwa, bebililwa khangu.
Wele Omunyali Owa Bioosi aulilanga baluundi ne basaba buyeeti,
mala abasikula khukhwama mu butinyu bwabwe bwoosi.
Wele Omunyali Owa Bioosi ali siimbi khwaabo bafwiile kimiooyo,
asikulanga abo bakhalikho nende nisio beyikina tawe.
Omuluungi ali ne butinyu bukali,
ne kakhali Wele Omunyali Owa Bioosi amusikula khukhwama mu butinyu obwo bwoosi,
se afunikhakho akhaba sikuumba silala tawe.
Bubwoni buliira babooni,
ne bababiila baluungi balinyoola siiukuumo.
Wele Omunyali Owa Bioosi aonianga bulamu bwe bakholi bewe,
yesi yesi owilukhila mu Wele Omunyali Owa Bioosi se aliukuumwa tawe.

Ee Wele Omunyali Owa Bioosi, khiingilila abo babakhiingilila,
mala okhupe abo bakhupana nase!
Bukula engabo yowo ne sitechelo,
mala wiche unjeete.
Rekekha lifumo ne lisaakha khwaabo babaandimania.
Mboolele oli, “Ese ndaba buonia bwowo!”
Lekha abo babenya khunjira baambwe chisoni,
ne khuchangalaasibwa!
Lekha abo babandekekhela kamabi baulwe ne khuambwa chisoni.
Lekha babe nga likhuuchi litamuusibwa mu mbeo,
Malaika owa Wele Omunyali Owa Bioosi ne abatimania!
Lekha engila yabwe ebeekho sisiilima ne bumiumiu,
malaika owa Wele Omunyali Owa Bioosi ne abatimania.
Bareka ese ne luriimba, ne se baba ne sifuno tawe,
mala bayaba buuko buleeyi nio bandiililemo.
Ne kakhali libuna lilabatundubikha,
balakwa mu luriimba lwabwe babeene,
mala bakwe babune.
Khwako khekhoye mu Wele Omunyali Owa Bioosi,
ne khumufumia khulwe buonia bwewe.
Khaboolele Wele Omunyali Owa Bioosi ne kumwoyo kwase kwoosi ndi,
“Se aliio oli nga ewe tawe,
ewe oliindanga batofu khukhwama khu be kamaani,
babanani khukhwama khu banuuli.”
Babaandu babi baloma kamabi khwise,
lundi bandaakho busa kamabi niko khamanyile tawe.
Mbakholela kamalayi nabo bakholela kamabi mala ndi mu ngunyi.
Ne kakhali nga balwaala,
nefwara kamakunia,
neelesia samwene buchuuni mu khuonga enjala.
Nasaba ne ninamiliile,
nga ofwisiisie omusaale namwe wandaayase,
nakeenda nga ofwisiisie maawe,
ne neunamile ne sibeela.
Ne kakhali nga naba mu butinyu, boosi basangaala mala becha alala nio banjekheelele.
Babaandu nibo khamanya tawe bakhupa ne se balekhakho khukhupa tawe.
Nga babaandu bachekheelela baleme,
bakhondoola.
Ee Wele Omunyali Owa Bioosi, olaloleelela busa khukhwola siise siina?
Sikule khukhwama mu makhono kabwe,
mbonie khukhwama khu talang'i chino!
Nio khupile orio mu mukhuung'ano kwe babaandu bowo,
khakhufumie ebweeni wabwe boosi.
bekhoya khulwe khukhilwa khwase tawe.
Okhalekha babaambiila busa abo bamuunamuuna khulwe bubeeleli bwase tawe.
Sikila se beenya kumuleembe tawe,
ne kakhali barekekhera babaandu be kumuleembe mu sibala kamakhuwa ke bubeeyi.
Banjokelela ne bandoma bali,
“Khwabona niko wakhola!”
Ee Wele Omunyali Owa Bioosi, ne kakhali ewe waboone kano,
khwako omwami, okhasila busa tawe,
okhaba sinaao tawe!
Ee Omwami, yinyokha wiche mala unjeete,
Wele wase, yinyokha mala ukhupanile.
Ee Wele Omunyali Owa Bioosi, Wele wase, khulwe buluungi bwowo,
bisia oli ese se ndikho ne bubi tawe,
lundi okhalekha basiku base bekhoya sikila ese tawe.
Okhalekha baboolanila bali,
“Khwamunyalile!
Elio nilio khwenyile busa” tawe!
Lekha abo babekhoya khulwe butinyu bwase baambwe chisoni alala ne khukoyaana!
Lekha abo babeniinia khwise baambwe chisoni chingali ne khuchangalaasibwa!
Ne kakhali lekha abo babeenya khubona bali se ndi ne bubi tawe,
bayokele khulwe khoyo mala balome buli lwoosi bali,
“Wele Omunyali Owa Bioosi Omukali asiimisibwa ne buoleelefu bwo mukholi wewe!”
Nio ndilaangilila buluungi bwowo,
mala khufumie endaalo yoosi.

se enya Wele tawe lundi se amuria tawe.
Sikila ebea omwene ali,
bubwoni bwewe se bunyala bwamanyikha mala bwabiilwa tawe.
Ali ne lilomaloma libi ne bubeeyi bukali,
alekhile khukhola kamakhuwa sikesi ne khukhola kamalayi.
Ne akonile khu sitanda siewe arekekha ke bubwoni,
erekekha mu ngila ekhali endayi tawe,
ne se alekhangakho bubwoni tawe.
Ee Wele Omunyali Owa Bioosi, busiime bwowo bukhawa tawe bwoola mwikulu,
busuubilifu bwoola mu maleesi.
Buluungi bwowo buli nga bikulu bileeyi,
bukhalaki bwowo buli nga chisiba che nyanja,
Ee Wele Omunyali Owa Bioosi, ewe oliindanga babaandu ne chisaang'i.
Ee Wele, busiime bwowo bukhawa tawe buli bulayi po!
Babaandu belukhilanga mu siniini sie chindaa chowo.
Bakhola enaikara khu biakhulia bikali bie munju mwowo,
lundi obaelesianga kameechi ke khunywa khukhwama mu luuchi lwe bulayi bwowo.
Sikila ewe oli sinoko sie bulamu,
ne khulwe buwaanga bwowo khubona buwaanga.
Chiililila khusiima abo babakhumanya ewe,
ne khukholela baluungi kamalayi.
Okhalekha babaandu be kileki banjibwaakala,
namwe babooni bandimania tawe.
Lola niio babooni bakwile.
Lola balambaalile, se banyala khwinyokha tawe.

Okheendekhelela khulwe babooni tawe,
okhabubila bakhola kamabi tawe,
sikila baliwao nga bunyaasi,
mala boome nga bimelwa.
Yeyikina Wele Omunyali Owa Bioosi, ne khukhola kamalayi,
khwako olimenya mu sibala ne khuba ne kumuleembe.
Sangaala mu Wele Omunyali Owa Bioosi,
yeyikina Wele Omunyali Owa Bioosi, mala alikhuyeeta ewe.
Yiaana khu Wele Omunyali Owa Bioosi,
yeyikina Wele Omunyali Owa Bioosi, mala alikhuyeeta ewe,
alikhola buluungi bwowo
bukhosie nga enyanga eye mwiaangilwe.
Lindiilila buyeeti bwa Wele Omunyali Owa Bioosi mu liekhaliilikha,
baindiaala namwe nibo kamarekekha kabwe
kekholekha bulayi bakhakila weendekhelela tawe.
Okheendekhelela namwe waba ne lirima tawe,
bikhureerera bubwoni busa.
Sikila babooni balibuna,
ne kakhali babeyikina Wele Omunyali Owa Bioosi balinyoola kamaloba.
Siasikaale siise sitiiti siri ne babooni bawao,
wakhabayiima, se olibanyoola tawe.
mala bekhoye mu bunyindaafu ne kumuleembe.
Omwoni arekekhera omuluungi kamabi,
mala amukhondoola khulwe khumubiila.
Ne kakhali Wele Omunyali Owa Bioosi amuchekha,
sikila amanyile ali libuna lio mwoni lili siimbi.
Babooni babanula chimbalu chabwe,
ne khurekekha buyiingo bwabwe khukhwira babanani ne bataambi,
khusiinja abo bakholanga ka ng'ali,
ne kakhali baleerwa ne chimbalu chabwe babeene,
ne buyiingo bwabwe bulafuniakakwa.
Sitiiti nisio omuluungi ali nasio,
sikhila buiinda bwe babooni bakali.
Sikila Wele Omunyali Owa Bioosi alirusiao bunyali bwe babooni,
ne kakhali aliliinda abo baali balayi.
Wele Omunyali Owa Bioosi aliindanga abo bamuulila niye,
ne sibala siliba sisiabwe buli lwoosi.
Se baambwa chisoni mu bise biibi tawe,
mu ndaalo che enjala baliba ne bikali.
Ne kakhali babooni balibuna,
basiku ba Wele Omunyali Owa Bioosi bali nga lukoosi lwe bimuli,
biwao, biwao nga liliisi.
Omwoni ekopa ne se aruunga tawe,
ne kakhali omuluungi ali omuaani,
sikila abo nibo Wele Omunyali Owa Bioosi abiita chikhabi balinyoola sibala,
ne kakhali nibo Wele Omunyali Owa Bioosi alaama balibuna.
Wele Omunyali Owa Bioosi arangiriranga omundu,
khu ngila niyo omundu akhoyeele aloonde,
ne khuliinda abo bamusiimisia.
Baakhakwa, se baakama asi tawe,
sikila Wele Omunyali Owa Bioosi alibenyosia.
Naba omuraaka ne luno nabeele omusaakhulu,
mala khabonakho omuluungi ne anjukhwa,
namwe babaana babwe ne basaba siakhulia tawe.
Buli lwoosi aananga mu bulekhuule ne khukhwekopia khu baandi,
ne khu niye babaana bewe bali ekhabi,
lekha bubwoni mala okhole kamalayi,
nio omenye buli lwoosi.
Sikila Wele Omunyali Owa Bioosi asiima bung'ali,
se alianjukha basuubilwa bewe tawe.
Baluungi baliliindwa buli lwoosi,
ne kakhali lisaaye lie babooni lilibuna.
Baluungi balinyoola sibala,
mala bamenyemo buli lwoosi.
Omundu omuluungi aloma ke limanya,
lundi aloma mu bung'ali.
Atiila lilaka lia Wele wewe mu mwoyo kwewe,
ne se alilekhakho tawe.
Omwoni ekhiina omuluungi,
mala akhaka khumwiira.
Ne kakhali Wele Omunyali Owa Bioosi se alilekha omuluungi mu bunyali bwo musiku wewe,
namwe amulekhe ne akhalakilwa abiiywe tawe.
Yeyikina Wele Omunyali Owa Bioosi ne khuloonda kamalaka kewe,
ne alikhukoosia ewe akhuelesie sibala.
Nabona omwoni omukuluumi lukali,
eniinia khu baandu boosi nga kumutarakwa kwa Lebanoni,
ne kakhali nakelao nabirao ne se abao tawe,
namuyiima, ne kakhali se anyoolekha tawe.
Manyiilila omundu okhali ne bubi tawe,
ne khulola omuluungi,
sikila omundu owe kumuleembe aba ne lisaaye,
ne kakhali babooni boosi balibuna,
ne lisaaye liabwe lilibuna.
Buonia bwe baluungi bwama khu Wele Omunyali Owa Bioosi,
niye bubwilukhilo bwabwe mu biise bie butinyu.
Wele Omunyali Owa Bioosi abayeetanga ne khu basikula,
abasikulanga khukhwama mu makhono ke babooni ne khubaonia,
sikila belukhila mu niye.

Ee Wele Omunyali Owa Bioosi ne oli ne lirima okhandafwira tawe,
namwe mubukhalafu bwowo wambukuuma tawe.
Sikila wambumiisie ne buembo bwowo,
lundi ewe wakhupile nakwiile.
Ndi mu buchuuni bukali sikila lirima liowo,
kumubili kwase kwoosi kulwaala sikila bubwoni bwase.
Sikila bubwoni bwase buli bukali khutuuma sikelo,
bubwoni bwase buli busiro bukali khwise.
Kamakoonjo kaase kaunya lundi kabola,
sikila busilu bwase.
Ninamilila ne khulambaala sikila buchuuni,
ndila endaalo yoosi.
Sikila kumubili kwase kwabilile,
ne se kuli ne bulamu tawe.
Natekheele ne khulambaala,
ndila sikila naanisibwa mu mwoyo kwase.
Ee Omwami, ewe omanyile niko nekoomba,
oulilanga khusikhiikha khwase.
Kumwoyo kwase kupa, kamaani kambweele,
ne chimoni chase chosi chatofule.
Basaale ne bachirani base se beecha embi nase tawe,
sikila kamakoonjo kase,
akhaba balebe base banjibebeeile.
Abo babenya khunjira barekekha chindiimba chabwe,
abo babenya mbe mu buchuuni baloma ke libuna,
ne khukhunganakanila kamabi buli lwoosi.
Ne kakhali ndi nga omumiinyi se mbulila tawe,
nga owaanda lulimi okhang'amulanga siindu tawe.
Ndi nga omundu okhaulilanga tawe,
okhali nga ekaana likhuwa tawe.
Ee Wele Omunyali Owa Bioosi, ne kakhali ese khweyikina ewe,
mala ee Omwami Wele wase, ewe olanjeeta ese.
Okhalekha basiku base bekhoya khulwe butinyu bwase tawe,
okhabalekha beniinia khulwe khukhilwa khwase tawe.
Sikila ndi siimbi khufwa
ne buchuuni bwase se buwechanga tawe.
Niyama bubwoni bwase,
nebiiya sikila bubwoni bwase.
Basiku base balamu lundi bali ne kamaani,
bakali bambiila busa khaba siene tawe.
Abo babakholelanga kamabi ne mbakholeele kamalayi,
bambiila sikila ese kholanga kamalayi.
Ee Wele Omunyali Owa Bioosi, okhanjanjukha tawe!
Ee Wele wase, okhaba sinao tawe!
Ee Omwami, omuonia wase,
yiicha khangu unjeete!

Naloma ndi, “Ndiba omurekeerefu mu bikholwa biase,
ne se ndilekha chilomo chase chindeerere bubwoni tawe.
Se ndilomalomela niio babooni bali tawe.”
Nasila busa, se nang'amulakho likhuwa tawe,
akhaba khu siindu siosi siosi silayi tawe!
Ne kakhali bulwaale bwase bwatasa busa.
Mala naaba ne liayaaya likali.
Nga nakanakana lukali,
nga neendekhelela lukali,
khukhwola nasaba ndi,
“Wele Omunyali Owa Bioosi, ndimenya khu siise sileeyi siriena?
Ndifwa liina?
Mboolele siise sitiiti siina nisio bulamu bwase bukhawelekho?”
Lola, ewe wakholile bulamu bwase bwabeele butiiti,
ne limenya liase se lili siindu ebweeni wowo tawe.
Ng'ali omundu ali nga kumuuya busa!
Ng'ali omundu amenya busa nga sisiiniini!
Ng'ali nibio akhola bili bia busa,
omundu abunga, ne se amanyile olibibukula tawe.
Nono Wele Omunyali Owa Bioosi, ese neyikina siina?
Lilieyikina liase lili khwiwe.
Sikule khukhwama mu bwoni bwase bwoosi.
Ne okhalekha basilu banjekheelela tawe!
Ndi nga omumiinyi, se ng'amulakho tawe,
sikila niwe okholile kano.
Okhachiililila khukhumbukuuma tawe!
Naweele kamaani khulwe bukhupe bwowo.
Oukuuma omwoni mu khumurafwira,
nga kupurupuru ewe wonakaka nisio asiima.
Ng'ali omundu ali nga kumuuya busa.
Wele Omunyali Owa Bioosi, ulila lisaba liase,
mala orekeeresie lilila liase,
ne ndila unjeete.
Ndi omukeni wowo khu siise sitiiti
nga bakuuka base boosi.
Ndekhe busa sangaale
ne khaafwa ne khutambao tawe.

Naliindilila Wele Omunyali Owa Bioosi ne liliekhaliilikha,
andekeeresia mala aulila lilila liase.
Wele Omunyali Owa Bioosi andusia mwiloo lie libuna,
khukhwama mu lutoondoyi lwe kamatosi.
Aanda khu lwanda abuundu we kumuleembe,
ne se andekha neendekhelela tawe.
Anjeyikia lulwimbo lukeni,
lulwimbo lwe khufumia Wele wefwe.
Bakali balibona mala barie,
ne khura lilieyikina liabwe mu Wele Omunyali Owa Bioosi.
Omundu obukula Wele Omunyali Owa Bioosi aba lilieyikina liewe,
okhaambaana nende be sileka namwe abo basaaya bifwaani tawe,
abiitwa chikhabi.
Ee Wele Omunyali Owa Bioosi, Wele wefwe, ewe wakhukholeele efwe kamakali,
se aliio oli nga ewe tawe!
Ewe wakhurekekheele efwe kamakhuwa kamalayi ke khuukia,
se nyala nakaloma koosi tawe,
se kabalikha tawe!
ewe se wareebire biianwa bie khukhwosia namwe bie khurusiao bubwoni tawe.
Ne kakhali ewe wandekereesie.
Khwako naloma ndi, “Ese ndiio,
kameyikia kowo khwise kali mu sitabu sie Lilaka.
Ee Wele wase, siimanga khukhola lilienya liowo,
lilaka liowo lili mu mwoyo kwase.”
Wele Omunyali Owa Bioosi, naboola likhuwa lilayi lie buonia bwowo khwifwe mu mukhuung'ano kwe babaandu bowo boosi,
omanyile oli se ndilekha khuboola tawe.
Se nakisile mu mwoyo kwase buyeeti bwe buonia bwowo tawe,
nalomile khu busuubilifu ne buonia bwowo,
se nakisile busiime bwowo bukhawa tawe ne busuubilifu bwowo khukhwama khu mukhung'aano kumuboofu tawe.
Ee Wele Omunyali Owa Bioosi, okhalekha khu khukholela ese siisa tawe,
lekha busiime bwowo bukhawa tawe ne busuubilifu bwowo biniinde buli lwoosi.
Sikila butinyu bukali butuuma sikelo bwangarire,
bubwoni bwase bwafuumile ese,
ne se nyala nabona tawe.
Bubwoni bwase bukali khukhila lichuune,
kumwoyo kwase se kulimo lilieyikina tawe.
Ee Wele Omunyali Owa Bioosi, sangaalila khu khuusikula!
Ee Wele Omunyali Owa Bioosi, khola khangu khu khunjeeta!
Lekha abo babeenya khunjira baambwe chisoni ne khukoyaana.
Lekha abo babekoomba khu khunaania batimanisibwe ne khufwolobisibwa!
Lekha abo babanjekheelela ese
baambwe chisoni khulwe khuulwa khwabwe.
Ne kakhali lekha abo boosi bakhwenya ewe,
basangaale ne khukhwekhoyela mwiwe.
Lekha abo babasiima buonia bwowo balome buli lwoosi bali, “Wele Omunyali Owa Bioosi Omukali!”
Ne samwene ndi omutaambi lundi omubanani,
ne kakhali Omwami aakhebulilanga ese.
Ee Wele wase, ewe niwe buyeeti,
ne buonia bwase, okhakhiinda tawe!

Abiitwa chikhabi oyo oyeeta bataambi!
Wele Omunyali Owa Bioosi alimusikula mu biise bie butinyu,
Wele Omunyali Owa Bioosi alimuliinda ne khumutasa bulamu,
alaangwa khuba owabiitwa chikhabi mu sibala,
ewe Wele Omunyali Owa Bioosi se omulekha mu bunyali bwe basiku bewe tawe.
Wele Omunyali Owa Bioosi amuyeeta ne ali omulwale,
ne achuunwa Wele Omunyali Owa Bioosi ewe omuonia bulwaale bwewe bwoosi.
Samwene naloma ndi, “Ee Wele Omunyali Owa Bioosi,
sikila ese nakhukholeele bubwoni, kholele siisa umbonie”
Basiku base bareeba mu khunjenyela kamabi bali,
“Akhafwe ndaalo siina mala ebililwe?”
Abo babeecha khu khumbona berusiamo busa,
bangalisia chilomo chimbi khwise,
mala bayiiya ne khuchilomela buli abuundu.
Babambiila boosi bali mu bimoonyo khwise,
bebaasia kamabi lukali khwise.
Baloma bali, “Alikho alwala lukali,
se alinyokha khu sisieelo siewe lundi tawe.”
oyo olichanga nase, angalukhaanekho.
Wele Omunyali Owa Bioosi, kholele siisa mala umbonie,
ne ese ndieyacha khu basiku base.
Khwako omusiku wase se alambula tawe,
nio manye ndi nakhusiimiisie ewe.
Ne kakhali ewe wanindile sikila kholanga kamalayi,
mala wandeere niio ewe oli buli lwoosi.
Wele Omunyali Owa Bioosi, Wele owa Isiraeli afume!
Amina Amina!

Ee Wele, ese khwikoomba ewe nga ekhisi
ne yikoomba kameechi.
Wele omenyile mindali, ese ndi ne bulesia bwe khuuba niio oli.
Ndiicha ndaalo sina niio oli mala khusaaye?
Ndila siilo ne kumuusi,
kamasika niko siakhulia siase siong'ene,
basiku base bachiililila khu khundeeba bali,
“Wele wowo ali waena?”
Kumwoyo kwase kuli kumusiro,
ne khebulila kakabira,
nga ne nachichanga munju eya Wele alala ne babaandu,
nga nabarangiriranga,
sipupu sie babaandu basangaafu,
babeemba ne khukalakasia
mu khufumia Wele.
Siina sikila ne sulunye?
Siina sikila ne khupwa siibi sino?
Ndara lilieyikina liase mu Wele,
ne khumufumia lundi,
oli omuonia wase lundi Wele wase.
Mu mbaambe muno ndi ne bubeeleli bukali,
ne khwako ndamweyikina.
Andereere bibuli bie bubeeleli bukali mu mwoyo kwase,
butinyu bumbatakho nga luluuchi lulwichuule,
nga kimikhula kiioloola ne kiikha mu luuchi lwa Yoritani,
khukhwama mu sikulu sia Herimoni ne Misiri.
Lekha Wele Omunyali Owa Bioosi aasiime kumuusi ne busiime bwewe bukhawa tawe,
nio siilo ese mwimbile niye lulwimbo,
lisaba khu Wele oumbelesianga bulamu.
Nareeba Wele lulwanda lwe buliindi bwase ndi,
“Siina sikila ne unjibiliile?
Siina sikila ese ne njiililila khukhupisibwa siibi,
ne burafu bwe basiku base?”
Bukhomo bwabwe bwamalile,
nga bachiililila khu khundeeba bali, “Wele wowo ali waena?”
Siina sikila ne suluunye?
Siina sikila ne khupwa siibi sino?
Ndara lilieyikina liase mu Wele,
ne khumufumia lundi,
oli Omuonia wase lundi Wele wase.

Ee Wele, bisia oli ese se ndikho ne bubi tawe,
mala uniinde khukhwama khu baandu bakhasuubila Wele tawe,
sikule khukhwama khu baandu babeeyi ne babi.
Sikila ewe niwe niye nilukhilamo,
siina sikila ne unjanjuukhe?
Siina sikila njililile khulila sikila basiku base bakhupia siibi?
Reera buwaanga ne bung'ali bwowo,
lekha bindangirire,
mala bingobosie khu Sayuni,
lukulu lwowo lutakatifu,
ne mu Lukaangu lwowo, nimwo menyile.
Ee Wele, nio nje khu alutare yowo,
ewe niwe oumbeesianga busangaafu.
Ee Wele, Wele wase ndaapa lituungu,
ne khukhwimba khulwe khu khufumia ewe.
Siina sikila ne suluunye?
Siina sikila ne khupwa siibi sino?
Ndara lilieyikina liase mu Wele,
ne khumufumia lundi,
oli Omuonia wase lundi Wele wase.

Ee Wele, khwauliile ne kamaru kefwe,
bakuuka befwe bakhuboolele efwe,
bikholwa nibio wakholanga mu ndaalo chabwe,
mu ndaalo chichabira khaale,
ewe wamwene khulwe bung'ali bwowo watimania chikholo,
ne kakhali wesiao babaandu bowo,
ewe waukuuma chikholo,
ne kakhali waelesia bulekhuule babaandu bowo.
Sikila se banyoola sibala khulwe bulwaani bwabwe babeene tawe,
namwe se banyoola bukhili khulwe kamaani kabwe babeene tawe,
ne kakhali khulwe bunyali ne kamaani kowo,
ne bulayi bwe khubao khwowo,
sikila ewe wabasiima.
Ewe Omwami wase lundi Wele wase,
Oelesianga
Khubirira mwiwe efwe khuulaanga basiku befwe,
khubirira mwisina liowo khuswalakililanga bakhwibwaakala efwe.
Sikila se neyikine buyiingo bwase,
namwe embalu yase khukhumbonia tawe.
Ne kakhali ewe wakhuoniisie efwe khukhwama khu basiku befwe,
ne khukoyaania abo ba bakhubiila efwe.
Efwe khwachiililila khukhweyingila mu Wele,
ne efwe khulikhupila orio ewe Wele buli lwoosi.
Ne kakhali nono wakhwanjuukhe efwe lundi wakhulekhile efwe khuulwe,
mala se okeendelanga alala ne banamae befwe tawe.
Ewe wakila khwelukha basiku befwe,
mala bekhwaasia kimiaandu kiefwe.
Ewe wakhola khwaba nga kamakheese kayilwa khusiinjwa,
mala wakhusalanisia mu bibala.
Ewe wakusia babaandu bowo wamwene khu bukusi butiiti,
nga bakhalimo engaanga engali
Ewe wakhukholile efwe khwabeele sienya meno khu bachirani befwe,
abo ba baaba embi nafwe bakhuchekha efwe ne khu khulekelesia efwe.
Ewe wakhukholile efwe khwabeele chingacho akari we chikholo,
khwabeele chinjekho akari we chikholo.
Ese fwolobisibwa endaalo yoosi,
ne khuambwa chisoni,
khulwe kamakhuwa ke babaandu bakhuchekha efwe ne khu khukhoma efwe,
khulwe khubona basiku befwe nende babeyacha khwifwe.
Kano koosi kekholekhe khwifwe,
akhaba ne khukhakhwibiliile ewe namwe khwafunaka endakaano yowo nafwe tawe.
Se khwabeele bareengu khwiwe tawe,
namwe khwalekha engila yowo tawe.
Kakhaba kario ewe wakhulekha efwe ne khukhenyalila akari we chisolo,
ewe wakhwanjukha efwe mu siilima sikali po.
Liba bali efwe khwalekha khusaaya Wele wefwe,
mala khwasaba bawele Be Chikholo,
ng'ali andi Wele ewe wamanya likhuwa elio,
sikila ewe omanyile kamebaasio kaali mwifwe.
khubalwa nga kamakheese kaayilwa khukhwirwa.
Ee Wele Omunyali Owa Bioosi, sisimukha! Siina sikila nokona?
Yinyokha! Okhakhulekha efwe buli lwoosi tawe!
Siina sikila ne wikisa khukhwama khwifwe?
Siina sikila ne wibilila buchuuni ne butinyu bwefwe?
Sikila efwe khukhiliilwe khwakwa asi,
efwe khwalambaalile asi.
Yinyokha, yiicha okhuyeete!
Khulwe busiime bwowo bukhawa tawe khusikule efwe!

Kumwoyo kwase kwechula kamakhuwa kamalayi,
ese nimbila omwami lulwimbo luno,
kumumilo kwase kuli nga omuandiki omulayi.
Ewe oli ne lukoondo lulayi khukhila baseecha boosi,
oli ne kumwalaalo kwe lulimi lulayi,
khwako Wele, akhubiitanga ewe chikhabi buli lwoosi.
Yee ewe owe kamaani,
yirekekha ne mbalu yowo mu sibaabi,
oli ne fuma ne lukoosi.
Chiililila mu lukoosi lwowo khunyoola bukhili,
khulwe khuliinda bung'ali ne buluungi!
Kamaani kowo kalikhuelesia ewe bukhili bukali.
Buembo bwowo bubwoki,
bwira basiku bowo,
chikholo chiba asi wowo.
buliio mindali na mindali,
oruka babaandu bowo mu buluungi,
wasiima buluungi ne khubiila bubwoni.
Esio nisio sikila Wele, Wele wowo, ne akhurobore ewe,
mala akhutasile ewe busangaafu bukali,
khukhila babaami babaandi.
Chingubo chowo choosi chiunya kamafura ke bukusi bulayi nende uti,
babeembanga kimienya bakhwimbila ewe,
mu machipi niko basaa ne kimisaanga.
Bakhaana be babaami bali balala khu bakholi bowo be lukoosi,
ne kwini owifwarire kamamili,
ke esahabu emiliiu emile alubeka lwowo lwe kumukhono kumuseecha.
Ee mukhaana ulila, yibaasia ne khureka liiru liowo,
yibilila babaandu bowo ne balebe bowo,
ne omwami alasiima lukoondo lwowo,
niye omwami wowo, khwako okhoya omurie.
Babaandu ba Tiro balikhuelesia ewe biianwa,
baiinda balienya khu khusiimisia ewe.
Omwea wo mwami echa mwichipi,
ali ne lukoondo lulayi!
Engubo yewe yanabwa ne buusi bumelamela nga esahabu.
Ayilwa niio omwami ali ne efwarire engubo eye kamatoa kamalayi,
bakeesia bewe ne bamuelekesia,
mala bosi balikho bayilwa niio omwami ali.
Beecha mu busangaafu ne khoyo,
ne khukhwingila mwichipi lio mwami.
Ewe mwami wase, olinyoola babaana basoleeli bakali
baakhabe babaami enyuma we bakuuka babwe,
ne olibakhola babe baruki be sibala sioosi.
Ndikhola lisina liowo lifumisibwe mu selukho choosi,
khwako chikholo chilikhufumia ewe mindali na mindali.

Wele ali bubwilukhilo ne kamaani kefwe,
buyeeti bwefwe mu biise bie butinyu bioosi.
Khwako sibala siakhaterema,
mala bikulu biakwa mu siba che nyanja,
Chinyanja chakhaoloola ne khusiukha
mala chireengia chingulu khulwe kamaani kacho,
se khulaba ne buuri tawe.
Luluuchi luliio lureeranga ekhoyo mu lukoba lwa Wele,
enju endakaasibwe nimwo owe Angaaki Lukali amenyile.
Wele ali mu lukoba olwo, ne se luliulwa tawe,
Wele aliluyeeta mu makhelebeende.
Bibala biterema, bubwami bureenga,
kumumilo kwa Wele kwatirira, mala sibala siayengukha.
Wele Omunyali Owa Bioosi ali nafwe,
Wele owa Yakobo ali bubwilukhilo bwefwe.
Yiicha, lola bikholwa bia Wele Omunyali Owa Bioosi,
lola nga akholile ke khuukia mu sibala.
Akila liie ne liwao mu sibala sioosi,
afunamo buyiingo ne khufuniakaka kamafumo,
osia chingabo
Wele aloma ali, “Yioleelesia, ne khumanya muli ese ndi Wele,
chikholo choosi chifumia ese,
sibala sioosi siifumia ese!”
Omwami Owe Banamae ali nafwe,
Wele owa Yakobo ali bubwilukhilo bwefwe.

Baandu enywe mweesi, khupa chimbi,
Fumia Wele lukali ne chinyimbo che khoyo!
Sikila Wele Omunyali Owa Bioosi owe Angaaki Lukali, ali owe khuriibwa,
Omwami omukali khu sibala sioosi.
Akhuelesia efwe bukhili khu Be Chikholo,
akhukhola efwe khwaba baruki Be Chikholo.
Akhuroborera efwe kamaloba kano kabe kumukabwa kwefwe,
kumukabwa nikwo babaandu bewe nibo asiima bekinisiliakho.
Wele acha khukhwikhala khu ndebe yewe eye bubwami.
Nga Wele Omunyali Owa Bioosi acha,
babaandu bayokela khulwe khoyo ne khu khuupa chikhoombi.
Yiimba khufumia Wele, yiimba khumufumia!
Yiimba khufumia Omwami wefwe, yiimba khumufumia!
Sikila Wele ali Omwami owe sibala sioosi,
yiimba chinyimbo che khumufumia!
Wele amiia chikholo,
Wele ekhala khu ndebe yewe eye bubwami endakatifu.
Baruku Be Chikholo babuusiana,
ne ekholo eya Wele eya Aburahamu
Sikila bunyali bwe mu sibala bwoosi bwa Wele,
aebwa luyali lukali po!

Wele Omunyali Owa Bioosi ali omukali mala akhoyelwa afumisibwe lukali,
mu lukoba lwewe, khu sikulu siewe sitakatifu!
lukoba lwo Mwami lureera ekhoyo eye mu sibala.
Wele eyekeesie mu busire bwe lukoba ali niye ali buliindi.
Babaami ne banamae babwe babuusiana mala becha
khukhwibwaakala sikulu sia Sayuni.
Nga babona lukoba lwa Sayuni, besiindukha,
baambwa bireengo mala belukha.
Bateremela abwenao ne khuchuunwa
nga omukhasi oli embi khusaala.
Baba nga ekhuungu khukhwama ebukwe,
ne funiakaka chimeeli cha Tarishishi.
Nga khwaulila, nono khwaboone,
mu lukoba lwa Wele Omunyali Owa Bioosi owe bunyali,
mu lukoba lwa Wele wefwe,
nilwo Wele aliliinda buli lwoosi.
Ee Wele, ne khuli mu Lukaangu lwowo,
khukhebulila busiime bwowo bukhawa tawe khwifwe.
Ee Wele, nga lisina liowo lili,
efuma yowo yosi eli mu sibala sioosi.
Mu bunyali bwowo okholanga bung'ali,
lekha babaandu ba Sayuni basangaale!
Lekha babaandu be chingoba cha Yuda bekhoye,
sikila bukhalaki bwowo bwa ng'ali!
Keenda mu lukoba lwa Sayuni, lubotookhelele,
bala chindeleelwa chalwo,
menieelesia kamasiisi kalwo,
lambuula chinju che khukhwekisamo chalio,
nio muboolele eselukho eyiicha,
muli yuno ali Wele,
Wele wefwe owa mindali na mindali.
Aliba omuliindi wefwe buli lwoosi.

Baandunywe, ulila kano mweesi!
Rekeeresia, mumenyile mu sibala mweesi,
babenyalila nende bakhenyalila boosi,
baiinda alala ne babanani.
Khalome ke limanya,
kamebaasio kase kaliba ke bukesi.
Ndebaasia chisimo,
ne khukhwinoosia sifuno siacho,
ne khupa lituungu.
Siina sikila mbe ne buuri mu biise bie butinyu,
basiku base ne bambotookheleele,
babaandu babeyikina mu buiinda bwabwe,
ne khukhwebonia khulwe bukali bwe kimiaandu kiabwe?
Ng'ali se aliio omundu onyala omwene esikula tawe,
namwe aelesia Wele kumuruungo kwe bulamu bwewe tawe,
sikila kumuruungo kwe bulamu bwewe kuli kumukali lukali,
Nisio omundu anyala aruunga se siolaana tawe,
achiililile khumenya buli lwoosi,
ne khuloba khufwa tawe.
Ng'ali alimanya ali akhaba be limanya bafwichanga,
basilu ne bang'ang'aafu bosi bafwichanga,
ne khulekhela babaandu kimiaandu kiabwe.
Biliindwa
niio bamenya khu selukho choosi,
akhaba babeene ne baba ne kimikuunda kiabwe.
Mu buiinda omundu se amanya ali alifwa tawe,
ne kakhali alifwa busa nga chisaang'i.
Lino nilio liliekholekha khwaabo baali ne lilieyikina lie busilu,
sisiakamo siabo
Bali nga kamakheese kayilwa khukhwirwa,
lifwa liliba omwaayi wabwe,
balisiikhwa abwene ne abwene mala babole.
Emakoombe eliba lukoba lwabwe.
Ne kakhali Wele alimbukula ese,
alimbonia ese khukhwama mu bunyali bwe lifwa.
Okhaba ne liaayaaya omundu ne aindiaala tawe,
akhaba kimiaandu kiewe ne kiba kimikali tawe,
sikila ne alifwa se alicha na siindu tawe,
kimiaandu kiewe se kilimuloondakho tawe.
Akhaba ne ebukula khuba bulayi ne ali omulamu,
ne akhaba omundu ne anyoola efuma ne ekholela omwene kamalayi,
alicha emakoombe niio bakuuka bewe boosi bali,
niio sisiilima sili buli lwoosi.
Mu buiinda omundu se amanya ali alifwa tawe,
ne kakhali alifwa busa nga chisaang'i.

Wele Owe Bunyali Bwoosi, Wele Omunyali Owa Bioosi alomaloma,
alaanga babaandu be mu sibala sioosi khukhwama ebukwe khukhwola mumbo.
Wele akhosia mu lukoba lwa Sayuni,
lukoba luli ne lukoondo lulayi lukali.
Wele wefwe alikho echa, se asilile busa tawe,
kumulilo kupupukhila ebweeni wewe,
embembeesi eye kamaani yamubotookheleele niye.
Alaanga likulu ne liloba bibe nga baloli bewe,
nio akhalakile babaandu bewe.
Aloma ali, “yiicha alala niio ndi basuubilwa base,
abo babakhola endakaano nase,
khulwe khuana embosio khwise.”
Likulu lilangilila buluungi bwa Wele,
sikila Wele omwene omukhalaki.
Baandu base rekeeresia mala ndomalome,
Isiraeli, ndarusia buloli khubabiiya enywe.
Ese Wele, Wele wenywe.
Se ndikho mwikiicha enywe khulwe chimbosio chenywe,
ne biianwa bienywe bibiosie nibio mumbechanga buli lwoosi tawe.
Se neenya chiuunwa khukhwama mu mataala kenywe,
namwe chindurume khukhwama mu matuuli kenywe tawe.
Sikila buli esolo eye mundaa eli eyase,
ne chikhaafu chili khu ngulu chielefu.
Ese manyile chinyuni choosi,
ne bioosi bikeenda khu lukoongo bili bibiase.
“Mba ne njala, andi se nenaanile khubaboolela enywe tawe,
sikila sibala nende bioosi bilimo bili bibiase.
Ese ndichanga chinyama che chiuunwa,
namwe nywa kamalasile ke chimbusi ku?
Lekha khu khuupila ese Wele
ne khukholela ese owe Angaaki Lukali koosi niko mwelakana khwise.
Mu biise bie butinyu sabe ese,
ndimusikula enywe,
mala mukhafumie ese.”
Ne kakhali Wele areeba babooni ali,
“Siina sikila ne mubala busa kamalaka kase?
Siina sikila ne mulomaloma busa khuloondekhana ne ndakaano yase?
Sikila se mwenya mbakololosie enywe tawe,
se mwasiima kamalaka kase tawe.
Enywe ne mubona omwifwi, mufukiilisiana naye,
lundi muambaana ne baeeyi.
“Mwerekekha biise bioosi khuloma kamabi,
ne se mukhiinganga khuboola bubeeyi tawe.
Mwikhala khuloma kamabi khu wandaayenywe,
mukuta omwana owa maawenywe.
Mwakholile kano koosi ne se nang'amulekho siindu tawe,
nio mwebaasia muli ese ndi nga enywe?
Ne kakhali nono ese mwikiicha enywe,
mala napile likhuwa lino ebweeni wenywe.
“Rekeeresia kano enywe mukhambukulamo lukeendo tawe,
busa ese ndababunia enywe,
ne se alabao olabaonia enywe tawe.
Khu khupila ese orio niyo embosio ekobosia luyali khwise,
ne ng'ali ndionia boosi baulila kakaase.”

khuloondekhana ne busiime bwowo bukhawa tawe,
khuloondekhana ne siisa siowo sikali,
rusiao bubwoni bwase.
Siinge lukali nga osiinga engubo khukhwama mu bwoni bwase,
ne khu khungwalaasia ese khukhwama mu bwoni bwase.
Sikila ese manyile bubwoni bwase,
lundi biise bioosi khebulila bubwoni bwase.
ne khukhola kamabi ebweeni wowo,
khwako oli ng'ali mu khukhalakila ese,
oli na ng'ali khu khumbiiya ese.
Lola, ne mbulwa naba ne bubwoni,
ne nga naba munda mwa maayi naba ne bubwoni.
Lola, ewe wenya bung'ali mu mwoyo,
khwako njeyikie limanya.
Rusiao bubwoni bwase, mala ndamiliia,
siinge ese, mala ndaba omuwaanga nga kamaarara.
Yichusia mwise ekhoyo ne busangaafu,
lekha bikuumba nibio ewe ofuniakake biekhoye.
Mbeele bubwoni bwase,
ne khurusiao bubwoni bwase.
Ee Wele, sosia kumwoyo kumukwalaafu mwise,
mala ore liba liiya lundi lia ng'ali mwise.
Okhamboona khukhwama ebweni wowo tawe,
ne okhandusiamo Roho wowo Omutakatifu tawe.
Ngoboselie ekhoyo eye buonia bwowo,
mala undeemo Roho wowo omulekhuule.
Nio ndekisia bamayaanu kamalaka kowo,
ne bamayaanu bakhakhukobolele.
Mbonie
Wele ewe oli buonia bwase,
ne ndilangilila lukali buonia bwowo.
Omwami, njeete khulomaloma bulayi,
ne ndikhufumia ewe.
Ewe se wenya chimbosio tawe,
andi nakhuelesie,
biianwa bie khukhwosia se bikhusiimisia tawe.
Embosio niio Wele afukiilila eli kumwoyo kukweboombia,
Ee Wele, ewe se oloba kumwoyo kukweboombia ne khukhwekanila tawe.
Ee Wele, kholela lukoba lwa Sayuni siisa mala oluyeete,
yombakha lundi lisiisi lie lukoba lwa Yerusalemu.
Nio osiimisiibwe ne chimbosio cha ng'ali,
ne biianwa bie khukhwosia,
ne chiuunwa chiliaanwa nga chimbosio khu alutare yowo.

bubwoni nibwo okholela babaandu batakatifu?
Orekekha libuna endaalo yoosi,
lulimi lwowo luli nga lubeko lulwooki,
ewe wibaasianga khukhola kamabi.
Ewe wasiima bubwoni khukhila buluungi,
ne khubea khukhila khuloma bung'ali.
Mubeeyi ewe, wasiima chilomo chichirisia babaandu!
Khwako Wele alikhubunia ewe buli lwoosi,
alikhutiila ne khu khurusia ewe mungo mwowo ne kamaani,
alikhurusia ewe mu sibala sie balamu.
Babaandu baluungi balibona kano mala barie,
nio balikhuchekha ewe ne baloma bali,
“Lola, omundu yuno se eyikina Wele khulwe buliindi tawe,
ne kakhali eyikina kimiaandu kiewe kimikali,
mala ayiima buliindi mu bwoni bwewe.”
Ne kakhali ese ndi nga kumuseituni munju eya Wele,
neyikina busiime bwa Wele bukhawa tawe, mindali na mindali.
Khakhupile orio buli lwoosi Wele sikila niko ewe ukholeele ese,
khalaangile ndi ewe omulayi ebweeni we babaandu bowo.

Boosi babeele babi busa.
Bakholile kamabi kasinya,
se aliio okhola kamalayi tawe.
Wele ne ali mwikulu alolanga asi khu baandu,
abone bakesi ne balikhoo,
bamusaayanga ne balikhoo.
Ne kakhali boosi bakholile kamabi,
boosi alala babeele babi.
Se aliio okhola kamalayi tawe,
se aliio akhaba mulala tawe.
Abo bakhola bubwoni se bali ne limanya tawe?
Bamila babaandu base oli balia siakhulia,
mala se basaaya Wele tawe?
Nio baliaamba bireengo bikali,
nibio bakhabaakho nabio tawe,
sikila Wele alisalanisia kimibili kie basiku bewe,
Wele abalobile,
ne khwako Baisiraeli bakhabaulile elala.
Nekoomba ndi mbone,
bulekhuule ne bwolela Isiraeli khukhwama Sayuni!
Omuonia Wele nga aliisiao kimiaandu kie babaandu bewe,
lulwibulo lwa Yakobo luliekhoya,
Baisiraeli balisangaala.

mu maani kowo mbelesie bulekhuule!
Ee Wele, ulila lisaba liase,
rekeeresia kamakhuwa kase.
Sikila babaandu babebonia bandangana ese,
babaandu bakuluumi benya khu khunjira ese,
se barangisia lia Wele tawe.
Ne kakhali Wele ali omuyeeti wase.
Omwami niye omuliindi wase.
Lekha khulwe bubwoni bwabwe babeene,
Wele aukuume basiku base khulwe busuubilwa bwowo Wele, babunie.
Ee Wele Omunyali Owa Bioosi, ese ndisangaala khuaana embosio khwiwe,
ese ndikhupila ewe orio sikila bulayi bwowo khwise.
Ewe wasikuule khukhwama mu butinyu bwase bwoosi,
lundi naboone basiku base ne bakhilwa.

Ee Wele, ulila lisaba liase,
ne khusaba okhalangula tawe.
Ndekeeresie mala unjeete,
butinyu bwase bwaminyile.
Birikhirisio bie basiku base binderemia ese,
bukuulumi bwe babooni bwaminyile.
Basiku base bandeerera butinyu,
bali ne lirima khwise lundi bambiile.
Ndi ne buuri bukali,
biriisio bie lifwa binderemia lukali.
Buuri ne khuterema biangwilekho,
bireengo biaminyile.
Lundi ndoma ndi, “Abaanga ndikho chindaa nga liuusi!
Nakhapurukhe nacha mala nauluukha.
Nakhapurukhe nacha aleeyi,
mala namenya mu sichiimi.
Nakhakholile khangu khunyoola niio nekhiinga
ekhuungu nende embembeesi.”
Ee Omwami, yonakaka kamarekekha ke basiku base,
koyaania lilomaloma liabwe,
sikila naboone sisiayuumba ne kamaaya mu lukoba.
Siilo ne kumuusi kabotookhelela lisiisi lie lukoba,
mala bumayaanu ne butinyu bili mu lukoba.
Bubwonaki buli buli abuundu mu lukoba,
bukuluumi ne bubwifwi biechuule khu ngila che mu lukoba.
Abaanga bali omusiku wase niye oukhoma ese, andi nefwiliisie.
Abaanga bali omuyingani wase niye owebonia khwise andi namwibachile.
Ne kakhali niwe, owasiase,
niye khwamanyana, omusaale omusiime wase.
Khwakachulanga bulayi nga basaale,
ne khusaayila alala mu Lukaangu.
Lekha lifwa litundubikhe basiku base,
lekha beekhe emakoombe ne basiili balamu,
bubwoni buli mu ngoba ne kimiooyo kiabwe.
Ne kakhali ese saba Wele,
ne Wele Omunyali Owa Bioosi alimbonia ese.
Niloocha ne khulila mutikhinyi, mwiangilwe, ne akolooba,
mala alimbulila ese.
Alingobosia mu muleembe khukhwama mwiie,
niko khupana ne basiku babanjibwaakala bakali bario.
Wele, oorukanga khukhwama mindali,
aliimbulila mala abaule,
sikila balobile khukaluukhasia liba liabwe,
mala se baria Wele tawe.
Owasiase ebwakaale basaale bewe,
afuna endakaano yewe.
Chilomo chewe chiseletekha bulayi khukhila liboonda,
ne kakhali aba ne burangani mu mwoyo kwewe,
lulimi lwewe lwaola khukhila kamafura,
ne kakhali lukhaaba nga embalu eyokiia.
Lekhela Wele Omunyali Owa Bioosi busiro bwowo,
ne alakhuyeeta ewe,
se alifukiilila baluungi bakhilwe tawe.
Ne kakhali, ee Wele, olibamwaata mu ng'ani,
babaandu babeeri ne babeeyi,
se balimenya bakhalikhanie limenya liabwe tawe.
Ne kakhali ese khare lilieyikina liase mwiwe.

sikila babaandu banjibwakaale ese,
basiku base bakhupia ese siibi biise bioosi,
basiku base banjibwaakala biise bioosi,
sikila bakali mu sileka siabwe bapana nase, ee owe Angaaki Lukali.
Buuri ne bundiila ese,
nda lilieyikina liase mwiwe.
Ese neyikina mu Wele ne se ndi ne buuri tawe,
ese fumia Wele khulwe ndakaano yewe,
siina nisio omundu busa anyala akhola khwise?
Biise bioosi benya khukhwonaka kamarekekha kase,
mu mebaasio kabwe koosi beenya kamabi kanyoole ese.
Bebuusia alala abuundu niio bekisa,
ne khuloleelela buli siindu nisio ese khola,
mu khwenya khu khunjira.
Ee Wele, baukuume khulwe bubwoni bwabwe,
mwirima liowo ula babaandu abo!
Ewe omanyile khuluywa khwase,
wakelile khukhila khwase,
kano se kali mu sitabu siowo Wele?
Khu ndaalo niyo khusaba ewe,
basiku base balikhilwa.
Ese manyile ndi Wele
Mu Wele, niye ese fumia likhuwa liewe,
mu Wele Omunyali Owa Bioosi, niye ese fumia likhuwa liewe,
se ndi ne buuri khu khweyikina mu Wele tawe,
siina nisio omundu busa anyala akhola khwise?
Ee Wele, ese khakhole niko nelakana khwise,
ese khakhuelesie biianwa bie khu khupila ewe orio.
Sikila ewe Wele wasikuule ese khukhwama mwifwa,
ne khu khuniinda ese khakhilwa tawe.
Ne khwako ese mba niio ewe oli Wele,
mu buwaanga bwe bulamu.

sikila ese nilukhila mwiwe,
ese nilukhila asi we chindaa chowo,
khukhwola nga biise nibio embembeesi eye libuna ewao.
Ese ndilila Wele owe Angaaki Lukali,
Wele owolesianga lilienya liewe khwise.
Alindeerera buonia khukhwama mwikulu ne khu khumbonia ese,
aliambia chisoni abo babanjibwaakala ese.
Wele alira khwise busiime bwewe bukhawa tawe ne busuubilifu bwewe.
Basiku bangarire ese,
bali nga chitalang'i chilichanga babaandu.
Kameeno kabwe kali nga kamafumo ne buembo,
chindimi chabwe chili nga chimbalu chinjoki.
Ee Wele, eebwa luyali angaaki we likulu!
Lekha luyali lwowo lukaliie khu sibala sioosi.
Basiku base barekekha luriimba khu khundiila ese,
ese neunamile khulwe bubeeleli.
Bayaba buko khu ngila yase,
ne kakhali bakwilemo babeene.
Ee Wele, ese ndi ne lilieyikina likali,
ndiimba ne khu khufumia ewe!
Siisimukha ee mwoyo kwase!
Siisimukha enywe lituungu ne siilili!
Ese ndasiisimusia kamakhelebeende!
Ee Omwami, ese ndakhupila ewe orio akari we chikholo,
ese ndakhufumia ewe akari we chikholo.
Sikila busiime bwowo bukhawa tawe buli bukali khukhwola mwikulu,
busuubilifu bwowo bwoola mu maleesi.
Ee Wele, eebwa luyali angaaki we likulu!
Lekha luyali lwowo lukaliie khu sibala sioosi!

Baruki
Mukhalakilanga babaandu boosi mu buluungi ku?
Tawe! Enywe mwibaasia busa khukhola kamabi,
ne khukhola bikholwa bie sisiayuumba mu sibala.
Babooni bakhola bubwoni khukhwama nga baba munda mwa mawaabwe,
bakhola kamabi khukhwama nga ne basaalwa,
balomanga ke bubeeyi.
Bali ne buchiba nga buchiba bwe ndemu,
baminyaala nga nafwo eyikaale kamaru,
Khwako se eulila kumumilo kwabo baosianga chindemu,
namwe lulwimbo lwo mutiili we chindemu omukesikesi tawe.
Ee Wele, pongola kameeno kabwe,
ee Wele Omunyali Owa Bioosi, khuula kameeno ke chitalang'i che kamaani!
Lekha baweo nga kameechi ne kateenya,
lekha baswalakililwe asi nga bunyaasi mala boome.
Lekha babe nga likhumuniu liwelelela ne liba nga limila,
lekha babe nga omwana owibulwa ne afwiile,
okhabonakho buwaanga tawe.
Basiulwa nga kamasibaayi ne bakhamanyile tawe,
mwirima liewe likali, Wele alibamwaata ne basiili balamu.
Baluungi balisangaala nga balibona babooni ne baukuumwa,
balibirira mu mafuki ke babooni.
Babaandu baliloma bali, “Ng'ali baluungi baebwa kumuruuru,
Ng'ali Wele ookhalakilanga sibala aliio.”

ndiinde ese khukhwama khwaabo babanjibwaakala!
Sikule ese khukhwama khwaabo bakhola bubwoni,
mala umbonie khukhwama khu beeri.
Lola! Banjekhiina banjire,
babaandu bakuluumi becha alala khu khunjibwaakala.
Ee Wele Omunyali Owa Bioosi, se lili khulwe bubwoni bwase bwosi bwosi namwe bumayaanu nibwo ese kholile,
namwe bubi bwase bwosi bwosi,
nio batimeo khukhwerekekha tawe.
Ee Wele Omunyali Owa Bioosi, Wele Owe Bunyali Bwoosi,
yinyokha mala oukuume chikholo,
okhakholelakho siisa babooni be bubacha tawe!
Buli ekolooba bakobola,
baulukhuma nga chimbwa,
ne bakeendakeenda mu lukoba.
Rekeeresia bukhomo ne birikhirisio biabwe,
chindimi chabwe chili nga chimbalu mu minwa kiabwe,
ne eyi bebaasia bali se aliio oulila niko baloma tawe.
Ne kakhali ewe ee Wele Omunyali Owa Bioosi, obachekha,
ewe ochekheelela chikholo choosi.
Ee maani kase, ese ndimba khu khufumia ewe,
sikila ee Wele, ewe oli bubwilukhilo bwase.
Wele wase mu busiime bwewe bukhawa tawe alinjeeta ese,
Wele wase alindekha mbone khuulwa khwe basiku base.
Ee Wele Omunyali Owa Bioosi, omuliindi wefwe,
okhabeera tawe, busa babaandu base bakhola bario bebilila,
khu maani kowo bakhole batalitaale mala obaule.
Bubwoni buli khu ndimi chabwe,
chilomo chabwe choosi chili che bubwoni.
Lekha batiilwe mu liebonia liabwe.
Mwirima liowo babunie,
babunisilie elala,
sikila balaama ne khubea,
Nio buli mundu alimanya ali Wele aruka mu Isiraeli,
alimanya ali buruki bwa Wele buli khu sibala sioosi.
Buli ekolooba bakobola,
baulukhuma nga chimbwa,
ne bakeendakeenda mu lukoba.
Bayiiyayiiya khuyiima siakhulia,
mala ne bakhekura tawe, baulukhuma.
Ne kakhali ese ndimba lukali mu mutikhinyi khufumia busiime bwowo bukhawa tawe.
Sikila ewe wabeele omuliindi wase,
ne bubwilukhilo bwase mu biise bie butinyu.
Ee maani kase, ese ndimba khu khufumia ewe,
sikila ee Wele, ewe oli bubwilukhilo bwase,
Wele ounjekesianga ese busiime bukhawa tawe.

ewe wabeele omukhalafu khwifwe,
ne kakhali nono khukobolele efwe.
Ewe wakholile sibala siatereeme,
lundi ewe wasiaruuremo,
nono yikasia chinjafwa chasio,
sikila silikho sikeyukhamo.
Ewe wakholile babaandu bowo baapwe siibi lukali,
efwe khutaalitaala oli ne khumeelile.
Ewe wamanyiisie abo babakhuria ewe,
nio banyale khukhwilukha libuna.
Khulwe bunyali bwowo khuonie efwe,
khuyeete khulwe lisaba liefwe,
nio babaandu nibo ewe wasiima basikulwe.
Wele alomeele Abuundu Atakatifu wewe ali,
“Mu bukhili bwase ndiaruramo lukoba lwa Shekemu,
mala ngabe babaandu base litooma lia Sukoti.
Kibeati sibala siase, Manase eyase,
ekholo eya Efuraimu ekofia yase eye sibia,
Yuda eruungu yase eye bubwami.
Sibala sia Moabu sili lucho lwase lwe khusaabilakho,
sibala sia Edomu sisiase,
ese khupa luyoka lwe bukhili khu sibala sie Bafilisiti.”
Ee Wele, naanu okhambile ese mu lukoba lusire?
Naanu oliindangirira ese khucha Edomu?
Ee Wele, ewe se wakhulobile efwe tawe ku?
Ee Wele, ewe se walobile khucha mwiie ne banamae befwe tawe ku?
Khuyeete khuule omusiku,
sikila buyeeti bwe babaandu se bukhola siindu tawe.
Wele nali lubeka lwefwe khulakhila,
alaula basiku befwe.

Ee Wele, ulila khulila khwase,
rekeeresia lisaba liase.
Khulilila ewe khukhwama khu siakamo sie sibala, nendi ne kumwoyo kufuniikhe,
ndangirire niine khu lwanda nilwo khanyala khuniina tawe;
sikila ewe omuliindi wase,
omuliindi wase owe kamaani khu basiku base.
Ndekhe ese menye Abuundu Atakatifu wowo,
ndekhe mbe ne kumuleembe asi we chindaa chowo.
Sikila ewe ee Wele, wauliile endakaano yase khwise,
ne ewe wambelesie ese kumukabwa nikwo oelesianga abo ba bakhuria ewe Wele.
Leeyia bulamu bwo mwami,
lekha kimiiko kiewe kichiililile khu selukho choosi!
Ee Wele, mulekhe aruke buli lwoosi ebweeni wowo,
liinda Omwami mu busiime bwowo bukhawa tawe,
ne bubweyikinwa bwowo.
Nio buli lwoosi ndiimba chinyimbo che khu khufumia ewe,
nga ne khukholela ewe niko nelakana khwiwe.

Ese ndindiilila mu liekhaliilikha Wele ambonie,
Ese neyikina niye yeng'ene.
Niye yeng'ene ali lulwanda lwase, lundi ali buonia bwase,
niye lukoba lwase lwe bubwilukhilo,
ne se ndateremakho tawe.
Enywe mweesi mwibwaakala omundu khukhwola siise siina?
Omundu otaamba kamaani nga lumako lulikho ne lutengaala?
Enywe murekekha khumukwisia niye khukhwama mu lukoosi lwewe.
Musangaalila bubeeyi.
Mubiita chikhabi emunwa busa,
ne kakhali munda mulaama.
Ese ndindiilila mu liekhaliilikha Wele ambonie,
ese neyikina niye yeng'ene.
Niye yeng'ene ali lulwanda lwase, lundi ali buonia bwase,
niye lukoba lwase lwe bubwilukhilo,
ne se ndateremakho tawe.
Buonia bwase ne lukoosi lwase biama khu Wele,
niye ali lulwanda lwase lwe kamaani, bubwilukhilo bwase buli mu Wele.
Baandu base, yeyikina mu Wele biise bioosi,
boolela Wele butinyu bwenywe bwoosi,
sikila niye ali bubwilukhilo bwefwe.
Babaandu boosi bali nga kumuuya busa,
babenyalila nende bakhenyalila bafwaanane,
se balimo engaanga tawe.
Bare khu sikelo, ne se babaamo busiro tawe,
bali babaangu khukhila kumuuya busa.
Okhara lilieyikina mu siayuumba tawe,
okheyikina khunyoola engaanga yosi yosi mu bunuuli tawe,
kimiaandu kiowo kiakhatasikha, okhakieyikina tawe.
Lwe bweeni Wele alomaloma,
nauliile kano biise bikali,
ndi bunyali buli bwa Wele,
sikila ewe ee Omwami, oelesia omundu kumuruuru
khuloondekhana ne bikholwa biewe.

nga omundu owe bulesia, kumwoyo kwase kukhwenya ewe,
ndi nga kamaloba kamoomu kakhalikhoomo engakha ne kameechi tawe.
Ndekhe ese khubone ewe abuundu wowo atakatifu,
ndekhe ese mbone bunyali ne lukoosi lwowo.
Sikila busiime bwowo bukhawa tawe bukhila bulamu,
ese ndikhufumia ewe.
Ndikhupila ewe orio mu biise bioosi bie bulamu bwase,
ndisuta mu ngaaki kamakhono kase mala mbaane lisaba khwise.
Kumwoyo kwase kusangaala nga kuuli mu naikara ne biinulu,
mala niimbe chinyimbo che busangaafu khu khufumia ewe.
Khukhebulilanga ewe ne ngonile khu sitanda,
khwibaasianga ewe siilo sioosi,
sikila obechanga omuyeeti wase buli lwoosi,
ese niimba khulwe khoyo mu siniini sie chindaa chowo.
Ese niimba khwiwe,
mala kumukhono kwowo kwe bunyali kuniinda ese.
Ne kakhali abo babenya khu khunjira ese,
baliikha emakoombe.
Baliirwa ne bali mwiie,
ne namuunyu kililia kimibili kiabwe.
Omwami aliekhoya sikila Wele amuelesianga bukhili.
Abo babelakana mwisina lia Wele balimufumia niye ne kakhali kiminwa kie babeeyi kikhaakamisibwe.

Wele, ese ndi mu butinyu, ulila lisaba liase!
Nariire basiku base, onia bulamu bwase!
Ngise ese khukhwama mu bukwangwaani bwe babooni mu bwikisi,
khukhwama mu bukwangwaani bwe babi.
Baakala chindimi chabwe nga chimbalu,
ne khulasa chilomo chindafu nga buembo,
Balasa khukhwama niio bekhiiniile bakhali ne bubi tawe,
babalasa mu khutundubikha ne se baria tawe.
Batinyilisiana mu marekekha kabwe ke bubwoni,
baboolana khurekekha chindimi mu bwikisi,
bebaasia bali, “Naanu onyala akhubona efwe?
Naanu onyala amanya bubwoni bwefwe?
Khwakwangwaanile khukhola likhuwa lie bubacha bukali.”
Sikila kamebaasio ne kumwoyo kwo mundu bili bibiindu bibiekisa!
Ne kakhali Wele alibalasa buembo bwewe,
baliumiia butundubikha.
Alibabunia khulwe chilomo chabwe
boosi balibabona balibakhondoola.
Nio babaandu boosi baliria,
baliboola niko Wele akholile,
lundi bebaasia niko akholile.
Lekha baluungi bekhoye mu Wele Omunyali Owa Bioosi,
mala belukhile mu Wele Omunyali Owa Bioosi,
lekha baluungi boosi bamufumie!

Ee Wele, okhoya onyoole efuma mu Sayuni,
ne koosi ke ndakaano khwiwe kalikholwa.
Yee ewe Wele oulilanga lisaba liefwe!
Babaandu boosi baliicha khwiwe,
khulwe bubwoni bwabwe.
Bubwoni bwefwe ne bukhuminyile efwe,
ewe okhubeelanga.
Bali ne khabi abo nibo orobora,
nibo oreera khumenya abuundu wowo atakatifu.
Efwe khulinyalikha ne bulayi bwe nju yowo,
bulayi bwe Lukaangu lwowo lutakatifu!
Ewe okhuyeeta nga efwe khulwe khu khuelesia efwe bukhili,
lundi okhola nga bikholwa bie khuukia khu khusikula efwe.
Babaandu khu sibala sioosi,
nende baali engelekha we chinyanja aleeyi bakhweyikina ewe.
Wamwene waloonga bikulu khu maani kowo,
ne khukhwekesia bunyali bwowo.
Ewe owoleelesianga chinyanja chioloola,
ne bibuli biyokela,
owoleelesianga babaandu be sisiayuumba.
Babaandu be mu sibala boosi bauka lukali,
khulwe bikholwa bie khuukia nibio okholile.
Ewe oliindanga sibala mu khureera efula,
osiraamo engakha engali.
Oreeranga efula engali mu mikuunda,
ne khuchukhamo kameechi kamakali,
ewe oolaosianga liloba khulwe fula,
lundi okila bimelwa bitoro bikhula.
Ewe oanaanga likesa likali lie kumwiiko,
buli abuundu niio ocha bibiaamo bikali bibao.
Kamayilwe ke mu sichiimi kanerire,
ekhoyo yechuule mu ngulu,
chikeewa chechuule kiminyele kie bibiaayo,
kamatooma kechuule bibiaamo,
biyokela ne khukhwimbila alala nga babaandu khulwe khoyo.

Baandunywe mweesi,
fumia Wele ne luyoka lwe khoyo!
Yiimba luyali lwewe,
muelesie efuma eye luyali!
Boolela Wele muli, “Bikholwa biowo bili bie khuukia!
Kamaani kowo kali kamakali po,
khukhwola basiku bowo befuliabe ebweeni wowo.
Buli mundu khu sibala akhusaaya ewe,
beemba khu khufumia ewe,
beemba khufumia lisina liowo.”
Yiicha mubone niko Wele akholile,
akholile ke khuukia mu baandu.
bakuuka befwe bakeenda ne khukhwambukha luluuchi.
Ebweeneyo khwekhoya sikila niko aakhola.
Mu bunyali bwewe aruka buli lwoosi,
ne chimoni chewe chili khu kholo chichiindi.
Bareengu khu Wele bakhabao tawe.
Be chikholo enywe mweesi fumia Wele wefwe,
lekha khufumia khwenywe kuuliilikhane.
Se alekhile khu khuelesia efwe bulamu tawe,
lundi se akhulekhile efwe khuulwe tawe.
Sikila ewe, ee Wele, wakhukelile efwe,
ewe wakhukelile efwe nga okela efwesa.
Wakhulekha efwe khwakwa mu lurimba,
ne khu khutiuukha efwe busiro bukali.
Ewe walekha basiku bakhuswalakilila efwe,
efwe khwapisiibwe siibi oli babaandu bakwile mu mulilo ne kameechi,
ne kakhali nono wakhureerire abuundu we kumuleembe.
Ndireera biianwa bibiosie munju mwowo,
ndikhukholela niko nelakana khwiwe.
Ndikhukholela niko naloma ndi khakhole,
nga naba mu butinyu.
Ndiaana kamakheese ke khukhwosibwa khu alutare,
ndiaana embosio eye chiuunwa ne chimbusi,
ne liliisi liliniina mu ngaaki.
Enywe mweesi mu mwaria Wele, yiicha mala muulile,
ne ndaloma niko akholeele ese.
Nasaba Wele lukali khulwe buyeeti,
neemba khumufumia niye.
Abaanga bali nakisa bubwoni mu mwoyo kwase,
andi Omwami se andekeeresia tawe.
Ne kakhali ng'ali Wele ambuliile ese,
arekeeresie lisaba liase.
Wele afume,
sikila se alobile lisaba liase,
namwe se andusiisiekho busiime bwewe bukhawa tawe.

Lekha Wele abe ne kumwalaalo khwifwe,
ne khu khubiita efwe chikhabi,
lundi abe ne siisa khwifwe,
nio sibala sioosi simanye lilienya liowo,
chikholo choosi chimanye bunyali bwowo bwe buonia.
Ee Wele, lekha chikholo chikhufumie ewe,
lekha chikholo choosi chikhufumie ewe.
Lekha chikholo chisangaale ne khukhwimba khulwe khoyo,
sikila ewe okhalakilanga chikholo mu bung'ali,
ne khu khwimeelela chikholo khu sibala.
Ee Wele, lekha chikholo chikhufumie ewe,
lekha chikholo choosi chikhufumie ewe!
Sibala siaamile bibiaamo biasio,
Wele, Wele wefwe, akhubiitile efwe chikhabi.
Wele akhubiitile efwe chikhabi,
lekha babaandu boosi buli abuundu barie Wele.

Lekha Wele enyokhe basiku bewe basalanile.
Lekha abo bababiila Wele belukhe khukhwama ebweeni wewe!
Nga liliisi ne litamuusibwanga, nono batamuusie bache
bulayi bwene nga embuula ne inakulukhaanga ne eli siimbi ne kumulilo,
lekha bamayaanu babune ebweeni wa Wele!
Ne kakhali baluungi basangaala ne khukhwekhoyela ebweeni wewe,
bali ne busangaafu lundi bayokela khulwe khoyo.
Yiimbila Wele, yiimba khufumia Wele,
rekekhera oyo engila owichila khu mafuumbi.
Wele Omunyali Owa Bioosi lili lisina liewe,
sangaala ebweeni wewe!
Wele, amenyile mu Lukaangu lwewe Lutakatifu,
alelanga bafuubi ne khuliinda banamulekhwa.
Aelesianga be nyuunga lukoba khumenyamo,
lundi arangiriranga baboe khubayila mu bulekhuule bwe busangaafu,
ne kakhali bareengu balimenya mu siangalaamwe.
Ee Wele, nga ewe ne warangirira babaandu bowo,
nga wakeenda wabirira mu siangalaamwe,
sikila khubao khwa Wele owa Sinai,
sikila khubao khwa Wele owa Isiraeli.
Ewe wakila efula yakwa,
mala wakobosia engakha mu sibala siowo,
babaandu bowo bamenyamo,
mu bulayi bwowo waliinda babanani.
Omwami arusia lilaka
mala bakhasi bakali balaangilila likhuwa bali,
“Babaami ne banamae babwe balikho belukha!”
Bakhasi engo bakabana nibio banamae banuula mwiie,
bifwaani bie kamauusi bibiamaalwakho efwesa,
chindaa chabio chichabakho esahabu chamelamela.
(Siina sikila balala khwinywe ne mwekisa mu siko sie kamakheese khu ndaalo eye liie?)
Nga Wele Owe Bunyali Bwoosi ne asalanisia babaami eyo,
ebarafu yakwa khu Salimoni
Sikulu sia Bashani sileeyi lukali,
sikulu sie bikulu bikali!
Siina sikila ne olola ne siikhalikhali, ewe sikulu sie bikulu bikali,
khukhwama khu sikulu
Wele Omunyali Owa Bioosi alimenyakho buli lwoosi!
Omwami echa Abuundu Atakatifu khukhwama Sinai
ne kamakaari ke kamaani chielefu ne chielefu.
wacha ne baboe bakali,
wanyoola biianwa khukhwama khu baandu,
akhaba khukhwama khwabo bakhola bureengu,
Wele Omunyali Owa Bioosi oole khumenyakho.
Fumia Omwami,
omwami okhuyeetanga efwe buli ndaalo,
ali Wele okhuonianga efwe.
Wele wefwe ali Wele oonianga,
ali Wele Omunyali Owa Bioosi, omwami wefwe,
okhusikulanga efwe khukhwama mwifwa.
Wele ng'ali alitubundula kimirwe kie basiku bewe,
kimirwe kiaabo babakhayila mu miima kiabwe kie bubwoni.
Omwami alomile ali,
“Ese ndikobosia basiku benywe khukhwama Bashani,
ese ndibakobosia khukhwama mu siba che nyanja,
nio enywe munyale khuswala mu mafuki kabwe,
mala chimbwa chenywe chinyale khukhoomba sikelo nisio chenya.”
Ee Wele, babaandu boosi babona likeenda liowo lie bukhili,
likeenda lia Wele, omwami wase,
ne acha Abuundu wewe Atakatifu.
Babeemba barangiire, ne bakhupi be kamatuungu bali enyuma,
bakhaana bakhupa chitamburini bali akari.
“Enywe lisaaye lia Yakobo fumia Wele Omunyali Owa Bioosi,
fumia Wele mu mukhung'aano kwe babaandu!”
Benjamini lurangira, lisaaye litiiti lukali,
nio babemeelesi ba Yuda ne sipupu siabwe baloondekho,
ne enyuma babemeelesi ba Sebuluni ne Nafutali.
Ee Wele, yekesia bunyali bwowo,
bunyali nibwo wekesia sikila efwe,
noli mu Lukaangu lwowo mu Yerusalemu,
niio babaami bakhurerera ewe biianwa.
Rafwira Misiri, esolo eye mu makoloolwe eyo,
rafwira chikholo, lituuli lie chiuunwa ne chimoosi chacho echo,
khukhwola boosi bakhurie ewe ne khu khuelesia ewe efwesa yabwe.
Babemeelesi baliicha khukhwama e Misiri,
Baesopia balisuta kamakhono kabwe mu ngaaki mwisaba khu Wele.
Yiimbila Wele, enywe babaandu be bibala bioosi,
yiibila Omwami efuma,
yiimbila oyo okeendanga khwikulu,
likulu liliabao khukhwama khaale.
Rekeeresia khu khokha khwe kamaani khwewe.
Langilila bunyali bwa Wele,
bubwami bwewe buli khu Isiraeli,
bunyali bwowo buli mwikulu.
Wele ali owe khuukia ne ama abuundu wewe atakatifu,
Wele owa Isiraeli!
Aelesianga babaandu bewe kamaani ne bunyali.
Wele afume!

Ee Wele, mbonie ese!
Sikila kameechi koolile mwikosi mwase.
Ndikho ngwa mu lutoondoyi,
abuundu niio nda sikele tua,
nakwiile mu lusiba lwe kameechi,
mala bibuli bie kameechi bili siimbi khu khusiikha.
Naluile lukali khulwe khulila khwase,
kumumilo kwase kwekaale.
Chimoni chase chaluiliile,
khulwe khuliinda buyeeti bwa Wele.
bali bakali khukhila lichuune lie khu murwe khwase.
Basiku base baloma ke bubeeyi khwise,
bali ne kamaani lundi benya khu khunjira.
Bambingilila ngobosieyo bibiindu nibio ese kheeba tawe.
Ee Wele, ewe omanyile busilu bwase,
ese se nyala nakhukisa ewe bubwoni bwase tawe.
Ee Omwami WELE owe banamae,
ese khakila abo bakhweyikina ewe baambwa chisoni tawe.
Ee Wele owa Isiraeli,
ese khakila abo bakhusaaya ewe bachangalaala tawe.
Sikila ewe Wele niwe okila ne bakhoma ese,
niwe okila ne mba ne chisoni chingali.
Ese nabeele nga omukwa khu balebe base,
nga okhamanyikhaane khu balebe base tawe.
mala bukhomo nibwo bakhukhoma ewe buba khwise.
Ese nga neboombia
bwaba bukhomo khwise.
Nga nakhola kamakuma kaba chingubo chase,
nekela chingacho chabwe.
Ne bali mu baandu baapa chimbakha khwise,
lundi bameesi beemba kimienya khwise.
Ne kakhali ese ndikhusaba ewe Wele Omunyali Owa Bioosi,
Wele, njeete ese mu biise nibio ewe oroboore.
Njeete ese sikila busiime bwowo bukali,
sikila ewe okhola nga ne wasuubisia oli olimbonia.
Mbonie ese khakwa mu matosi tawe,
ndiinde ese khukhwama khu basiku base,
khukhwama mu lusiba lwe kameechi.
Okhalekha kumukhula kwakhulukusia ese tawe,
okhandekha nakwa mu lusiba,
namwe neekha emakoombe tawe.
Ee Wele Omunyali Owa Bioosi, njeete sikila busiime bwowo bulayi bukhawa tawe,
ndole ese khuloondekhana ne siisa siowo sikali.
Okhaloba khubonekhela omukholi wowo tawe,
sikila ndi mu butinyu khola bwangu khu khunjeeta.
Yiicha embi niio ndi, usikule,
mbelesie bulekhuule khukhwama khu basiku base.
Ewe omanyile nga bakhoma ese,
nga banjangalaasia ne khu khufwolobia ese.
Bukhomo bunjuunia kumwoyo lukali,
khukhwola ndaambe lilieyikina.
Nenya babakholela ese siisa,
ne kakhali se babao tawe,
nenya babamboleelesia,
ne se nabanyoola tawe.
nga naba bulesia, bambelesia endali endulu nywe.
lekha chinaikara che chimbosio chabwe chibatiile nga luriimba.
Lekha chimoni chabwe chitiimbe nio bakhanyala khubona tawe,
mala okhole kimikoongo kiabwe kitereme lukali.
Baweseliekho lirima liowo,
lekha lirima liowo libe khu nibo.
okhalekha omundu yesi yesi amenya mu maeema kabwe tawe.
Sikila bapia siibi oyo niye ewe oukuumile,
lundi bachuunia lukali oyo niye ewe wachuunia khale.
Batase siiukuumo khu siindi Wele,
bakhanyoolakho bulekhuule khukhwama khwiwe tawe.
bakharwa khu munjolooli kwe kamasina ke babaandu baluungi tawe.
Ne kakhali ese njuunwa ne khukhweendekhelela lukali,
ee Wele, mbukule ese mala umbonie!
Ese ndiimba lulwimbo khufumia Wele,
ese ndilangilila luyali lwewe mu khumupila niye orio.
Lino lilisiimisia Wele Omunyali Owa Bioosi khukhila efwe
ne khumuelesia niye ekhaafu,
khukhila efwe ne khuaana euunwa ekhulu khuuba embosio.
Babapisibwa siibi ne balibona lino,
balisangaala.
Enywe muyiimanga Wele, lekha kimioyo kienywe kinyoole kamaani.
Sikila Wele Omunyali Owa Bioosi aulilanga lisaba lie babanani,
ne se ebililanga babaandu bewe baali mu siboe tawe.
Lekha likulu, liloba, chinyanja,
nende buli siindu sie bulamu silimo bifumie Wele.
Sikila Wele alionia Sayuni,
ne khukhwombakha chingoba che sibala sia Yuda lundi,
mala bakholi bewe balisibukula ne khumenyamo,
siliba kumukabwa kwe babaana be bakholi bewe,
ne abo babamusiima niye balimenyamo.

Ee Wele, siima khu khusikula ese!
Ee Wele Omunyali Owa Bioosi, yuuya khu khunjeeta ese!
Lekha abo bakhaka khu khunjira ese baulwe lundi bakoyaane.
Lekha abo baali ne busangaafu sikila butinyu bwase,
batimanisibwe lundi bachangalaasibwe.
Lekha abo babanjekhelela ese,
baambwe chisoni khulwe khuulwa khwabwe.
Lekha abo boosi bakhusaaya ewe,
bekhoye ne khusangaalila mwiwe.
Lekha abo babasiima buonia,
balome buli lwoosi bali, “Wele Omukali!”
Ne kakhali ese ndi omutaambi lundi omubanani,
ee Wele, yuuya khu khunjeeta ese!
Ewe oli buyeeti bwase lundi omuonia wase,
ee Wele Omunyali Owa Bioosi, okhakhiinda tawe!

Ee Wele Omunyali Owa Bioosi, ese nilukhila mwiwe,
okhalekha ese naambwa chisoni tawe!
Mu buluungi bwowo sikule ese mala umbonie,
reka liiru liowo umbulile ese mala umbonie!
Ba lulwanda lwase lwe bubwilukhilo,
lukoba lusire lwe khukhwilukhila
sikila ewe oli lulwanda lwase lundi oli bubwilukhilo bwase.
Ee Wele wase, umbonie ese khukhwama mu makhono ke babooni,
khukhwama mu bunyali bwe barangani ne bakuluumi.
Sikila ewe, Ee Omwami
oli lilieyikina liase.
Ee Wele Omunyali Owa Bioosi,
lilieyikina liase khukhwama mu buele bwase.
Ese nakhweyikina ewe mu bulamu bwase bwoosi,
Ewe waniindile ese khukhwama endaalo niyo nasaalilwakho.
Ndikhufumia ewe buli lwoosi.
Bulamu bwase bwabeele likeleka khu bakali,
sikila ewe wabeele bubwilukhilo bwase bwe kamaani.
Ese khufumia ewe ne khulangilila luyali lwowo endaalo yoosi.
Mu biise bie bukofu bwase, okhandekha tawe;
kamaani kase ne kaweele, okhanjanjukha tawe.
Sikila basiku base balomaloma khuloondekhana nase,
abo babenya khu khunjira bangwangwanila ese,
ne baloma bali, “Wele amwanjuukhe,
mutimanie mala mu mutiile,
sikila omusikula se aliio tawe.”
Ee Wele, okhaba sinaao nase tawe,
ee Wele wase, yuuya unjeete!
Lekha abo babanjibwaakala ese baulwe ne khufulafusibwa.
Lekha abo bakhaka khu khunjira ese baambwe chisoni ne khuchangalaasibwa.
Ese ndira lilieyikina mwiwe buli lwoosi,
ese ndikhufumia ewe lundi ndikhufumia.
Ndilomaloma khu bikholwa biowo bie buluungi,
khu bikholwa biowo bie buonia endaalo yoosi,
sikila bili bikali khutuuma bukesi bwase.
Ndicha mu maani ko Mwami WELE,
ndiboola bulayi bwowo, bubwowo weng'ene.
Ee Wele, ewe wanjeyikia ese khukhwama mu buele bwase,
ne ese siboola bikholwa biowo bie khuukia.
Ee Wele, ese nakofuule lundi ndi ne chimbuchi,
okhanjanjukha tawe!
Ba nase mu bukesi nibio mboolelamo bunyali bwowo ne kamaani kowo,
khu selukho choosi chilibao.
Wele, buluungi bwowo bwoola mwikulu.
Ewe wakholile bibiindu bie khuukia.
Se aliio oli nga ewe tawe.
Ewe wakholile ese naboone butinyu bukali ne siibi,
ne kakhali ewe oliingobosela lundi bulamu,
ewe olanjinyosia lundi khukhwama mu lusiba lwe sibala.
Ewe olitasa lukoosi lwase,
ne khu khumboleelesia lundi.
Ee Wele wase, ng'ali ese ndikhufumia ewe ne lituungu,
khulwe busuubilwa bwowo.
Omutakatifu owa Isiraeli, ese ndikhwimbila ewe chinyimbo ne siilili siase.
Ne niimba chinyimbo che khu khufumia ewe,
ndiyokela khulwe khoyo,
ndikhwimbila ewe ne kumwoyo kwase kwoosi,
sikila wamboniisie.
Ndilomaloma khu buyeeti bwowo buluungi endaalo yoosi,
sikila abo babenya khu khumbuumisia ese,
banyoolile chisoni ne khuchangalaasibwa.

Ee Wele, elesia omwami bung'ali bwowo,
elesia omwana wo mwami buluungi bwowo!
Lekha akhalakile babaandu bowo mu buluungi,
ne khukhalakila bataambi bowo mu bung'ali.
Lekha sibala siindiaale lukali,
lekha sibemo buluungi,
Lekha ayeete bataambi,
lekha asikule babanani,
ne khuula kuwanangali.
Lekha omwami amiie siise sileeyi nga enyanga,
amiie siise sileeyi nga kumwesi khu selukho choosi!
Lekha omwami abe nga efula mu mikuunda,
nga efula echukhiilila liloba.
Lekha buluungi bukuche mu bulamu bwewe,
ne buiindia bube kukali po khukhwola nga kumwesi ne kuwao.
khukhwama khu nyanja khukhwola khu kiindi,
khukhwama khu luuchi lwa Efurati,
khukhwola chimbeka choosi che sibala.
Lekha basiku bewe bamwinamile niye,
lekha omwami abaule.
Lekha babaami ba Tarishishi nende be bibala bia aleeyi baelesie omwami biianwa,
lekha babaami ba Sheba ne Seba bamuelesie niye biianwa.
Lekha babaami boosi bamwinamile niye,
mala chikholo choosi chimukhalaabanile!
Sikila aonianga babanani ne bamusaba niye,
aonianga bataambi ne naabo bakhali nende omuyeeti tawe.
Wele akholelanga siisa batekhele ne babanani,
lundi aonianga bulamu bwe babanani.
Abaonianga khukhwama mu khupisibwa siibi,
ne mu siayuumba,
ne bulamu bwabwe buli bwe bukhala khu niye.
Lekha omwami amenye lukali,
lekha aebwe esahabu eya Sheba!
Lekha lisaba liaanwe khulwa niye buli lwoosi,
lekha Wele abiite omwami chikhabi buli lwoosi!
Lekha biakhulia bikali bibe mu sibala,
lekha chingulu chichulekho biakhulia nga chingulu chiili Lebanoni.
Lekha chingoba chibemo babaandu bakali,
bakali nga bunyaasi mu mikuunda.
Lekha lisina lio mwami likhebulilwe buli lwoosi,
lekha efuma yewe ebeo biise bileeyi nga enyanga.
Lekha chikholo choosi chibiitwe chikha khulwa niye,
baandu boosi bamulaange bali owabiitwa chikhabi.
Fumia Wele Omunyali Owa Bioosi, Wele owa Isiraeli!
Niye yeng'ene okholanga kamakhuwa ke khuukia.
Fumia lisina liewe buli lwoosi,
lekha luyali lwewe lwichule mu sibala siosi. Amina! Amina!
Kamasaba ka Daudi okhwa Chesi kakamila ano.

Ng'ali Wele ali omulayi khu baluungi,
khwaabo baali ne kimiooyo kimilayi.
Ne kakhali ese ne nga khutibia lilieyikina liase,
ne nga khutibia lisuubila liase.
Sikila naba ne likhendekha khu baali ne liliebonia,
nga nabona babooni ne bachiililila khuindiaala.
Se bachuunwakho tawe,
bali ne kamaani lundi banefu.
Se baapwanga siibi nga babaandu babaandi tawe,
se banyoola butinyu nga babaandu babaandi tawe.
Khwako ekibonio eli nga sisiuuma siabwe,
sisiayuumba siabafuuma nga engubo.
Kimiooyo kiabwe kiechula bubwoni,
ne chinganakani chabwe chili busa khu marekekha ke bubwoni.
Bachekheelela babaandu babaandi,
ne khuloma ke bubwoni,
bebonia lundi barekekha khu khupia babaandi siibi.
Baloma kamabi khu Wele oli mwikulu,
ne bara kamalaka ke kibonio khu baandu mu sibala,
nio akhaba babaandu ba Wele babaloondakho,
lundi baba khangu khusuubila niko baloma koosi.
Baloma bali, “Wele amanya ariena?
Wele owe Angaaki Lukali se alinyoola bung'ali tawe.”
Babooni bali bario.
Bali mu buiinda lundi baindiaala buli lwoosi.
Khuba omuluungi ne khuloba khukhola bubwoni,
se khwanjeetilekho siindu tawe.
Ee Wele, ewe wandekhile ese nanaanisiibwe biise bioosi,
ne khuukuumwa buli mutikhinyi.
Abaanga bali naloma kamakhuwa kario,
andi se ndi nga mulala khu baandu bowo tawe.
Nakhaka khukhwibaasia manye nga butinyu buno buli,
ne kakhali khwise bwaba buandalafu lukali.
Khukhwola nga nacha mu Lukaangu lwowo.
Nio namanya kalinyoola babooni.
Ng'ali ewe olibara abuundu we bumiumiu,
olibakhola bakwe babune.
Babunisibwa khangu,
ne khurusibwao elala ne biriisio!
Ee Omwami, babooni bali nga kamarooro kawaao mu mutikhinyi,
ewe ne winyokha, nibo bawao.
Nga neulila bubi mu mwoyo kwase,
ne khuchuunisibwa mu mwoyo,
naba omusilu lundi omukaafu,
naba nga esaang'i ebweeni wowo.
Ne kakhaba kario ndi nawe buli lwoosi,
ewe undiilanga kumukhono kwase kumuseecha.
Ewe undangiriranga ese mu mekisio kowo,
ne ekhumaliilikha olinjakaanila ne lukoosi.
Ndi ne naanu mwikulu nokhali ewe?
Se siliio khu sibala siosi siosi nisio nikoomba nokhali ewe tawe.
Kumubili kwase ne kumwoyo kwase binyala biawa kamaani,
ne kakhali Wele ali kamaani ke kumwoyo kwase,
ali sitonyi siase khulwa mindali.
Lola abo bakhwanjukha ewe ng'ali bakhabune,
ewe olibunia abo bakhali basuubilwa khwiwe tawe.
Ne kakhali buli bulayi khwise khuba siimbi ne Wele,
nakholile Omwami WELE khuuba bubwilukhilo bwase,
nio ese mboole koosi niko akholeele.

Ee Wele, siina sikila nokhwanjuukhe mindali?
Siina sikila lirima liowo ne liburukha busa khu makheese kowo?
Khebulila babaandu bowo, nibo warobora babe babowo khaale,
nibo wasikula khukhwama mu mbaambe babe ekholo yowo wamwene.
Khebulila Sikulu sia Sayuni, nikhwo ewe omenyile.
Tuuma likuunda lino,
basiku befwe bonakaake buli siindu sili mu Lukaangu.
Basiku bowo bayokeele khulwe bukhili mu Lukaangu mwowo,
Bemeekhemo chipendera chabwe nga bimanyisio bie bukhili.
Baba nga bareenyanga chiikhu,
ne barema kimirongooro ne chiaaywa chabwe.
Baremakaka ne kamapango ne chinyundo,
buli siindu sisiang'oonwa khukhwama khu misaala.
Bonakaka ne khukhwosia Lukaangu lwowo,
banyaalutia abuundu niio ewe osaayilwangao.
Benya khu khuula efwe lukali,
boosia buli Abuundu Atakatifu mu sibala.
Bimanyisio bioosi bie bibiindu biefwe bitakatifu se biliio tawe,
bang'oosi se baramireo tawe,
ne se aliio omanyile kano kaliba kari khu siise buleeyi sina tawe.
Ee Wele, basiku befwe bacha khukhuchekha ewe khukhwola siise siina?
Balikhukhoma ewe buli lwoosi?
Siina sikila ne olobile khu khuyeeta efwe?
Siina sikila ne okharusia emukoongo kamakhono kowo tawe?
Kakhaba kario ee Wele, ewe wabeele omwami wefwe khukhwama khale,
wakhukholeele efwe ke buonia ke khuukia mu sibala.
ewe wafuniakaka kimirwe kie kiminaniinga kie mu nyanja.
ewe waelesia chinyama chakwo bibuumbe
Ewe wakhola chifututusie ne chisebele chabisia kameechi,
wakhola chinjichi chimboofu chateenya.
Ewe warao biise bie kumuusi ne biise bie siilo,
wara enyanga ne kumwesi abuundu wabio,
ewe warao chinjakha che sibala,
ewe wabaang'ana siimiyu ne kumunaane.
Ee Wele Omunyali Owa Bioosi, manya lino,
manya nga omusiku akhukhoma ewe,
ne basilu nga bafwochola lisina liowo.
Okhara babaandu bowo bakhenyalila mu bunyali bwe basiku barafu tawe,
okhebilila babaandu bowo babapisibwa siibi tawe!
Khebulila endakaano yowo,
sikila buli abuundu niio sisiilima sili sisiayuumba sikali siliio.
Okhalekha babaapisibwa siibi baambwa chisoni tawe,
lekha bataambi ne babanani bakhufumie ewe.
Ee Wele, yinyokha, oboole bung'ali bwowo,
khebulila nga basilu bakhukhoma ewe biise bioosi!
Okhebilila luyoka lwe basiku bowo tawe,
sisiayuumba siikhawa nisio basiku bowo benyosia tawe.

Ee Wele, khu khupila orio,
efwe khu khupila ewe orio!
Efwe khuboola nga ewe oli omukali
ne khulomaloma khu bikholwa bie khuukia nibio okholile.
Wele aloma ali, “Nareereo siise sie likhalaka,
mala ndikhalaka mu bung'ali.
Buli sibuumbe siakhaterema,
mala sibala siosi siasisiikhwa,
ndikhola kimisiingi kiasio kilume.
Mboolela babebonia ndi, ‘Mukhebonia tawe,’
ne babooni ndi, ‘Mukhamela chinjika tawe.’
Mukhamela chinjika lukali,
namwe mwakhola sileka tawe.”
Bukhalaki se bwamanga ebukwe namwe mumbo tawe,
se bwamanga ebunaswa namwe siafubo tawe,
ne kakhali Wele niye omukhalaki,
ekhisia balala ne khuniinia babaandi.
Wele Omunyali Owa Bioosi atiila sikoombe,
siechuule endali eyiile eye lirima liewe.
Akichukha, mala babooni boosi banywa,
bakinywa yoosi khukhwola khwime limaliilisi.
Ne kakhali ese ndiekhoya buli lwoosi,
ndiimba mu khufumia Wele owa Yakobo.
Alirusia bunyali bwe babooni,
ne kakhali bunyali bwe baluungi bulitasikha.

Wele amanyikhana mu Yuda,
aebwa luyali mu Isiraeli.
Amenyile mu Yerusalemu,
amenyile khu Sikulu sia Sayuni.
Afuniakakila ebweeneyo buembo bwo musiku,
afuniakaka chingabo ne kamapango kabwe,
ng'ali afuniakaka bulwaani bwabwe bwoosi.
Ewe oli ne luyali,
oli ne lukoosi lukhila lwe bikulu bia buli lwoosi.
Banamae babwe banyindaafu,
bamulilwe buli siindu nisio babeele nasio,
mala luno bali mwilo lie lifwa,
kamaani ne bukesi bwabwe bwoosi,
se bwabayeetakho siindu tawe.
Ee Wele owa Yakobo, nga wabarafwira,
chifarasi nende bachitimia bakwa bafwa.
Ne kakhali omwami Wele babaandu boosi bakhuria ewe.
Se aliio onyala eema niio oli noli ne lirima tawe.
Ewe wakhola bukhalaki bwowo bwamanyikhana noli mwikulu,
sibala siaba ne buuri mala siasila,
nga warakikha khubisia bukhalaki,
khuonia babaapisibwa siibi mu sibala boosi.
Ng'ali lirima lie babaandu liba efuma engali khwiwe Wele,
abo bakhafwila mwiie tawe balikhukholela ewe chinaikara.
Kholela Wele Omunyali Owa Bioosi, Wele wenywe niko mwelakana khu niye,
enywe chikholo chili embi mweesi,
reerera Wele Omunyali Owa Bioosi biianwa.
Wele akholanga babaandu ne bamuria niye,
niye eeranga baruki,
ne khuriisia babaami be bunyali.

Ese ndilila Wele lukali,
ndilila Wele lukali nio ambulile.
Sabanga Omwami mu biise bie butinyu,
suta kamakhono kase mwisaba siilo sioosi,
ne kakhali se nyoola buoleelefu tawe.
Nibaasia khu Wele, lundi ndila,
nibaasia, lundi fwa kumwoyo.
Wele akhola ese ne mba meeso siilo siosi,
neendekheleele lukali, se nyala khulomaloma tawe.
Nibaasia chindaalo chichabira,
lundi khebulila kimiiko kie khaale.
Mba mu mebaasio kamakali siilo,
nibaasia
“Omwami alikhuloba efwe buli lwoosi?
Se alikhusiima efwe lundi tawe?
Alekhile khu khusiima efwe?
Endakaano yewe se eliio lundi tawe?
Wele ebiliile khuba ne siisa?
Lirima limurusiisiemo siisa siewe?”
Nio naloma ndi, “Lilinjuunia lukali nilio lino,
mbo owe Angaaki Lukali se asiili owe bunyali tawe”
Wele Omunyali Owa Bioosi, ese ndikhebulila bikholwa biowo bie khuukia,
ndikhebulila ke khuukia niko nakhola khaale.
Ndibaasia khu niko okholile kioosi,
ndibaasia khu bikholwa biowo bie bunyali.
Ee Wele, buli siindu nisio ewe okhola siili sitakatifu.
Wele owe bunyali okundi se aliio nga ewe tawe.
Ewe oli Wele okholanga ke khuukia,
Wele owekeesie bunyali bwowo akari we chikholo.
Waonia babaandu bowo,
lisaaye lia Yakobo ne Yosefu,
khulwe bunyali bwowo.
Ee Wele, nga kameechi kakhubona ewe,
kaba ne buuri nga omundu,
mala chisiba che nyanja chareenga.
Kamafuumbi kakwisia efula,
khukukuma khwauliilikha mwikulu,
ne chimbeni chameniuukhila chimbeka choosi.
Khupapalukha khwe likukuma liowo khwaba mu siifuusia,
chimbeni chowo chakhosia khu sibala,
sibala siaterema ne khukhwesisiikha.
Wabirira mu bibuli,
wambukha lusiba lwe nyanja,
ne kakhali lukele lwowo se lwabonekha tawe.
Ewe warangirira babaandu bowo
nga omwaayi oloonda bibiaayo
khubirira khu bwimeelesi bwa Musa ne Aruni.

Baandu base, rekeeresia kamekisio kase,
mala muulile niko ndoma.
ne khukhwinoosia kamakhuwa kakekisa khukhwama khale,
Kamakhuwa niko khwaulila ne khumanya,
kamakhuwa niko bakuuka befwe bakhuboolela efwe.
Se khukhakakise khu baana befwe tawe,
ne kakhali khukhakobolele eselukho eyiicha,
bikholwa bia Wele Omunyali Owa Bioosi bie efuma ne bunyali bwewe,
ne bikholwa bie khuukia nibio akholile.
Aabisia kamalaka khu Baisiraeli,
kamalaka khu lisaaye lia Yakobo.
Alaka bakuuka befwe,
khukhwekisia babaana babwe kamalaka kewe,
nio eselukho eloondakho ekamanye,
mala be selukho eya bosi yeyikie babaana babwe.
Mu ngila yino bosi balira lilieyikina liabwe,
mu Wele ne khuloba khukhwibilila niko akholile,
ne kakhali buli lwoosi barie kamalaka kewe.
Se baliba nga bakuuka babwe tawe,
babaandu bareengu lundi be sileka,
bakhaba ne lilieyikina likali mu Wele tawe,
lundi bakhaba basuubilifu khu niye tawe.
Baefuraimu, ba baaba ne bakangiile buyiingo ne buembo,
belukha omusiku biise bie liie.
Se baria endakaano yabwe ne Wele tawe,
baloba khuloonda kamalaka kewe.
Bebilila niko Wele akhola,
kamaya niko babona ne akhola.
bakuuka babwe ne baloleele.
aakhola kameechi kaaba nga kamasiisi.
ne kumulilo kwabarangirira siilo sioosi.
ne khubanywesia kameechi kamakali khukhwama asi mu siba.
Aakhola chisebele chama mu lwanda,
lundi aakhola kameechi keekha nga chinjichi.
Kakhaba kario bachiililila khu mukholela bubwoni,
ne mu biangalaamwe baaba bareengu khu owe Angaaki Lukali.
mu khuyingilila baebwe biakhulia nibio bekoomba.
Beng'ulung'unyila Wele ne baloma bali,
“Wele anyala akhuelesia efwe siakhulia mu sichiimi ku?
Lili ng'ali mbo aapa khu lwanda,
mala kameechi katubukhakho kachiririkha,
ne kakhali anyala lundi akhuelesia efwe siakhulia,
ne khu baandu bewe enyama ku?”
Khwako, Wele Omunyali Owa Bioosi nga aulila,
aaba ne lirima likali,
kumulilo kwaba khu kholo eya Yakobo,
lirima liewe khu Isiraeli liakucha,
Sikila se baba ne lisuubila mu niye,
lundi se basuubila bali anyala abaonia tawe.
Kakhaba kario Wele alaka likulu,
ne khukhwikula chinjiki che mwikulu,
ne khubaelesia siakhulia sie mwikulu.
Khwako balia siakhulia sie bamalaika,
lundi Wele abaelesia bioosi nibio benya.
Akhola ekhuungu eyama ebukwe yaucha,
ne khu bunyali bwewe atasa ekhuungu eye ebunafubo,
lundi areerera babaandu bewe chinyuni chingali,
nga kumuyekhe khu nyanja,
chinyuni echo chakwa akari we kambi,
chaba buli abuundu amaeema kabwe.
Khwako babaandu abo balia mala bekura,
Wele aabaelesia nisio benya.
Ne kakhali kumwekho kwabwe ne kukhawa tawe,
biakhulia ne bisiili mu saya chabwe,
Wele abaambila lirima,
mala eera ba baaba be kamaani,
ne khumalao baseecha ba Isiraeli balayi.
Kakhaba kario bachiililila khukhola bubwoni,
akhaba Wele ne akhola ke khuukia se bamusuubila tawe.
Khwako akhola bulamu bwabwe bwaba bubwimbi,
ne lifwa liabatundubikha.
Buli nga eera balala khu nibo,
babaandi boosi bamukobolela,
bekanila ne khumusaaya lukali.
Bakhebulila bali Wele aaba lulwanda lwabwe,
bali owe Angaaki Lukali acha khubasikula.
Ne kakhali kamakhuwa kabwe koosi kaba ke bubeeyi,
se balomakho ka ng'ali tawe.
se baloonda endakaano yabwe ne Wele tawe.
Ne kakhali Wele akholela babaandu bewe siisa.
Aababeela bubwoni bwabwe,
ne se aababunia tawe.
Biise bikali ekayila lirima liewe,
ne khukhwefwiilisia mu bukhalafu bwewe.
Akhebulila ali abo bali babaandu busa,
mu siangalaamwe,
biise bikali babeelesia Wele!
Bakholela Wele bureengu mu siangalaamwe khukhwola khenga
ne khumukhola abiyililwe mu sichiimi omwo!
Bara Wele mu makhako kamakhabi kamakali,
Babeelesia Omutakatifu owa Isiraeli oyo.
Se bakhebulila bunyali bwewe,
namwe endaalo niyo abasikulila khukhwama khu basiku babwe tawe,
Se bakhebulila endaalo niyo akhola ke khuukia mu Misiri,
ne kamaya niko akhola mu ngoongo cha Soani tawe.
mala Bamisiri bataamba kameechi ke khunywa.
ne chikhele chonakaka kimikuunda kiabwe.
ne khukhwonakaka kimikuunda kiabwe.
ne kimikhuyu kiabwe ne bunyifu bukali.
Areera kamaarara kera chikhaafu chabwe,
ne kiminyele kiabwe kiapwa ne chimbeni.
Aabachuunia lukali mu khwekesia lirima ne bukhalafu bwewe,
nibio bibiabareerera lifwa.
Se efwiilisia mu lirima liewe,
namwe alekha khubeera tawe.
ne khubabisilia mu siangalaamwe.
ne kakhali enyanja yaminya basiku babwe.
khu sikulu nisio anyoola khu maani kewe.
abaelesia kamaloba ke chikholo,
ne khuelesia Baisiraeli chinju che chikholo.
ne se baria kamalaka kewe tawe,
ne kakhali bakaloba ne khuba ne sileka nga bakuuka babwe,
baba nga buyiingo butiembukha,
se beyikinwa tawe.
Baambia Wele lirima nende abuundu aabwe niio be bubeeyi,
lundi bamukhalasia ne bifwaani biabwe.
Wele nga abona elio aambwa lirima,
khwako alobela babaandu bewe elala.
mu lukoba nilwo amenyanga akari wefwe.
simanyisio sie bunyali ne luyali lwewe.
Aba ne lirima khu baandu bewe omwene mala alekha,
basiku babwe babeera.
Basoleeli beerwa ne bali mwiie,
ne bakhaana se baba nende nibo bachakho mwilia tawe.
Basaayi babwe bafwa khulwe sisiayuumba,
ne banamulekhwa babwe se bafukiililwa khusooma tawe.
Ekhumaliilikha omwami enyokha oli owaama mwilo,
aaba nga omuseecha owe kamaani owetikita khulwe ndali.
Atimania basiku bewe,
aabaambia chisoni cha buli lwoosi.
Aaloba enju eya Yosefu,
se aarobora ekholo eya Efuraimu tawe,
ne kakhali aarobora ekholo eya Yuda,
sikulu sia Sayuni nisio asiima.
Ombakha Lukaangu lwewe nga lukoba lwewe luli mwikulu,
alukhola lwemela elala biise bioosi nga sibala sisiene.
aamurusia mu maayilwe,
niio ayaanga kiminyele kie bibiaayo,
mala amukhola aaba omwami owa Isiraeli,
omwaayi owe babaandu ba Wele.
Daudi abaliinda ne mu khwerusia
ne khubemeelela ne busicha.

Banyaalutisie lukaangu lwowo lutakatifu,
ne khukhola Yerusalemu khuba likuunda.
Balekhela chingosia kimilaambo kie babaandu bowo,
chisaang'i chilie kimilaambo kie bakholi bowo.
Bachukha sifuki sie babaandu bowo nga kameechi,
kamafuki keekha nga kameechi mu Yerusalemu lwoosi,
ne se abao owasikala khusiikha bafu tawe.
Chikholo chichakhubotookhelela efwe chikhukhoma efwe,
bachakha ne khukhuseya efwe.
Ee Wele Omunyali Owa Bioosi, khukhwola siise siina? Olaba ne lirima buli lwoosi?
Bukhalafu bwe libuba liowo bulaburukha nga kumulilo?
Ra lirima liowo khu kholo chikhakhusaayanga ewe tawe,
khu baandu bakhakhusabanga ewe tawe,
ne khu baandu be bubwami,
bukhakhusaaya ewe tawe!
Sikila beerire babaandu bowo,
babunisie sibala siowo.
Okhakhuukuuma efwe khulwe bubwoni bwe bakuuka befwe tawe.
Nono khukholele efwe siisa,
khwatibiisie lilieyikina liefwe lioosi.
Ee Wele, khulwe lukoosi lwowo wamwene,
khuyeete ne khukhuonia efwe,
khusikule efwe mala okhubeele bubwoni bwefwe.
Siina sikila chikholo chikhureebe efwe chili,
“Wele wenywe ali waena?”
Lekha efwe khubone ne oukuuma chikholo
khulwe khuchukha sifuki sie bakholi bowo.
Ulila lilila lie baboe,
ne khu bunyali bwowo bukali,
elesia bulekhuule abo babakhalakilwa lifwa.
Omwami, ruungia chikholo chichiindi kamakhabi kamakali,
khulwe bukhomo bwoosi nibwo bareere khwiwe.
Nio efwe, babaandu bowo, kamakheese kowo,
khulikhupila ewe orio buli lwoosi,
ne khukhufumia ewe biise bibiicha bioosi.

ewe owimelelanga babaandu ba Yosefu nga omwaayi.
Ewe oli khu ndebe eye bubwami khu kerubi, yekesia bunyali bwowo,
ebweeni we chikholo cha Efuraimu, Benjamini ne Manase!
Yekesia kamaani kowo mala wiche okhuonie efwe!
Ee Wele, khwisieo khube nga khwaba!
Khukholele efwe siisa,
ne khulaona!
Ee Wele Omunyali Owa Bioosi owe bunyali,
olasinyikhwa ne kamasaba ke babaandu bowo khukhwola siise siina?
Ewe wakhuelesie efwe sibeela khulie,
wakhuelesie kamasika kamakali khunywe.
Ewe walekha chikholo chichakhubotookhelesia chapana khulwe khunyoola sibala siefwe,
basiku befwe bakhukhoma efwe.
Wele Owe Bunyali Bwoosi, khwisieo khube nga khwaba!
Khukholele efwe siisa, ne khulaona!
Warusia babaandu bowo e Misiri,
waoona babaandu Be Chikholo chichiindi,
ne khulekhela babaandu bowo sibala siacho.
Nga watimania chikholo chichiindi,
babaandu bowo beela mu sibala esio,
ne khumalatana mu sibala esio sioosi.
Babaandu bowo bamenya mu sibala sioosi,
khukhwa ebunaswa mu bikulu bia Lebanoni khukhwola siafubo.
Babalaaya sibala esio,
khukhwama khu nyanja eya Mediterenia,
khukhwola khu luuchi lwa Efurati.
Wele owe bunyali, siina sikila ne walekha basiku bebwaakala sibala sie Baisiraeli?
Nono Be Chikholo chichiindi becha mu sibala esio,
khukhwiba ne khukwonakaka.
Basitula lukali nga chingurwe che mundaa,
ne khusionakaka nga chisaang'i.
Wele Owe Bunyali Bwoosi, yiicha niio khuli!
Ne oli mwikulu lola asi okhubone efwe,
yiicha mala osikule babaandu bowo!
Yiicha mala osikule babaandu bowo,
nibo wareera ne khubakhola baaba,
ekholo eye kamaani.
Basiku befwe baremakake ne khukhwosia sibala siefwe,
mwirima liowo baukuume mala obabunie!
Lekhao babaandu nibo warobora mala obaliinde,
ekholo niyo wakhola yaaba eye kamaani lukali.
Se khulibakho bareengu khwiwe lundi,
khuelesie efwe bulamu ne khulikhufumia ewe.
Wele owe bunyali, khwisieo khube nga khwaba,
khukholele efwe siisa, ne khulaona.

Yimbila Wele omuliindi wefwe khulwe khoyo,
yimba efuma khu Wele owa Yakobo!
Yimba lulwimbo ne khu khupa chitamburini,
khupa kamatuungu ne biilili bulayi.
kumwesi ne kubalukha lundi ne kuangaale.
Lino lili lilaka mu Isiraeli,
lilaka khukhwama khu Wele owa Yakobo.
Aelesia lilaka lino khu baandu ba Isiraeli
nga aaba ne ebwaakala sibala sia Misiri.
“Narusia busiro khu mabeka kenywe,
ne khubarusia enywe khu milimo kimiandalafu.
mala namusikula enywe.
Namukhaka enywe asebele cha Meriba.
Baandu base, ulila engaani yase,
Isiraeli, nenya muulile kakaase!
mukhenanilakho wele okundi tawe.
Ese ndi Wele Omunyali Owa Bioosi, Wele wenywe,
owabarusia enywe e Misiri,
yasama, ne ndaliisia enywe,
“Ne kakhali babaandu base se baulila kakaase tawe,
Isiraeli se baba barekerefu khwise tawe.
Khwako nabalekha bachiililila khukhola sileka,
ne khukhola kosi kosi niko benya.
Nenya babaandu base baulile kakaase,
nenya babe barekerefu khwise!
Nakhaulile khangu basiku babwe,
ne khuukuuma basiku babwe boosi.
Abo bambiila balinjinamila ese,
siiukuumo siabwe siliba sia buli lwoosi.
Ne kakhali nakhamuliisiisie enywe ne ngaanu endayi mu choosi,
nakhamwikuusie enywe ne bubuukhi bwe mu lwanda.”

Wele emeelela kumuse kwe mwikulu,
arusia bukhalaki mu siikhasio sie bawele ali,
“Mukhoya mulekhe bukhalaki bukhali ng'ali tawe,
mukhaba ne ekitombooli eye khuyeeta babooni tawe!
Kholela bung'ali babanani ne bafuubi,
yeeta bataambi nende bakhenyalila tawe.
Onia batekhele ne babanani,
basikule khukhwama mu bunyali bwe babooni.”
Se bali ne bukesi namwe limanya tawe,
babubukila mu siilima sie bubwoni,
kimisiingi kie bung'ali kioosi kiesiikha.
mweesi muli babaana boyo owe Angaaki Lukali,
kakhaba kario mukhafwe nga babaandu,
bulamu bwenywe buliwao nga bwo muruki yesi yesi.”
Ee Wele, yiicha, mala oruke sibala,
chikholo choosi chili chichowo.

Ee Wele, okhasila busa tawe,
okheoleelesia busa tawe, okhanyira busa tawe!
Lola! Basiku bowo benyosie sisiayuumba,
ne babakhubiila ewe bakhukholela ewe bureengu.
Bakwangwaana mu bwikisi khukholela babaandu bowo kamabi,
bakwangwaana khukhola kamabi khu baandu nibo ewe oliindanga.
Baloma bali, “Yiicha, lekha khumaleo sibala siabwe,
lisina lia Isiraeli likhakhebulilwakho lundi tawe.”
Bakwangwaana khukhola lirekekha liabwe,
ne khukhola buambaani khulwe khukhola kamabi khwiwe,
babaandu ba Edomu ne Baisimaeli,
babaandu ba Moabu ne Bahakari,
babaandu ba Kebali, Amoni ne Ameleki,
ne babaandu ba Filisiti ne Tiro.
Baashuru bosi baambanile nabo,
nga bayeeti be kamaani be Baamoni ne Bamoabu, lisaaye lia Lutu.
ne khu Sisera ne Yabini a luuchi lwa Kishoni,
Wabaula ne bali a Endori,
ne kimilaambo kiabwe kiabolela asi.
Ula baruki babwe boosi nga waula omwami Sebari ne Salimuna,
babaloma bali, “Lekha khubukule kamaloba
ka Wele kabe kakeefwe.”
Ee Wele, batamuusie nga lutamuusi,
ne likhuuchi ne liyilwa ne mbeo.
Batimanie nga kumulilo ne kwosia kumusiru
nga kumulilo ne kwosia chingulu,
batimanie ne mbembeesi yowo,
ne khubariisia ne ekhuungu yowo.
Ee Wele Omunyali Owa Bioosi, baambie chisoni
mala obakhole babone bunyali bwowo.
Lekha baambwe chisoni ne khuriisibwa buli lwoosi,
lekha babunile mwifwolobia.
Lekha bamanye bali ewe weng'ene niwe Wele Omunyali Owa Bioosi,
oli owe Angaaki Lukali khu sibala sioosi.

Omwami Owe Banamae,
nasiima Lukaangu lwowo lukali!
Nikoomba khubaamo!
Nikoomba khuuba mu Lukaangu lwa Wele Omunyali Owa Bioosi.
Fumia khulwe khoyo Wele omenyile mindali ne kumwoyo kwange kwoosi.
Omwami Owe Banamae, Omwami wase, lundi Wele wase,
akhaba nandolia chombakhe siswi,
ne opicho chili ne niio chimenya,
chilekhanga kamaana kaacho embi nende alutare yowo.
Abo bamenyile mu lukaangu lwowo bali basangaafu lukali,
buli lwoosi beemba khu khufumia ewe.
Abo banyoola kamaani kabwe khwiwe bali basangaafu lukali,
babekoomba khucha khu sikulu sia Sayuni.
Litooma litakhamo kameechi lia Baka,
liekela abuundu we chisebele ne babiriramo,
efula eye khunyoa yechusiamo kamatiisi.
Bachiililila khunyoola kamaani ne balikho bacha,
balabona Wele owe bawele mu Sayuni.
Ee Wele Omunyali Owa Bioosi ulila lisaba liase,
Ee Wele owa Yakobo, rekeeresia.
Ee Wele, biita chikhabi khu mwami wefwe,
omwami niye ewe oroboore.
Khuba mu lukaangu lwowo endaalo ndala,
khukhila chindaalo eelefu ndala abuundu aandi osi osi,
Nabulayi nema a silibwa we nju eya Wele wase,
khukhila khumenya mu nju che babooni.
Wele Omunyali Owa Bioosi ali omuliindi wefwe lundi omwami owe luyali,
akhubiita efwe chikhabi che siisa ne lukoosi.
Se emananga abo bakhola ke buluungi
sisiindu silayi siosi siosi tawe.
Omwami Owe Banamae,
babeyikina mwiwe bali basangaafu lukali.

Wele Omunyali Owa Bioosi, wabeele ne siisa khu sibala siowo,
waindiaaasia Isiraeli lundi.
Ewe wabeela babaandu bowo bubwoni bwabwe,
ne khubarusiakho bumayaanu bwabwe bwoosi.
Ewe walekha khubakhalalila,
wakayila lirima liowo likali.
Ee Wele omuonia wefwe, khukhole efwe khube lundi nga khwaba,
mala olekhe khu khubonela efwe bubi!
Olakhuambila efwe lirima buli lwoosi?
Lirima liowo se liliwa tawe?
Khukhole khube ne kamaani lundi,
ne efwe, babaandu bowo khulakhufumia ewe.
Ee Wele Omunyali Owa Bioosi, khwekesie busiime bwowo bukhawa tawe,
ne khu khuelesia efwe buonia bwowo.
Ndikho ndekeeresia niko Wele Omunyali Owa Bioosi aloma,
alikho alakiilisia kumuleembe khwifwe, babaandu bewe omwene,
aaba bali se khukalukhila bumayaanu bwefwe tawe.
Ng'ali buonia bwewe bwoleele abo bamuria niye,
nio luyali lube mu sibala siefwe.
Busiime bukhawa tawe ne bubweyikinwa biliakaanana,
buluungi ne kumuleembe biliekwayilana.
Busuubilifu bwo mundu buliama khu sibala buniine mu ngaaki,
ne buluungi bwa Wele buliama mwikulu bwiikhe asi.
Wele Omunyali Owa Bioosi alikhola efwe khuindiaale,
ne kamaloba kefwe kalibaamo bibiaamo bikali.
Buluungi buliba ebweeni wa Wele Omunyali Owa Bioosi,
ne bumurekekhera engila.

Wele Omunyali Owa Bioosi, ndekeeresie mala unjeete,
sikila ese ndi omutaambi lundi omubanani.
Mbonie khukhwama mwifwa, sikila ndi omurekeerefu khwiwe,
mbonie, sikila ndi omukholi wowo lundi khweyikina ewe.
Ewe oli Wele wase, khwako kholele siisa,
ese khusaaya ewe buli khase.
Ee Omwami, sangaasia omukholi wowo,
sikila lisaba liase likhwolela ewe.
Sikila ewe, ee Omwami oli omulayi lundi,
oli ne busiime bukhawa tawe khwaabo bakhusaba ewe.
Wele Omunyali Owa Bioosi, rekeeresia lisaba liase,
ulila khulila khwase khulwe buyeeti.
Khusabanga ewe mu biise bie butinyu,
sikila ewe unjeetanga ese.
Ee Omwami, Wele okundi se aliio nga ewe tawe,
se aliio na mulala owakhola niko ewe wakhola tawe.
khwako choosi chileekha mala chikhwinamile ne khu khufumia ewe.
Sikila ewe oli omukali lundi okholanga ke khuukia,
ewe weng'ene niye Wele.
Wele Omunyali Owa Bioosi, njeyikie niko wenya ese khole,
ne ndaloonda kakowo mu busuubilifu,
njeyikie khu khukholela ewe mu khwerusia.
Ee Omwami Wele wase, ndikhupila ewe orio kumwoyo kwase kwoosi,
lundi ndikhuelesia ewe luyali buli lwoosi.
Sikila busiime bwowo bukhawa tawe khwise buli bukali,
ewe wasikuule ese ndi siimbi khufwa.
Ee Wele, babaandu be kibonio balikho banjibwaakala,
sipupu sie bakuluumi silikho siikhaka khu khunjira,
babaandu bakhaulila kakowo tawe.
Ne kakhali ee Omwami, ewe oli Wele owe siisa ne busiime,
owe liliefwiilisia buli lwoosi, buli lwoosi owe kumwalaalo ne busuubilwa.
Ndole mala ukholele siisa,
eelesia omukholi wowo kamaani kowo,
mala osikule omwana owo mukholi wowo.
Wele Omunyali Owa Bioosi, njekesie simanyisio sie bulayi bwowo,
abo babambiila ese baliaambwa chisoni,
ne babona bali watinyiliisie ne khu khunjeeta.

Wele Omunyali Owa Bioosi ombakha lukoba lwewe khu sikulu sitakatifu
asiima lukoba lwa Yerusalemu,
khukhila buli abuundu mu Isiraeli.
Lukoba lwa Wele, rekeeresia ke khuukia niko Wele aloma khwiwe ali,
“Ne mbala chikholo chiloondanga kakaase,
ndiraamo Misiri ne Babiloni,
ndibalila mu baandu baamenyile Yerusalemu babaandu ba Filisiti, Tiro ne Kushi
Ne kalilomekha khu Sayuni bali,
“Ekholo yino neyo chaama omwo”;
sikila owe Angaaki Lukali omwene alilwombakha.
Wele Omunyali Owa Bioosi aliaandika kamasina ke chikholo,
ne khuchibalila mu baandu ba Yerusalemu.
Boosi bakhina ne beemba bali,
“Khunyoola kamalayi koosi khukhwama mu Sayuni.”

Ee Wele Omunyali Owa Bioosi, Wele, kumuusi khusaba unjeete,
ndila siilo ebweeni wowo.
Ulila lisaba liase,
rekeeresia lilila liase khulwe buyeeti.
Sikila ese ndi ne butinyu bukali,
mala ndi siimbi khufwa.
Ndi nga abo boosi baali siimbi khufwa,
kamaani kase koosi kambwelemo.
Nanjukhwe mu bafu,
ndi nga babeerwa mu biliindwa biabwe,
nga nibo okhakhebulilakho tawe,
nibo buyeeti bwowo bururirekho.
Ewe wamwaatiile ese khu sibale sie ng'ani,
wamwaatile ese mwiloo lileeyi lie sisiilima sikali.
Busiro bwe lirima liowo buli khwise,
ne bibuli bialio biaminyile nga bibuli bie kameechi.
Ewe wakilile babasiange banjibebee,
ewe wakholile ese nabeele sisiindu sie lisinye ebweeni wabwe.
Nekaliilwe mukari nio khanyala nelukha tawe,
chimoni chase chatofule khulwe buchuuni.
Wele Omunyali Owa Bioosi, khusabanga ewe buli endaalo,
ne khu khusutila ewe kamakhono kase mwisaba.
Okholelanga bafu ke khuukia ku?
Be emakoombe banyala benyokha bakhufumia ewe ku?
Busiime bwowo bukhawa tawe buboolwanga mu ng'ani,
namwe busuubilifu bwe abuundu we lilionakaka ku?
Bikholwa bie khuukia bibonekhanga abuundu we sisiilima,
namwe bulayi bwe mu sibala siaabo babeebililwa khale ku?
Wele Omunyali Owa Bioosi, ese khusabanga ewe buyeeti,
buli mutikhinyi khusaayanga ewe.
Ee Wele Omunyali Owa Bioosi, siina sikila ne umwaata?
Siina sikila ne unjanjuukhe?
Nabeele mu buchuuni bukali khukhwama mu bwana bwase khukhwola ninge fwe,
naweele sio khulwe busiro bwe siiukuumo siowo.
Lirima liowo lili khwise,
lilibwaakala liowo liriisia lilikho limbunia.
Endaalo yoosi bimbotookhelela nga kameechi kakechuule,
banjuunia khukhwamila buli lubeka.
Ewe wakilile basaale base basiime banjanjuukhe,
ne sisiilima siong'ene nisio owasiase.

ndiboola busuubilifu bwowo buli lwoosi.
Sikila busiime bwowo bukhawa tawe buliio buli lwoosi,
busuubilifu bwowo bwekhwiikhao busa nga likulu.
Ewe waloma oli, “Nakholile endakaano yase nomurobore wase,
nechubile Daudi omukholi wase ndi,
ne bubwami bwowo khu selukho choosi.’ ”
Ee Wele Omunyali Owa Bioosi, lekha likulu lifumie ke khuukia kowo,
lifumie busuubilwa bwowo mwibusiana lie batakatifu!
Wele Omunyali Owa Bioosi, se aliio mwikulu oli nga ewe tawe,
mu bibuumbe bie mwikulu se siliio sisiakana nawe tawe.
Oriibwa mu siikhasio sie batakatifu,
boosi bakhureengera ewe.
Omwami Owe Banamae, se aliio owe bunyali nga ewe tawe,
Ee Wele Omunyali Owa Bioosi, ewe omusuubilifu mu biindu bioosi.
Ewe oula enyanja eye bibuli,
bibuli biayo ne binyokha obiyeesia.
Ewe watubundulaka ling'u Rahabu
waula basiku bowo khulwe kamaani kowo.
Likulu liowo, sibala sioosi sisiowo,
waloonga sibala nende buli siindu siilimo.
Ewe wabaang'ana buli sisiindu siili ebunaswa ne buli sisiindu siili ebunafubo,
Sikulu sia Tabori ne sia Herimoni bikhufumia ewe khulwe khoyo.
Bunyali bwowo buli bukali,
kamaani kowo kali ke khuukia.
Buluungi ne bung'ali bili kimisiingi kie ndebe eye bubwami bwowo,
orangiriranga busiime bukhawa tawe ne bubweyikinwa.
Babaandu bakhusaaya ewe ne kimienya,
abo bamenyile mu buwaanga bwe bulayi bwowo!
Bekhoya endaalo yoosi sikila ewe,
lundi bakhufumia ewe khulwe bulayi bwowo.
Okhuelesianga bukhili bukali,
okhukholanga efwe ne khuba bakhili mu busiime bwowo.
Sikila engabo yefwe eli eya Wele Omunyali Owa Bioosi,
Omwami wefwe wo Omutakatifu owa Isiraeli.
Khaale ewe walomalomela mu malola khu mukholi wowo omweyikinwa oli,
“Ese nayeetile omunamae owamanyikhana lukali,
naanile bubwami khuyo niye narobora khukhwama mu baandu.
mu khumuchukhakho kamafura kamatakatifu.
Kamaani kase kalaba naye buli lwoosi,
bunyali bwase bulamukhola abe ne kamaani.
Basiku se balimukhila tawe,
babooni se balimuula tawe.
Ese khape basiku bewe,
ne khubunia buli mundu omubiila niye.
Bubweyikinwa ne busiime bwase bukhawa bucha khuba ne naye,
ne khubirira mwise bunyali bwewe bulatasikha.
Ndikho nja khubalaayia bubwami bwewe,
khukhwama khu nyanja eya Mediterenia khukhwola khu luuchi lwa Efurati.
Daudi akhamboolele ese ali,
‘Ewe oli Paapa wase lundi Wele wase,
ewe oli Lulwanda lwe buonia bwase.’
omwami owe Angaaki Lukali khukhila be mu sibala boosi.
Ndimukholela niko namulaka niye biise bioosi,
ne ndakaano yase naye elibao buli lwoosi.
Lisaaye liewe lie bubwami lilibao biise bioosi,
omundu owe lisaaye liewe aliba omwami.
Ne kakhali kaaba bali lisaaye liewe lilekha lilaka liase,
ne khuloba khuliloonda,
ne bakhaulila niko mbaboolela tawe,
ne khulekha khuloonda kamalaka kase,
nio ndibaukuuma khulwe bubwoni bwabwe,
ndibapa khulwe bumayaanu bwabwe.
Ne kakhali se ndilekha khusiima Daudi,
namwe khilwe khumukholela niye niko namulaka tawe.
Se ndifuna endakaano yase,
namwe ngalukhasie likhuwa nilio naloma tawe.
Nechubile lulala lwong'ene khubirira mwisina liase litakatifu ndi,
se ndibea Daudi tawe.
Aliba ne lisaaye buli lwoosi,
lundi ndiliinda bubwami bwewe bubeeo biise bioosi.
Bulibaao biise bioosi nga kumwesi,
kuli nga omuloli omusuubilwa angaaki mwikulu.”
Ne kakhali ewe waambiile omwami omurobore wowo lirima,
ewe wamwanjuukhe lundi wamulobile niye.
Ewe wekaanile endakaano niyo wakhola no mukholi wowo,
ewe wapile asi ekuutwa yewe eye bubwami.
Ewe watechuule kamasiisi ke lukoba lwewe,
ne khukhwonakaka chingoba chewe che bubwilukhilo.
Babirirao boosi beeba kimiaandu kiewe,
bachirani bewe boosi bamuchekheelela.
Ewe waelesie basiku bewe bukhili,
wasangaasiisie basiku bewe boosi.
Ewe wafusiisie bulwaani bwewe bufu,
ne khumulekha aulwe mwiie.
Ewe wamunuulile esiimbo
ne khu khuupa asi bubwami bwewe.
Ewe wamukholile akofuule biise biewe ne bisiili,
ne khumuambia chisoni chingali.
Ee Wele Omunyali Owa Bioosi, khukhwola siise siina? Olakhwanjukha efwe buli lwoosi?
Lirima liowo lilaburukha nga kumulilo khukhwola siise siina?
Khebulile nga bulamu bwase buli bubwimbi,
khebulila nga wakhuloonga efwe fweesi khuba babaandu busa!
Naanu onyala amenya mala aaloba khufwa?
Omundu anyala ariena ebacha lifwa?
Omwami, busiime bwowo bukhawa tawe bubwama khale,
nibwo ewe walaka Daudi mu busuubilifu bwowo buli waena?
Okhebilila nga nilwo ese omukholi wowo khomwa tawe,
nga nilwo ese nekhaliilikhila bukhomo bwe babaandu
Ee Wele Omunyali Owa Bioosi, basiku bowo bakhoma omwami omurobore wowo!
Buli niio acha bamukhoma.
Wele Omunyali Owa Bioosi afume buli lwoosi!
Amina Amina.

Omwami, ewe wabeele bumenyo bwefwe,
mu selukho choosi.
Ne okhabaang'ana chingulu nwamwe waraao sibala tawe,
ewe waba Wele khukhwama mindali,
lundi oliba Wele buli lwoosi.
Ewe oboolela omundu ekaluukhasie abe nga aaba,
omukaluukhasia naaba lipukhuulu lundi.
kili nga likolooba libirire khale,
nga siise sikeekhe mu silo.
Ewe orusiangao babaandu, bali nga kamarooro,
bali nga bunyaasi businina mu mutikhinyi,
mu mutikhinyi, bumela ne khu khula,
ekolooba buniala ne khukhwooma.
Lirima liowo likhubunia efwe,
burafu bwowo bukhuriisia efwe.
Wareere bubwoni bwefwe ebweeni wowo,
wareere bubwoni bwefwe bwe mu bwikisi abuundu niio obubona.
Bulamu bwefwe buwa khangu khulwe lirima liowo,
buwao khangu nga kumuuya.
Khuli ne kimiiko kamakhumi saba kong'ene,
ne kaaba bali khuli ne kamaani, kimiiko kamakhumi munaane,
kakhaba kario, kikhureerera efwe butinyu ne bubeeleli bwong'ene,
bulamu buwa khangu, ne se khubao tawe.
Naanu niye bunyali bwe lirima liowo bwabaakho?
Naanu omanyile buuri nibwo bukhalafu bwowo bunyala bwareera?
Khwekesie bubwimbi bwe bulamu bwefwe,
nio khube ne limanya.
Lirima liowo lilachiililila khukhwola siise siina?
Ee Wele Omunyali Owa Bioosi, kholela siisa bakholi bowo!
Khwikisie efwe mu mutikhinyi ne busiime bwowo bukhawa tawe,
nio khwekhoye ne khusangaala chindaalo chefwe choosi.
Nono khuelesie chindaalo che busangaafu chingali chicholaana,
ne bubeeleli nibwo ewe wakhuelesia mu miiko kioosi kie butinyu bwefwe.
Lekha bikholwa biowo bibibonekhele bakholi bowo,
ne bunyali bwowo bwe luyali khu baana babwe.
Lekha kumwalaalo kwa Wele Omunyali Owa Bioosi Wele wefwe kube khwifwe,
mala okhunyalile kimilimo kie kamakhono kefwe,
ng'ali, okhunyalile kimilimo kie kamakhono kefwe.

Oyo owilukhila mu Wele owe Angaaki Lukali khulwe buliindi,
oyo orama mu buliindi bwo munyali owa bioosi,
anyala aboolela Wele ali,
“Ewe oli bubwilukhilo ne buliindi bwase.
Ewe oli Wele wase, ese khweyikina ewe.”
Alakhusikula ewe khukhwama mu mireko kikhabonekha tawe,
ne bulwaale bubwiira.
Alakhubiimba ewe ne chindaa chewe,
olanyoola buliindi khukhwama khu niye,
busuubilifu bwewe bulakhuteecha ne khu khuliinda ewe.
Okhenaana khuria kimireko kiosi kiosi siilo,
namwe kamatinyu kakhukwakho kumuusi,
namwe lufu lurakikha mu siilima,
namwe bubi bubwira kumuusi tawe.
Babaandu eelefu ndala bakhakwa alubafu lwowo,
chielefu ekhumi bakhakwa kumukhono,
kwowo kumuseecha, butinyu se bukhakhwolele ewe tawe.
Olilola mala obone nga babooni baukuumwa.
Ewe wakholile Wele bubwilukhilo bwowo
owe Angaaki Lukali khuba omuliindi wowo.
Khwako butinyu bwosi bwosi se bulikwa khwiwe tawe,
sisiayuumba se siliba embi niio omenyile tawe.
khu khuliinda ewe buli niyo ewe ocha.
okhakhola orio wetuya khwibaale tawe.
okhatubuundule chitalang'i ne kimiremu.
Wele aloma ali, “Ndaonia abo babasiima ese,
ne khuliinda bamanya bali ese ndi Wele Omunyali Owa Bioosi.
Ne basaba, ese khabayeete,
ese khabe nabo ne bali mu butinyu.
Khabasikule ne khubaelesia lukoosi.
Ndibaelesia kumuruuru kwe khumenya lukali,
ndibaonia.”

Buli bulayi khu khupila orio Wele Omunyali Owa Bioosi,
khu khufumia ewe, ee ewe owe Angaaki Lukali.
Khuboola busiime bwowo bukhawa tawe mu mutikhinyi,
ne busuubilwa bwowo siilo,
ne chinyimbo che biilili,
ne kumumilo kwe lituungu.
Ee Wele Omunyali Owa Bioosi, kimilimo kiowo kie bunyali kiasangaasiisie ese,
niimba khulwe khoyo sikila niko ewe okholile.
Ee Wele Omunyali Owa Bioosi, kimilimo kiowo kili kie bunyali bukali!
Kamebaasio kowo kali kamasiro lukali khwifwe.
Omulendaafu se amanya kano tawe,
ne omusilu naye se akaulila tawe,
babooni banyala basisina nga enyoonyi,
abo bakhola kamabi banyala baindiaala,
kakhaba kario balibunisibwa elala,
sikila ewe, Wele Omunyali Owa Bioosi,
oli owe Angaaki buli lwoosi.
Efwe khumanyile khuli basiku bowo bakhafwe,
lundi khuli babooni boosi bakhaulwe.
Ewe wakholile ese nabeele ne kamaani kamakali nga ke mboongo,
wambiitile ese chikhabi che busangaafu.
Naboone basiku base ne baulwa,
lundi nauliile bililo bie babooni.
Baluungi baliba bulayi nga kimikheendu,
mala bakhule bulayi nga kimitarakwa kia Lebanoni.
Bali nga kimirongooro kikiabiaalwa munju eya Wele Omunyali Owa Bioosi,
nga kimirongooro kimela bulayi mu Lukaangu lwa Wele wefwe,
bali nga kimirongooro kichiililila khukhwama
kamatuunda, akhaba ne kiangaale lukali,
mala kili ne kamaani lundi kikhula bulayi buli lwoosi.
Lino liekesia lili Wele Omunyali Owa Bioosi ali owe bung'ali,
ali lulwanda lwase, ne mu niye buukhali buluungi se bumulikhoomo tawe.

Wele Omunyali Owa Bioosi amiia, efwarire luyali,
Omwami efwarire, esayile kamaani.
Ng'ali sibala siliio busa, se siliesisiikha tawe,
endebe yowo eye bubwami yabao khukhwama khale,
ewe oliio khukhwama mindali.
Ee Wele Omunyali Owa Bioosi, chisiba che nyanja chioloola,
chioloola ne khukhwatulukha.
Wele Omunyali Owa Bioosi aruka ne bunyali bukali mwikulu,
bukali khukhila khukhwatulukha khwe nyanja,
bukali khukhila bibuli bie nyanja.
Wele Omunyali Owa Bioosi, kamalaka kowo kali ka mindali,
ne lukaangu lwowo ng'ali luli lutakatifu buli lwoosi.

Ee Wele Omunyali Owa Bioosi, ewe oli Wele oukuumanga,
yekesia lirima liowo!
Ewe oli omukhalaki owe babaandu boosi,
yinyokha mala okholele be sileka,
niko benyekha bakholelwe!
Babooni bachiililila khu sangaala khukhwola siise siina?
Wele Omunyali Owa Bioosi, bachiililila khukhwola siise siina?
Babi balachiililila khukhola sileka,
ne khukhwebonia khulwe kamabi kabwe khukhwola siise siina?
Wele Omunyali Owa Bioosi, babi baapa babaandu bowo,
baapia siibi abo baali babowo.
Beera banamulekhwa ne bafuubi,
beera ne kamaani bakwa.
Baloma bali, “Wele Omunyali Owa Bioosi se akhubonanga efwe tawe,
Wele owa Isiraeli se amanyanga tawe.”
Baandu base, mwamile muriena mwaba basilu balendaafu murio?
Khukhwola liina nio mumanye?
Wele aaloonga kamaru kefwe, se anyala aulila tawe ku?
Aaloonga chimoni chefwe, se anyala abona tawe ku?
Arafwiranga chikholo, se anyala achiukuuma tawe?
Niye Omwekesi owe babaandu boosi, se alikho ne bukesi tawe?
amanyile nga kamebaasio kabwe kali ke busilu.
Wele Omunyali Owa Bioosi, omundu niye ewe okaambila ali ne busangaafu,
oyo niye ewe weyikia kamalaka kowo!
Omuelesianga siuluukho khukhwama mu ndaalo che butinyu,
khukhwola nga ne oukuuma babooni.
Wele Omunyali Owa Bioosi se alilekha babaandu bewe tawe,
se alianjukha abo bali babewe tawe.
Bung'ali bucha khukholekha mu chikoti lundi,
ne babaandu baluungi boosi balibufukiilila.
Naanu owanjeeta khu khupana ne babooni?
Naanu owaba lubeka lwase khu khupana ne babi?
Abaanga Wele Omunyali Owa Bioosi se aanjeeta tawe,
andi ese nacha khale emakoombe.
Naloma ndi, “Ndikho ngwa asi,”
ne kakhali ee Wele Omunyali Owa Bioosi, busiime bwowo bukhawa tawe bwandiila.
Kumwoyo kwase ne kweendekhelela lukali,
liioleelesia liowo lisangaasia.
Baruki be bubwoni babukula kamabi ne bakarao khubirira mu malaka banyala baambaana nawe ku?
Balecha alala khubunia baluungi,
ne khukhalakila lifwa khwaabo bakhali ne bubi tawe.
Ne kakhali Wele Omunyali Owa Bioosi abeele lukoba lwase lusire,
lundi ali Wele wase,
niye ali lulwanda lwase lwe bubwilukhilo.
Alibaukuuma ne khubabunia khulwe bubwoni bwabwe,
Wele Omunyali Owa Bioosi, Wele wefwe alibabunia.

Yiicha, lekha khwimbile Wele Omunyali Owa Bioosi!
Lekha khukhole luyoka lwe khoyo khuyo ooli lulwanda lwe buonia bwefwe!
Lekha khuche niio ali khumupila orio,
ne khwimba chinyimbo che khoyo mu khufumia.
Sikila Wele Omunyali Owa Bioosi ali Wele owe bunyali,
Omwami owe bunyali khu bawele boosi.
Arukanga sibala sioosi,
khukhwama asi mu mabina khukhwola khu ngulu chindeeyi lukali.
Aruka enyanja niyo aaloonga,
sibala siosi, nisio niye omwene aaloonga.
Yiicha, lekha khwumwinamile ne khumusaaya niye,
lekha khusikame ebweeni wa Wele Omunyali Owa Bioosi,
owakhubuumba efwe!
ne efwe khuli babaandu nibo aliindanga,
lundi khuli busa nga kamakheese ne niye omwaayi,
luno ulila niko aloma,
nga khu ndaalo eyo ne bali Masa mu siangalaamwe tawe.
Ebweeneyo, bakhaka ese ne khu khungela,
akhaba ne baba ne baboone niko nabakholela.
Nasinyikhwa ne babaandu abo khu miiko kamakhumi kane.
Naloma ndi, ‘Bali ne sileka lukali!
Baloba khuloonda kamalaka kase.’
‘Se mulicha mu sibala nisio andi,
ndibaeleseliamo enywe sie siuluukho tawe.’ ”

Yimbila Wele Omunyali Owa Bioosi lulwimbo lukeni!
Yimbila Wele Omunyali Owa Bioosi, babaandu boosi mu sibala!
Yimbila Wele Omunyali Owa Bioosi ne khumufumia!
Boola buli endaalo burume bulayi muli Wele akhuonisie efwe.
Boola luyali lwewe mu kholo,
bikholwa biewe bie khuukia mu kholo choosi!
Wele Omunyali Owa Bioosi ali omukali ne akhoya aebwa efuma lukali,
akhoya aebwa luyali lukali khukhila bawele boosi.
Sikila bawele Be Chikholo boosi bali bifwaani busa,
ne kakhali Wele Omunyali Owa Bioosi aabaang'ana likulu.
Wele ali ne luyali ne bunyali,
bunyali ne bulayi bili mu lukaangu lwewe.
fumia luyali ne bunyali bwewe.
Fumia lisina lie luyali lia Wele Omunyali Owa Bioosi,
reera siianwa mala mwiche mu lukaangu lwewe.
Yinamila oyo oli Omutakatifu ne abonekha,
baandu be sibala mweesi, ba ne liria ebweeni wewe.
Boolela chikholo choosi muli, “Wele Omunyali Owa Bioosi niye omwami!
Sibala siekhwikhileo ne se sinyala siesisiikha tawe,
alikhalakila chikholo mu bung'ali.”
Lekha likulu lisangaale, lundi lekha sibala siekhoye,
lekha enyanja efumie nende bioosi bibiechulamo,
Lekha kamaloba kekhoye, nende buli siindu silimo!
Nio kimirongooro kie mundaa kioosi kiliimba khulwe khoyo,
ebweeni wa Wele Omunyali Owa Bioosi, sikila alikho echa,
sikila alikho echa khukhalakila sibala.
Alikhalakila sibala mu buluungi,
ne chikholo mu bung'ali bwewe.

Wele Omunyali Owa Bioosi amiia, lekha sibala siekhoye,
lekha bibala bikali bili khu nyanja bisangaale!
Kamafuumbi ne sisiilima sikali biamubotookheleele,
aruka mu buluungi ne bung'ali.
Wele aruma kumulilo kwewe ebweeni wewe,
ne khukhwosia basiku bamubotookheleele.
Chimbeni chewe chikhosia sibala,
sibala sibona chimbeni echo mala siterema.
Bikulu binakulukha nga embula ebweeni wa Wele Omunyali Owa Bioosi,
ebweeni wo Mwami owe sibala sioosi.
Likulu liekesia buluungi bwewe,
ne chikholo choosi chibona luyali lwewe.
Basaayanga bifwaani boosi baambwa chisoni,
abo babebonia khulwe bifwaani bitaamba bukhala,
bawele Be Chikholo boosi bamwinamila niye.
Ee Wele Omunyali Owa Bioosi, babaandu ba Sayuni basangaalile,
ne chingoba che mu sibala sia Yuda chekhoya sikila bukhalaki bwowo.
Ee Wele Omunyali Owa Bioosi, sikila ewe oli owe angaaki,
lukali khu sibala sioosi,
ewe oli ne luyali lukali khukhila bawele boosi.
Wele Omunyali Owa Bioosi asiima abo bababiila bubwoni,
aliindanga bulamu bwe batakatifu bewe,
abasikula khukhwama mu bunyali bwe babooni.
Buwaanga buli khu baluungi,
ne busangaafu khu balayi.
Enywe mweesi muli baluungi sangaala sikila niko Wele Omunyali Owa Bioosi akholile.
Khebulila niko Wele Omutakatifu akholile,
lundi mu mupile niye orio.

Yimbila Wele Omunyali Owa Bioosi lulwimbo lukeni,
akholile kamakhuwa ke khuukia!
Aanyoolile bukhili khulwe bunyali ne kamaani kewe kamatakatifu.
Wele Omunyali Owa Bioosi ekesie bukhili bwewe,
aakhola bunyali bwe buonia bwewe bwamanyikhana khu baandu Be Chikholo.
Akhebulile busiime bwewe bukhawa tawe ne busuubilwa bwewe khu kholo eya Isiraeli.
Babaandu be chimbeka choosi che sibala baboone bukhili bwa Wele wefwe.
Babaandu be sibala mweesi, yimbila Wele Omunyali Owa Bioosi khulwe khoyo,
fumia Wele Omunyali Owa Bioosi mu mienya ne luyoka lwe khoyo!
Yimba khufumia Wele Omunyali Owa Bioosi!
Khupa bukhino bwe kamatuungu!
Khupa chikhoombi ne chinjika,
mala mupile Wele Omunyali Owa Bioosi, Omwami wefwe luyoka lwe khoyo.
Lekha enyanja efumie, nende bioosi bibiechulamo,
sibala nende abo bamenyilemo!
Lekha chinjichi chifumie,
lekha chingulu chiimbile alala khulwe khoyo,
ebweeni wa Wele Omunyali Owa Bioosi, sikila echa khukhalakila sibala.
Alikhalakila sibala mu buluungi ne chikholo mu bung'ali.

Ekhaale khu ndebe eye bubwami eli khu kerubi,
lekha sibala sie sisiikhe.
Wele Omunyali Owa Bioosi ali owe bunyali mu Sayuni,
ali omukali lukali khu kholo choosi.
Buli mundu alifumia bukali ne lisina liewe lie khuukia.
Niye ali Omutakatifu!
Omwami owe bunyali, ewe wasiima bung'ali,
wareere bung'ali mu Isiraeli,
wareerire buluungi ne bung'ali.
Fumia Wele Omunyali Owa Bioosi, Wele wefwe,
yinaamila Wele ebweeni we ndebe yewe eye bubwami!
Niye ali Omutakatifu!
Musa nende Aruni baba balala khu basaayi bewe,
Samweli yesi aaba mulala khwaabo babamusaayanga,
balilila Wele Omunyali Owa Bioosi mala abayeeta.
baloonda kamalaka niko aabaelesia.
Ee Wele Omunyali Owa Bioosi, Wele wefwe, ewe wayeeta babaandu bowo,
wabekesia oli ewe oli Wele obeelanga babaandu bowo,
kakhaba kario wabaukuuma khulwe bubwoni bwabwe.
Fumia Wele Omunyali Owa Bioosi, Wele wefwe.
Musaaye khu sikulu siewe sitakatifu!
Omwami Wele Omunyali owa Bioosi, Wele wefwe, ali Omutakatifu.

Babaandu be mu sibala mweesi, kholela Wele Omunyali Owa Bioosi luyoka lwe khoyo!
Saaya Wele Omunyali Owa Bioosi ne khoyo,
yiicha ebweeni wewe ne chinyimbo che busangaafu!
Manya muli Wele Omunyali Owa Bioosi ali Wele!
Niye owakhubuumba efwe, ne efwe khuli babewe,
efwe khuli babaandu bewe, kamakheese ke kamaayilwe kewe.
Yingila mu bilibwa bie lukaangu lwewe ne mu mupila orio,
cha khu luuya khwalwo ne fuma.
Khupila Wele orio ne khumufumia.
busiime bwewe bukhawa tawe buliio buli lwoosi,
ne busuubilwa bwewe khu selukho choosi.

Lulwimbo lwase luli khu busuubilwa ne bung'ali,
ne ndakhwimbila ewe ee Wele Omunyali Owa Bioosi.
Liba liase se lilabamo bubi tawe.
Oliicha niio ndi siise siina?
Ndimenya mu buluungi munju yase,
ne se ndifukiilila bibiindu biikhali ne bukhala mu moni chase tawe.
Nabiila bikholwa biabo balekha Wele,
se ndiba mu bulala nabo tawe.
Se ndiba omubacha tawe,
ne se ndiba alala ne bubwoni tawe.
Ndibunia abo baloma ke bubwoni khu mundu okundi,
se ndifukiilila omundu owe kibonio ne sileka tawe.
Ndifukiilila abo baali basuubilifu mu sibala
ne khubalekha bamenye mwichipi liase.
Abo bakhalikho ne bubacha tawe balifukiililwa khu khukholela ese.
Omubeeyi se alimenya mwichipi liase tawe,
omubacha se alimenya niio ndi tawe.
Buli ndaalo ndibunia babooni mu sibala siefwe,
ndirusia babooni khukhwama mu lukoba lwa Wele Omunyali Owa Bioosi.

Ee Wele Omunyali Owa Bioosi, rekeeresia lisaba liase,
mala oulile lilila liase khulwe buyeeti!
Okhakisa bubweni bwowo ne ndi mu butinyu tawe!
Reka liiri liowo khwise,
ndekeeresie mala unjeete bwangu!
Sikila chindaalo che bulamu bwase chiwa bwangu nga liliisi,
ne bikuumba biase biburukha nga kumulilo kwe kumukuba.
Nawechekheleele nga bunyaasi bunialile,
se ndi ne kumwoyo kwe khulia siakhulia tawe.
Khulila khwase khuli khukali,
nabeele kamakuumba busa.
Ndi nga engosia eeli mu sichiimi,
nga kusikhiikhi mu makuunda.
Ngona burengeecha,
ndi nga enyuni eyiiyuuma ne eli khu lusuli lwe nju.
Basiku base bakhoma ese biise bioosi,
abo babanjekha ese bataacha lisina liase khulaama babaandi
Likokhe nilio siakhulia siase,
ne kamasika kase katubaana nende nibio nywa.
Khulwe lirima ne bukhalafu bwowo,
wambukula ese mala wamwaata.
Bulamu bwase buli nga sisiiniini sie ekolooba,
ndikho niaala nga bunyaasi.
Ne kakhali ewe ee Wele Omunyali Owa Bioosi wamiia buli lwoosi,
lisina liowo liliio khu selukho choosi.
Ewe olirakikha khukholela lukoba lwa Sayuni siisa,
sili siise sie khulwaala siise esio sioolile.
Akhaba ne lwonakaakwe,
bakholi bowo balusiima,
akhaba ne luli mwibuna,
balukholela siisa.
Chikholo chiliria Wele Omunyali Owa Bioosi,
ne babaami be khu sibala boosi baliria luyali lwewe.
Sikila Wele Omunyali Owa Bioosi oliombakha Sayuni,
alibonekha mu luyali lwewe.
Akhaulile lisaba liabo babanjuukhwe,
ne se alilekelesia lisaba liabwe tawe.
Lekha kano kaandikilwe chiselukho chichiicha,
nio babaandu bakhebulwa tawe bafumie Wele Omunyali Owa Bioosi.
Wele Omunyali Owa Bioosi aalola asi khukhwama abuundu wewe angaaki atakatifu,
aalola asi khu sibala khukhwama mwikulu.
Aaulila bililo bie baboe,
mala alekhuula abo babakhalakilwa khufwa.
Khwako lisina liewe liliboolwa mu Sayuni,
mala afumisibwe mu Yerusalemu.
Chikholo ne bubwami bwe bibala biliicha alala
ne khusaaya Wele Omunyali Owa Bioosi.
Wele Omunyali Owa Bioosi aamalilemo kamaani ne siili muele,
embiisie bulamu bwase.
Ee Wele, okhandusiao ne siili khusaakhuluwa tawe.
Ee Wele Omunyali Owa Bioosi, oliio buli lwoosi,
lundi waloonga likulu ne kamakhono kowo wamwene.
Ebio biliwao ne kakhali ewe olibao,
bioosi biliwao mala bitaambe bukhala nga engubo ekhale.
Ewe olibimwaata nga chingubo mala biweo.
Ne kakhali ewe orama busa orio,
ne bulamu bwowo se buwa tawe.
Babaana be bakholi bowo balimenya mu muleembe,
ne mu buliindi bwowo, lisaaye liabwe liliba ne kumuleembe.

Ee mwoyo kwase fumia Wele Omunyali Owa Bioosi,
nende biili mwise bioosi, bifumia lisina liewe litakatifu!
Ee mwoyo kwase fumia Wele Omunyali Owa Bioosi,
ne okheebilila bulayi bwewe bwoosi tawe.
Ookhubeelanga bubwoni bwowo bwoosi,
ne khuonia bulwaale bwowo bwoosi.
Ookhusikulanga ewe khukhwama mwifwa,
ne khu khuraakho busiime bwewe buukhawa tawe ne siisa.
Akhwikusianga ne kamalayi mu bulamu bwowo bwoosi,
nio buele bwowo buba ne kamaani lundi nga efuruusi.
Wele Omunyali Owa Bioosi arusia bukhalaki bulayi khwaabo bapapisibwa siibi,
ne khubakholela ke bung'ali.
Eekesia Musa chingila chewe,
ne khulekha Baisiraeli babone bikholwa biewe bie khuukia.
ali kalaa mu khuambwa lirima mala busiime bwewe bukhawa tawe buli bukali.
Se achiililila khurafua busa tawe,
se ali ne lirima buli lwoosi tawe.
Se akhuukuuma efwe nga khukhoyelwa tawe,
namwe akhukholele efwe khuloondekhana nga bubwoni ne bubi bwefwe buli tawe.
Busiime bwa Wele bwa buli lwoosi buli bukali,
khwaabo bamuelesia niye luyali,
nga likulu ne lili angaaki lukali khukhwama khu sibala.
Wele arusiao bubwoni bwefwe abuyila ataayi,
nga buleeyi bwe khukhwama ebukwe khukhwola mumbo.
Wele Omunyali Owa Bioosi akholela siisa abo bamuelesia niye luyali,
nga paapa ne akholela siisa babaana bewe.
Sikila amanyile nga efwe khwabuumbwa,
amanyile ali efwe khuli liloba busa.
Ne omundu, bulamu bwewe buli nga bunyaasi,
bumulikha nga siimuli sie mundaa,
mala ekhuungu esiuucha, ne sirurao,
mala abundu aasio se asimanyakho lundi tawe.
Ne kakhali busiime buukhawao tawe bwa Wele Omunyali Owa Bioosi bulibaao buli lwoosi,
ne bulayi bwewe khu selukho choosi khwaabo bamuelesia niye luyali,
abo baliinda endakaano yewe,
ne khuria kamalaka kewe.
Wele Omunyali Owa Bioosi amiia khukhwama mwikulu,
ne bubwami bwewe bwamiia buli abuundu.
Fumia Wele Omunyali Owa Bioosi, ee enywe malaika bewe,
enywe be kamaani muria kamalaka kewe,
ne khuulila niko aloma!
Fumia Wele Omunyali Owa Bioosi enywe banamae bewe mweesi,
enywe bakholi bewe mukhola lilienya liewe!
Fumia Wele Omunyali Owa Bioosi enywe bibuumbe biewe bioosi,
mufumie niye buli abuundu niio ali omuruki.
Ee mwoyo kwase fumia Wele Omunyali Owa Bioosi!

Ee mwoyo kwase fumia Wele Omunyali Owa Bioosi!
Ee Wele Omunyali Owa Bioosi, Wele wase, oli omukali lukali!
Ewe wechula bunyali ne luyali,
Webotookheleesie buwaanga nga chingubo.
Wakalaasia likulu nga liiema,
ne khukhwombakha lukoba lwowo khu meechi ke angaaki.
Okhola kamafuumbi kaba likaari liowo,
ne khutimila khu ndaa che mbeo.
ne kumulilo ne chinjaso chakwo chiba bakholi bowo.
Ewe wakhwikha sibala khu musiingi kwasio,
ne se silisisiikha tawe.
Ewe wasibiimba ne enyanja nga osifwara engubo,
mala kameechi kafuuma bikulu.
Nga warafwira kameechi, kelukha,
nga kaulila ne orafuwa lukali, karekukha bwangu.
Kabirira khu bikulu ne khukhwiikha mu matooma,
khukhwola abuundu niio ewe wakarekekhera.
Ewe warao lulwakha nilwo kakhanyala kabirakho tawe,
nio kakhechula khu sibala lundi tawe.
Ewe okhola chisebele ne chifututusia mu matooma,
ne chinjichi akari we chingulu.
Chiaana kameechi ke khunywa khu saang'i che mundaa,
chipunda che mundaa chinywamo.
Chinyuni chombakha biswi ne khukhwimbila khu mirongooro,
kiili embi ne chinjichi echo.
Oreranga efula khu ngulu khukhwama mwikulu,
lundi wechusie khu sibala kumwalaalo kwowo.
Okholanga bunyaasi bumela chikhaafu chaye,
ne bimelwa nibio omundu arumikhira,
nio anyale khubiaala biakhulia,
mala ang'oone endali emusangaasia,
ne kamafura ke kumuseituni khumumiliisia,
ne siakhulia khumuelesia niye kamaani.
Kimitarakwa kia Lebanoni kinyoola efula engali,
kimirongooro kia Wele Omunyali Owa Bioosi omwene, nikio aabiaala.
Chinyuni chombakhakho biswi biacho,
kamang'ang'a kamenyangakho.
Chimbusi che mundaa chimenyile mu bikulu bileeyi,
ne kicheu bikisa mu mabaale.
Ewe waloonga kumwesi khukhwekesia biise bie kumwiiko,
ne enyanga khukwa siise ne siolile.
Waraao biise bie siilo,
ne chisaang'i che mundaa chirakikha khukeenda mu siilima.
Chitalang'i ching'ana chiulukhuma ne chiaaya,
ne chieenja siakhulia nisio Wele achielesianga.
Chiloota enyanga ne esoa,
ne khukona mu mabina kacho.
Nio babaandu barura khukhola kimilimo kiabwe,
mala bachiililila khukhola kimilimo khukhwola ekolooba.
Ee Wele Omunyali Owa Bioosi, ewe wabuumba bibiindu bikali po!
Wabibuumba bioosi ne limanya likali.
Sibala siechulamo bibuumbe biowo.
Eyo enyanja emboofu lundi embalaayi,
nimwo bibuumbe biikhabalikha bimenyile,
bibuumbe biboofu ne bitiiti sitube.
kuwanaangali kwe mu nyanja nikwo ewe wabuumba.
Bibuumbe bino bioosi bikhweyikina ewe,
obieelesie siakhulia mu biise bibienyekha.
Obieelesianga siakhulia mala bilia,
oanaanga siakhulia, mala bilia bikura.
Ne obilekha, bieendekhelela,
ne obinuula kumuuya kwe bulamu bwowo,
bifwa ne khukobola mwiloba nimwo biama.
Ne kakhali no bieelesia kumuuya,
bibao lundi,
oana bulamu buyia khu sibala.
Lekha luyali lwa Wele Omunyali Owa Bioosi lubeo buli lwoosi,
lekha Wele Omunyali Owa Bioosi ekhoyele kumulimo kwewe,
oyo ololanga khu sibala mala siterema,
otiilanga khu bikulu mala bituukha!
Ndiimbila Wele Omunyali Owa Bioosi mu bulamu bwase bwoosi,
kheembe khufumia Wele biise bioosi bie bulamu bwase.
Lekha lulwimbo lwase lumusiimisie niye,
sikila busangaafu bwase bwamanga khu niye.
Lekha babooni baali mu sibala babune,
lekha bamayaanu baweo.
Ee mwoyo kwase fumia Wele Omunyali Owa Bioosi!
Fumia Wele Omunyali Owa Bioosi!

Khupila Wele Omunyali Owa Bioosi orio, boola bukali bwewe,
boolela chikholo niko Wele Omunyali Owa Bioosi akholile.
Yiimba khufumia Wele Omunyali Owa Bioosi,
boola ke khuukia niko akholile.
Sangaala khulwe lisina liewe litakatifu,
lekha kimioyo kiabo basaayanga Wele Omunyali Owa Bioosi kiekhoye.
Yiima Wele Omunyali Owa Bioosi,
yiima kamaani kewe,
yiima khubaao khwewe buli lwoosi.
Enywe lwibulo lwa Aburahamu,
omukholi owa Wele Omunyali Owa Bioosi,
enywe lwibulo lwa Yakobo,
omundu niye Wele Omunyali Owa Bioosi aarobora,
khebulila ke khuukia niko Wele Omunyali Owa Bioosi aakhola,
ne bukhalaki nibwo aana.
Wele Omunyali Owa Bioosi ali Wele wefwe,
bukhalaki bwewe buli buli abuundu mu sibala sioosi.
Aliliinda endakaano yewe buli lwoosi,
akholanga niko alaka khu selukho eelefu.
ne lisuubisia nilio echubila Isaaka.
endakaano elibaao buli lwoosi.
Aaloma ali, “Khakhuelesie sibala sia Kanaani,
siliba kumukabwa kwowo wamwene.”
Babaandu ba Wele baba batiiti busa,
baaba baakwa mu sibala sia Kanaani.
Bayiiyayiiya khukhwama mu sibala silala khukhwola mu siindi,
khukhwama mu bwami bulala khukhwola mu buundi.
akaania babaami khulwe khuliinda babaandu bewe ali,
“Mukhakholela bakholi barobore base libi tawe,
mukhaumisiakho bang'oosi base tawe.”
ne khurusiao biakhulia biabwe bioosi.
aruma Yosefu, owaba ne aakusibwa khuba nasioobi,
aafwara lusiinga lwe sichuuma mwikosi mwewe,
khukhwola nga niko aaloma nga kecha kekholekha.
Likhuwa lia Wele Omunyali Owa Bioosi liamwekesia niye khuba owa ng'ali.
omuruki owe chikholo amuelesia niye bulekhuule.
ne khumuelesia buruki bwe sibala sioosi,
aamuelesia ne bunyali khu bemeelesi babaandi,
ne bunyali bwe khukhwikisia bakeleki bewe.
ne khuuba omukwa mu sibala esio.
lundi aabakhola baaba ne kamaani khukhila basiku babwe.
Aakhola Bamisiri babiila babaandu bewe,
ne khukholela bakholi bewe ke bubacha.
nende Aruni, niye omwene aaba ne aroboore.
Bakhola bikholwa bie bunyali bwa Wele,
ne khukhola ke khuukia mu Misiri.
ne kakhali Bamisiri se baloonda lilaka liewe tawe.
ne khukhwira ching'eeni chabwe choosi.
chikhele chechula akhaba mwichipi.
biebuusia mu sibala sioosi.
mu bweyaangu bwe fula.
Onakaka kimisabibu ne kimituli kiabwe,
ne khu khupa asi kimirongooro kioosi.
chisike chingali chikhabalikha tawe,
chisike chalia bimelwa bie mu sibala bioosi,
chalia biakhulia bie mu mikuunda bioosi.
munju che ba Misiri choosi.
Baisiraeli basuta efwesa ne esahabu,
mala se abakhoo na mulala mu kholo chabwe owetuya tawe.
Bamisiri baria Baisiraeli,
mala basangaala khulwe khurekukha khwe Baisiraeli.
ne kumulilo khubakhoselia siilo.
ne khubaelesia siakhulia sikali khukhwama mwikulu.
kakhulukukhila mu siangalaamwe nga luluuchi.
Aakhebulila endakaano yewe endakatifu,
khu mukholi wewe Aburahamu.
Khwako aarangirira babaandu barobore bewe khurura Misiri,
mala beemba ne khukhwikhoya lukali.
ne khubalekha babukule kamasamba ke chikholo chichiindi,
nio babaandu bewe baulile engaani yewe,
ne khuria kamalaka kewe.
Fumia Wele Omunyali Owa Bioosi!

Ee khupila Wele Omunyali Owa Bioosi orio, sikila niye ali omulayi,
sikila busiime bwewe bukhawa tawe buliio buli lwoosi!
Naanu onyala aboola bikholwa bie khuukia bioosi bia Wele Omunyali Owa Bioosi?
Naanu onyala amufumia niye nga kenyekhana?
Bali basangaafu abo baria kamalaka kewe,
bakholanga buluungi biise bioosi.
Ee Wele Omunyali Owa Bioosi,
ne wekesia babaandu bowo kumwalaalo,
khebulile ese,
ewe ne olikho obasikula, njeete,
nio seesi mbone buyiinda bwe barobore bowo,
nio seesi nekhoye mu busangaafu bwe kholo yowo,
nio seesi netikite nende abo baali babowo.
Efwe khwakholile bubwoni nga bakuuka befwe bosi,
khwakholile bumayaanu, lundi khwakholile kamabi.
se babukula bikholwa biowo bie khuukia khuba siindu tawe,
se bakhebulila bukali bwe busiime bwowo bukhawa tawe,
ne kakhali baba bareengu khu owe Angaaki Lukali khu Nyanja eya Shamu.
Ne kakhali aabaonia nga yaba aalakiilisia,
nio ekesie bunyali bukali bwewe.
mala abaraangirira khubira mu lusiba oli babirira khu siangalaamwe.
Khwako aabaonia khukhwama mu makhono ke basiku,
ne khubasikula khukhwama mu bunyali bwe basiku.
Mala kameechi katiimbia kera basiku babwe,
se aliio akhaba mulala owasikala tawe.
beemba khumufumia niye.
Ne kakhali bebilila bwangu bikholwa biewe,
se baliinda likaambila liewe tawe.
mala bara Wele mwikhako ne bali mu siangalaamwe,
aabaelesia nisio benya,
ne kakhali lundi aabarumirea bulwaale bubwiira.
nende Aruni, omukholi omutakatifu owa Wele Omunyali Owa Bioosi.
Nio sibala siekukha mala siamila Tatani,
ne khusiikha Abiramu ne lulwibulo lwewe,
kumulilo kwakwa khu baloondi babwe,
ne khukhwosia babooni abo.
mala basisaaya,
babukula luyali lwa Wele mala barura,
khu sifwaanani sie saang'i elia bunyaasi.
Bebilila Wele, omuonia wabwe,
owakhola ke khuukia mu Misiri,
bikholwa bie khuukia mu sibala sia Hamu,
ne kamakhuwa ke khuriisia a Nyanja eya Shamu.
Khwako Wele aaloma ali alabunia babaandu bewe.
Abaanga Musa omukholi wewe omurobore se aalomaloma ne Wele,
mala ekoonjelela Wele akhaba ne lirima libunia babaandu bewe omwene tawe.
sikila se basuubila endakaano eya Wele tawe.
Bamenya mu maeema kabwe ne beng'ulung'unya,
ne se baulila ka Wele Omunyali Owa Bioosi tawe.
Khwako echuba ali,
alibakhola babunile mu sichiimi,
ne khubaandakasia mu bibala tawe.
ne khulia chimbosio chichaanwa khu bawele bafu.
Baambia Wele Omunyali Owa Bioosi lirima khulwe bikholwa biabwe,
mala lufu lwabakwamo.
Ne kakhali Fineasi enyokha asi ne khuukuuma babaakhola bubwoni,
mala Wele arusiao lufu olwo.
Ne sikholwa esio sibalikhila khu niye khuba,
buluungi khukhwama khu selukho ndala khukhwola khu kiindi buli lwoosi.
mala Musa aba ne butinyu bukali sikila nibo.
Baambia Musa lirima likali,
nio aloma niko akhebaasiisie bulayi tawe.
ne kakhali batubaana ne chikholo,
ne khuloonda kimiima kie chikholo.
Babaandu ba Wele basaaya bifwaani,
mala sikholwa sino siaba kumureko kuubabunia.
nga chimbosio khu bisieeno.
mala sibala sianyaalutikha khulwe sifuki esio.
Baaba banyaalu khulwe bikholwa biabwe,
ne se baba basuubilifu khu Wele tawe, bulayi bwene nga baeeyi.
Wele asinyikhila babaandu bewe.
Aabalekha mu bunyali bwabo bakhasaayanga Wele tawe,
mala basiku babwe babaruka.
Basiku babwe babaapia nibo siibi,
mala bayingililwa khuba asi we basiku abo.
Wele Omunyali Owa Bioosi asikula babaandu bewe kamakhabi kamakali,
ne kakhali barobora khuba bareengu khu Wele ne khukwa mu bwoni bukali.
Ne kakhali Wele Omunyali Owa Bioosi abayeeta nga bamulililakho,
mala aabaonia butinyu bwabwe.
Aakhebulila endakaano yewe sikila nibo,
mala abakholela siisa khulwe busiime bwewe bukhawa tawe.
Wele aakhola ba baaba ne babaapia siibi boosi,
babakholela siisa.
mala okhukobosie ewefwe khukhwama mu kholo chichiindi,
nio khukhuupile ewe orio ne khufumia lisina liowo litakatifu.
Fumia Wele Omunyali Owa Bioosi, Wele owe Baisiraeli,
mu fumie niye khukhwama mindali khukhwola mindali!
Lekha baandu boosi balome bali “Amina”

sikila busiime bwewe bukhawa buliio buli lwoosi!
Lekha basikulwe ba Wele Omunyali Owa Bioosi balome bario,
nibo asikuule khukhwama mu butinyu,
ne khubara alala khukhwama mu bibala,
khukhwama ebukwe nende mumbo,
khukhwama ebunaswa nende siafubo.
Balala bayiiyayiiya ne bali akari we siangalaamwe,
ne se banyala khunyoola engila ebayila mu lukoba nio bamenyemo tawe.
Baba ne njala ne bulesia,
mala batibia lilieyikina lioosi.
Nio nga baba mu butinyu balilila Wele Omunyali Owa Bioosi,
mala Wele aabasikula khukhwama mu butinyu bwabwe.
Abaraangirira khu ngila engololofu,
khukhwola nga ne boola mu lukoba bamenyemo.
Lekha baapile Wele Omunyali Owa Bioosi orio khulwe busiime bwewe bukhawa tawe,
khulwe bikholwa biewe bie khuukia nibio akholela babaandu!
Sikila aelesianga be bulesia kameechi,
ne siakhulia khu be njala.
Balala bamenyanga mu khusulunya ne sisiilima,
baboe baapwa siibi ne kiminyololo,
sikila baba bareengu khu malaka ka Wele,
ne khuloba likaambila lioyo owe Angaaki Lukali.
Balua lukali khulwe kimilimo kimitinyu,
bakwiichanga asi, ne se abao obayeeta tawe.
Nio nga baba mu butinyu balilila Wele Omunyali Owa Bioosi,
mala Wele aabasikula khukhwama mu butinyu bwabwe,
Wele abarusia mu khusulunya ne sisiilima,
ne khukitulakamo kiminyololo kiabwe.
Lekha baapile Wele Omunyali Owa Bioosi orio khulwe busiime bwewe bukhawa tawe,
khulwe bikholwa biewe bie khuukia nibio aakholela babaandu!
Sikila afuniakakanga bilibwa bie kumukasa,
ne khukitulamo chinguulo che bichuuma.
Balala baba basilu, baapwa siibi sikila bubwoni bwabwe,
Se benya bapiekho khu siakhulia emoni tawe,
mala benga khufwa.
Nio nga baba mu butinyu balilila Wele Omunyali Owa Bioosi,
mala aabasikula khukhwama mu butinyu bwabwe,
Wele aaruma likhuwa, mala abaonia,
ne khubasikula khukhwama mu libuna.
Lekha bapile Wele Omunyali Owa Bioosi orio khulwe busiime bwewe bukhawa tawe,
khulwe bikholwa biewe bie khuukia nibio aakholela babaandu!
Lundi lekha baane chimbosio che khu khuupa orio,
ne khuboola khu bikholwa biewe mu mienya kie khoyo.
Balala bakeendela khu nyanja mu chimeeli,
ne bakholela bubwofuli khu nyanja chimbalaayi,
babona bikholwa bia Wele Omunyali Owa Bioosi,
bikholwa biewe bie khuukia mu nyanja,
sikila aalaka, mala embeembesi engali yatasa khuucha,
mala yenyosia bibuli khu nyanja.
Chimeeli echo chasutwa angaaki mala chesiikha mu siba.
Mu butinyu burio bunyindaafu bwawa mu baandu,
betuya ne bataalitaala nga bameesi,
mala busicha bwabwe bwaba bwa busa.
Nio nga baba mu butinyu balilila Wele Omunyali Owa Bioosi,
mala Wele aabasikula khukhwama mu butinyu bwabwe,
aasisia embeembesi,
mala bibuli biayeela.
Basangaala khulwe buoleelefu,
mala Wele abayila mu muleembe mwifubukho nimwo benya.
Lekha baapile Wele Omunyali Owa Bioosi orio khulwe busiime bwewe bukhawa tawe,
khulwe bikholwa biewe bie khuukia nibio akholela babaandu!
Lekha bamuelesie niye luyali mu mukhung'aano kwe babaandu,
ne khumufumia niye mu siikhasio sie babemeelesi.
Wele Omunyali Owa Bioosi aakhola chinjichi chateenyela elala,
mala eemekha chisebele chikhabisia tawe.
Aakhola kamaloba ke ngakha khuba sisiangalaamwe,
sikila bubwoni bwabo bamenyilemo.
Aakhola kamaloba ke ngakha khuba sisiangalaamwe,
ne sibala sitakhamo kameechi siba chisebele.
Aalekha babaandu be njala bamenyemo,
mala bombakha lukoba bamenyemo.
Bamiicha bumiicho mu mikuunda ne khubiaala kimisabibu,
mala bakesa bibiaamo bikali.
Aabiita babaandu bewe chikhabi, mala banyoola babaana bakali,
se aalekha kamatuuli ke chikhaafu chabwe kaboomba tawe.
Nga babaandu ba Wele baulwa ne khuchangalaasibwa,
khulwe khu khupisibwa siibi lukali ne buchuuni,
Wele achekha ba baapianga nibo siibi,
mala aabakhola bayiiyayiiya mu siangalaamwe,
mukhali ne chingila tawe.
Ne kakhali aasikula babanani khukhwama mu buchuuni bwabwe,
mala aakhola lisaaye liabwe liatasikha lukali.
Baluungi babona kano mala basangaala,
ne kakhali babooni boosi se baba,
nende nilio balomamo tawe.
Lekha abo baali ne limanya baulile kamakhuwa kano,
lekha bamanye busiime bwa Wele Omunyali Owa Bioosi bukhawa tawe.

Ee Wele, ese ndi ne lilieyikina likali!
Ese ndiimba kimienya ne khu khufumia ewe!
Siisimukha ee mwoyo kwase!
Lituungu ne siilili siisimukha!
Ese ndasiisimusia kamakhelebeende.
Ee Wele Omunyali Owa Bioosi, ese ndakhupila ewe orio akari we chikholo,
ese ndakhufumia ewe akari we chikholo.
Sikila busiime bwowo bukhawa tawe buli bukali khukhwola angaaki we likulu,
busuubilifu bwowo bwoola mu maleesi.
Ee Wele, eebwa luyali angaaki we likulu!
Lekha luyali lwowo lukaliie khu sibala sioosi!
Khulwe bunyali bwowo khuonie efwe, ulila lisaba liase,
nio babaandu nibo ewe wasiima basikulwe.
Wele alomeele abuundu wewe atakatifu ali
“Mu bukhili bwase ndiaruramo lukoba lwa Shekemu mala ngabe babaandu base litooma lia Sukoti.
Kileati sibala siase, Manase eyase,
ekholo eya Efuraimu ekofia yase eye sibia,
Yuda eruungu yase eye bubwami.
Sibala sia Moabu sili lucho lwase lwe khusaabilakho,
sibala sia Edomu sisiase,
ese khupa luyoka lwe bukhili khu sibala sie Bafilisiti.”
Ee Wele, naanu okhambile ese mu lukoba lusire?
Naanu oliindangirira ese khucha Edomu?
Ee Wele, ewe sewakhulobile efwe tawe ku?
Ee Wele, ewe se walobile khucha mwiie ne banamae befwe tawe ku?
Khuyeete khuule omusiku,
sikila buyeeti bwe babaandu se bukhola siindu tawe.
Wele nali lubeka lwefwe khulakhila,
alaula basiku befwe.

Ese khufumia ewe, Wele okhasila busa tawe!
Babooni ne babeeyi banjibwaakala ese.
Baloma ke bubeeyi khwise,
lundi baloma kamabi khwise,
baloma kamabi khwise kaakhali ne sifuno tawe.
Akhaba ne nabasiima nibo,
ne khubasabila khu Wele,
se banjenya tawe.
Bakholela ese kamabi ne mbakholeele kamalayi,
lundi bambiila ne mbasiimile lukali.
Robora omukhalaki omubi akhalakile omusiku wase,
mala olekhe mulala khu basiku bewe omwene omusitake.
Lekha bayaale naye mala anyolekhe khuba omubi,
lekha akhaba khukhwechuba khwewe khubalikhe khuba bubwoni.
lekha omundu okundi akhole kumulimo kwewe!
Lekha babaana bewe babe bafuubi,
ne omukhasi wewe abe namulekhwa!
Lekha babaana bewe bayiiye-yiiye ne khusabiilisia,
lekha babatimanie khukhwama
Lekha bamubaanja babukule kimiaandu kiewe kioosi,
lundi lekha baakwa babukule bie lukesi lwewe bioosi.
Akhabao akhaba na mulala omukholela niye siisa,
namwe alela bafuubi nibo aalekha tawe.
Lekha be lisaaye bewe boosi bafwe,
mala lisina liewe libililwe khu selukho eloondakho.
Lekha Wele Omunyali Owa Bioosi akhebulile bubwoni bwe bakuuka bewe,
lundi bubwoni bwa maawe bukhabeelwa tawe.
Lekha Wele Omunyali Owa Bioosi akhebulile bubwoni bwabwe buli lwoosi,
ne kakhali babeene bakhoya beebililwe elala!
Omundu oyo se ebaasiakho ali abeemo siisa tawe,
aapia siibi ne khukhwira bataambi, babanani nende bakhenyala tawe.
Aasiima khulaama, lekha yesi alaamwe!
Se aasiima khubiita babaandu chikhabi tawe,
khwako omundu akhamubiitakho niye chikhabi tawe!
Khulaama khu niye khwaba nga khufwara engubo,
lekha bilaamo biewe bingile mu mubili kwewe nga kameechi niko anywa,
lundi bingile mu makuumba kewe nga kamafura niko eakha!
Lekha kamafuunikhe niye nga chingubo,
ne khumubakho biise bioosi nga kumukoye nikwo eboyile mu sibuno.
Wele Omunyali Owa Bioosi, ukuuma basiku base mu ngila ng'ene eyo,
abo balomanga kamabi kario khwise!
Ne kakhali ee Wele Omunyali Owa Bioosi, Omwami wase, njeete nga ne welakana,
mala usikule ese sikila bulayi bwe busiime bwowo.
Sikila ndi omutaambi lundi omubanani,
ne kumwoyo kwase kuli mu buchuuni.
Ndi siimbi khuwao nga si siiniini sie ekolooba,
ndi nga esike niyo ekhuungu etaamusia.
Kamasikamo kase kafwokoye khulwe khutaamba siakhulia,
nabeele kamakuumba busa.
basisiikha kimirwe kiabwe mu khunjekheelela!
Ee Wele Omunyali Owa Bioosi, Wele wase, njeete ese!
Mbonie ese khulwe busiime bwowo bukhawa tawe!
Ee Wele Omunyali Owa Bioosi lekha basiku bamanye bali bunyali buno buli bubwowo,
bali niwe oumboniisie ese!
Banyala balaama ese, ne kakhali ewe olambiita ese chikhabi.
Lekha babakhupia ewe siibi baulwe;
ne ndekhe ese, omukholi wowo, sangaale.
Lekha basiku base bachangalaasibwe lukali,
lekha babe ne chisoni chingali.
Ndiipila Wele Omunyali Owa Bioosi orio engali mu mumilo kwe angaaki,
ndimufumia niye mwibuusiana lie babaandu,
sikila Wele Omunyali Owa Bioosi aliindanga omubanani,
ne khumuonia niye khukhwama khwaabo bamukhalakila khufwa.

“Yikhala kumukhono kwase kumuseecha,
khukhwola nga ne khola basiku bowo babe mu bunyali bwowo.”
Wele Omunyali Owa Bioosi akhabalaaye bunyali bwe bubwami bwowo khukhwama Sayuni.
Wele Omunyali Owa Bioosi aloma ali, “Ruka basiku bowo.”
Khu ndaalo niyo ewe upanilakho ne basiku bowo,
babaandu bowo bakherusie.
Basoleeli bowo bakheeche niio oli khu sikulu sitakatifu nga luume lwe kumutikhinyi.
ne se alikaluukhana tawe,
ali, “Ewe oli omusaayi owa buli lwoosi,
oliio busa nga Omusaayi Melikisedeki.”
Omwami ali nawe,
ne aliambwa lirima aliula babaami.
Alikhalakila chikholo,
ne khukhwira babaandu bakali,
aliula babaami khu sibala sioosi.
Omwami akhanywe kameechi ke mu sebele eli embi khu muyila,
ne anyoolile kamaani, akhabe omukhili.

Ese fumia Wele Omunyali Owa Bioosi!
Ndiipila Wele Omunyali Owa Bioosi orio ne kumwoyo kwase kwoosi,
mu libuusiana lie babaandu bewe.
Kamakhuwa niko Wele Omunyali Owa Bioosi akholanga,
kali ke khuukia lukali!
Abo nibo kamakhuwa ako kasiimisia benya khukamanya.
Niko akhola koosi kechula luyali ne bunyali,
buluungi bwewe buli bwa mindali.
Wele Omunyali Owa Bioosi se akhulekhanga efwe
ne khwibilila bikholwa biewe bie khuukia tawe,
ali owe kumwalaalo lundi owe siisa.
Aanaanga siakhulia khwaabo bamuelesia niye luyali,
se ebililanga endakaano yewe tawe.
Eekesie bunyali bwewe khu baandu bewe,
mu khubaelesia nibo kamaloba ke baakwa.
Niko akhola koosi kali kasuubisia lundi ka ng'ali,
kamalaka kewe koosi kali kakeyikinwa.
Kaliio biise bioosi,
kaanwa mu bung'ali ne buluungi.
Aasikula babaandu bewe,
ne khukhola endakaano eya mindali nabo.
Niye ali Omutakatifu lundi owe khuriisia lukali!
boosi bali nalio bali ne busicha bukali.
Efuma yewe eliio buli lwoosi.

Omundu oelesia Wele Omunyali Owa Bioosi luyali ali ne busangaafu,
omundu owekhoyela khuria kamalaka kewe.
Lisaaye liewe liliba ne bunyali mu sibala,
eselukho eye baluungi eyo elibiitwa chikhabi.
Kimiaandu ne buiinda biliba mu nju yewe,
ne buluungi bwewe buliio buli lwoosi.
Buwaanga bukhoselanga babaandu baluungi mu siilima,
bukhoselianga abo baali ne siisa, kumwalaalo ne bung'ali.
Omundu oli omulekhuule mu khwikopia ne akheenyelakho bukhala tawe ali bulayi,
okholanga kimilimo kiewe mu bung'ali.
Omundu omuluungi se alikhilwa tawe,
alikhebulilwa biise bioosi.
Se aria khunyoola elomo khu matinyu kaliio tawe,
lisuubila liewe lili likali lundi ali ne lilieyikina mu Wele Omunyali Owa Bioosi.
Se eendekhelela namwe aaba ne buuri tawe,
ali na ng'ali ali alabona basiku bewe ne bakhilwa.
mala kumwalaalo kewe se kuli ne sisiakamo tawe,
aliba owe bunyali ne lukoosi.
Babooni babona kano mala baambwa lirima,
babiila omulayi lukali mala bafwa,
lilieyikina liabwe liwelao elala.

Fumia Wele Omunyali Owa Bioosi!
Enywe bakholi ba Wele Omunyali Owa Bioosi,
fumia lisina lia Wele Omunyali Owa Bioosi.
Lekha Wele Omunyali Owa Bioosi afume,
luno nende buli lwoosi.
Fumia Wele Omunyali Owa Bioosi,
khukhwama ebukwe khukhwola mumbo!
Wele Omunyali Owa Bioosi aruka chikholo choosi,
luyali lwewe luli angaaki we likulu.
Naanu oli nga Wele Omunyali Owa Bioosi, Wele wefwe,
owikhaale angaaki lukali,
ololanga asi lukali,
khu likulu ne khu sibala?
Arusianga bataambi mwipukhuulu,
arusianga babanani mu butinyu bwabwe,
ne khubara alala ne babaami,
babaami be babaandu bewe.
Wele Omunyali Owa Bioosi aelesianga omukhasi omukuumba lukoba,
amukholanga aba omusangaafu khulwe khumuelesia niye babaana.
Fumia Wele Omunyali Owa Bioosi!

nga lisaaye lia Yakobo liarura mu sibala sikeni,
Yuda yaba ekholo endakatifu yo Mwami,
Isiraeli yaba eyeewe omwene.
luluuchi lwa Yoritani lwalekha khubisia.
Bikulu biaterema biasuna nga chimbusi,
Chingulu chareenga chasuniakila nga kamameeme.
Enyanja ewe, siina sisiekholekha nio wateenya?
Ne ewe, ee Yoritani, siina sisiakila walekha khubisia?
Enywe bikulu, siina sisiakila mwaterema mwasuna nga chimbusi?
Enywe chingulu, siina sisiakila mwareenga mwasuniakila nga kamameeme?
Ee sibala, terema ebweeni wa Wele Omunyali Owa Bioosi,
ebweeni wa Wele owa Yakobo.
libaale liba esebele.

Ee Wele Omunyali Owa Bioosi, khwiwe weng'ene, khwiwe weng'ene,
ne luyali se lukhoyela lube khwifwe tawe,
sikila busiime bwowo bukhawa tawe ne busuubilwa bwowo.
Siina sikila chikholo chikhureebe efwe chili,
“Wele wenywe ali waena?”
Wele wefwe ali mwikulu,
akholanga lilienya liewe.
babaandu busa babing'oona.
Bili ne kiminwa ne kakhali se binyala khulomaloma tawe,
lundi bili ne chimoni ne kakhali se binyala khubona tawe.
Bili ne kamaru, ne kakhali se binyala khuulila tawe,
lundi bili ne kamoolu, ne kakhali se binyala khuunyila tawe.
Bili ne kamakhono, ne kakhali se binyala khutiila tawe,
lundi bili ne bikele, ne kakhali se binyala khukeenda tawe,
se binyala khulomaloma tawe.
Lekha bababing'oona boosi alala nende abo babieyikina,
babe nga bifwaani nibio bang'oona.
Enywe baandu ba Isiraeli, yeyikina Wele Omunyali Owa Bioosi.
Ayeetanga ne khumuliinda enywe.
Enywe basaayi ba Wele, yeyikina Wele Omunyali Owa Bioosi.
Amuyeetanga ne khumuliinda enywe.
Enywe mweesi musaayanga Wele, yeyikina Wele Omunyali Owa Bioosi.
Amuyeetanga ne khumuliinda enywe.
Wele Omunyali Owa Bioosi akhukhebulila efwe lundi akhakhubiite efwe chikhabi,
akhabiite chikhabi babaandu ba Isiraeli,
ne basaayi ba Wele boosi.
babenyalila alala nende bakhenyalila bosi.
Lekha Wele Omunyali Owa Bioosi amuelesie enywe lisaaye,
enywe ne babaana benywe boosi!
Lekha Wele Omunyali Owa Bioosi amubiite enywe chikhabi,
owabaang'ana likulu ne liloba!
Likulu lili lia Wele Omunyali Owa Bioosi yeng'ene,
ne kakhali aelesia omundu sibala!
Bafu se bafumia Wele Omunyali Owa Bioosi tawe,
namwe bosi bosi khwaabo bacha emakoombe
Ne kakhali, khukhafumie Wele Omunyali Owa Bioosi,
khukhwama siise sino nende buli lwoosi.
Fumia Wele Omunyali Owa Bioosi!

Ndi ne busiime khu Wele Omunyali Owa Bioosi,
sikila auliile lisaba liase khulwe buyeeti.
Sikila aarekeeresia lisaba liase,
khwako ndimusaba niye bulamu bwase bwoosi.
Butinyu bwe lifwa bwambotookheleele,
buchuuni bwe makoombe bwandiilile,
nechula buuri ne lilieembeelela.
Nio nasaba Wele Omunyali Owa Bioosi ndi,
“Khwekoonjelela ewe Wele Omunyali Owa Bioosi, mbonie ese!”
Wele Omunyali Owa Bioosi ali owe kumwalaalo ne buluungi,
Wele wefwe ali owe siisa.
Wele Omunyali Owa Bioosi aliindanga bakhalimo lilieniinia tawe,
nga naba mu butinyu, Wele aambonia ese.
Ee mwoyo kwase ba ne siiuluukho,
sikila Wele Omunyali Owa Bioosi aabeele omulayi khwiwe.
Sikila Wele Omunyali Owa Bioosi amboniisie ese khukhwama mwifwa,
aanjeya kamasika,
ne se nakhilwa tawe.
Khwako ndaba niio Wele Omunyali Owa Bioosi ali,
mu sibala sie balamu.
“Njuunwa lukali,”
Kamang'anyu kanjichamo mala naloma ndi,
“Babaandu boosi se beyikinwa tawe.”
Ndiaana siina khu Wele Omunyali Owa Bioosi,
khulwe bulayi bwewe khwise.
Khaane siianwa sie ndali khu Wele Omunyali Owa Bioosi,
khu mupila niye orio khulwe khu khumbonia ese.
Khamukholele niye niko nelakana koosi,
mu siikhasio sie babaandu bewe boosi.
Lifwa lio musuubilwa wo Mwami Wele Omunyali Owa Bioosi,
se lili likhuwa litiiti ebweeni wewe tawe!
Wele Omunyali Owa Bioosi, ese omukholi wowo,
khukholela ewe bulayi bwene nga maayi wase yesi ne aakhukholelanga ewe.
Ewe wamboniisie ese khukhwama mwifwa.
Khukhuelesie ewe embosio eye khu khuupila orio,
ne khu khusaba ewe.
Ee khakholele Wele Omunyali Owa Bioosi nga nelakana,
ebweeni we babaandu bewe boosi,
Abuundu Atakatifu mu lukaangu lwa Wele Omunyali Owa Bioosi,
akari wowo ee Yerusalemu.
Fumia Wele Omunyali Owa Bioosi!

Chikholo choosi, elesia Wele Omunyali Owa Bioosi luyali!
Sikila busiime bwewe bukhawa tawe khwifwe buli bukali,
ne busuubilwa bwa Wele Omunyali Owa Bioosi buliio buli lwoosi.
Fumia Wele Omunyali Owa Bioosi!

lundi busiime bwewe buli bwa mindali.
Lekha Baisiraeli balome bali,
“Busiime bwewe buli bwa mindali.”
Lekha basaayi balome bali,
“Busiime bwewe buli bwa mindali.”
Lekha bamusaayanga niye boosi balome bali,
“Busiime bwewe buli bwa mindali.”
Nasaba Wele Omunyali Owa Bioosi ne ndi mu buchuuni,
anjeeta ne khu khumbelesia bulekhuule,
libi siina nilio omundu anyala akholela ese?
Wele Omunyali Owa Bioosi niye ounjeetanga ese,
mala khabone basiku base ne bakhiliilwe.
Buli bulayi khukhweyikina Wele Omunyali Owa Bioosi,
khukhila babaandu busa.
Buli bulayi khukhweyikina Wele Omunyali Owa Bioosi,
khukhila babemeelesi baali babaandu busa.
Basiku bakali bangara ese,
ne kakhali nababunia mu bunyali bwa Wele Omunyali Owa Bioosi.
Baba bangarire chimbeka choosi,
ne kakhali nababunia mu bunyali bwa Wele Omunyali Owa Bioosi.
Banejebuungakho nga enjukhi,
ne kakhali bawao bwangu nga kumulilo ne kwosia sichakha,
mu bunyali bwa Wele Omunyali Owa Bioosi nababunia.
Banjibwaakala ne burafu bukali abeele ndikho mbulwa,
ne kakhali Wele Omunyali Owa Bioosi aanjeeta.
niye buonia bwase.
Rekeeresia luyoka lwe busangaafu khulwe bukhili mu maeema ke babaandu ba Wele,
“Bunyali bwa Wele Omunyali Owa Bioosi nibwo bureerire bukhili.
Bunyali bwa Wele Omunyali Owa Bioosi bwakhurereere efwe bukhili,
bunyali bwa Wele Omunyali Owa Bioosi mwiie!”
Se ndafwa tawe, ne kakhali ndamenya,
mala mboole niko Wele Omunyali Owa Bioosi akholile.
Aambukuumile lukali,
ne kakhali se andekhile nafwa tawe.
Njikulile bilibwa bie lukaangu,
ningilemo mala khupile Wele Omunyali Owa Bioosi orio!
Sino nisio silibwa sia Wele Omunyali Owa Bioosi,
baluungi bong'ene nibo babiriramo.
Ese khufumia ewe Wele Omunyali Owa Bioosi, sikila waulila lisaba liase,
sikila wambeelesie bukhili.
liabeele liboofu lie mu koona.
Sino sili sikholwa nisio Wele Omunyali Owa Bioosi akholile,
sili sie khuukia lukali mu moni chefwe!
Yino niyo endaalo niyo Wele Omunyali Owa Bioosi areereo,
lekha khwekhoye ne khukisangaalila.
Ee Wele Omunyali Owa Bioosi, khuelesie bukhili!
Efwe khukhufumia ne khuli mu lukaangu lwa Wele Omunyali Owa Bioosi.
Wele Omunyali Owa Bioosi ali Wele, abeele omulayi khwifwe.
Bukula kamakheendu, rakikha naikara mala mubotookhelele alutare.
Ewe oli Wele wase, ne ese khupila ewe orio,
ese ndaboola bukali bwowo.
Khupila Wele Omunyali Owa Bioosi orio sikila omulayi,
lundi busiime bwewe buli bwa mindali.

Bali ne khabi abo bakhalikho ne bubi mu bulamu bwabwe tawe,
abo bamenyile khuloondekhana ne lilaka lia Wele Omunyali Owa Bioosi.
Bali basangaafu abo baloonda kamalaka kewe,
abo bamuulila niye ne kumwoyo kwabwe kwoosi.
Abo bosi bakhakholangakho kamabi tawe,
ne kakhali baloondanga chingila chewe!
Wele Omunyali Owa Bioosi, ewe wakhuelesie efwe kamalaka kowo,
mala wakhuboolela efwe khukaloonde mu busuubilifu.
Ndi ne lilieyikina likali ndi ndaba omusuubilifu,
mu khuloonda kamalaka kowo!
Ne ndiila kamalaka kowo koosi,
se mbaambwa chisoni tawe.
Nga manya bukhalaki bwowo bwe buluungi,
ndakhufumia ewe ne kumwoyo kumukwalaafu.
Ndaloonda kamalaka kowo,
okhanjanjukhakho tawe!
Omuele akhola ariena nio bulamu bwewe bwaloba khuba ne bunyaalu tawe?
Akhola ario mu khuloonda likhuwa liowo.
Ese khaka khu khukholela ewe ne kumwoyo kwase kwoosi,
okhandekha nalekha khuria kamalaka kowo tawe.
Ese khebulila kamalaka kowo,
nio khakhukholelakho bubwoni tawe.
Ese khufumia ewe ee Wele Omunyali Owa Bioosi,
njeyikie kamalaka kowo.
Ndaboola ne kumumilo kwe angaaki,
kamalaka niko ewe oaanile koosi.
Ese sangaala khuloonda kamalaka kowo.
Khukhila khuba ne kimiaandu kimikali.
Neyikanga kamalaka kowo,
ne khukhwinoosia kamekisia kowo.
Sangaalilanga kamalaka kowo,
se ndiibilila kamalaka kowo tawe.
Ba omulayi khwise omukholi wowo,
nio menye ne khuloonda kamekisia kowo.
Mbelesie limanya, nio manye bung'ali bwe khuukia,
buuli mwilaka liowo.
Ndi mu sibala sino khu siise sitiiti,
okhaloba khu khunjekesia kamalaka kowo tawe.
Nekoomba lukali,
nenya khumanya kamalaka kowo biise bioosi.
Ewe orafwiranga be liliebonia,
bali ne silaamo abo bakhaloonda kamalaka kowo tawe.
Ndusie mu bukhomo ne khuchekheelela khwabwe,
sikila naloondile kamalaka kowo.
Baruki bakaanana ne khukwangwaana khukhola kamabi khwise,
ne kakhali ndebaasia khu malaka kowo.
Kamalaka kowo kasangaasianga,
kali likeleka khwise.
Ese ndi siimbi khufwa,
ngoboselie bulamu nga ne wasuubisia.
Neyama niko nakhola koosi mala ewe wanjeeta,
njeyikie kamalaka kowo.
Njeete khumanya kamalaka kowo,
mala ndebaasia khu malaka kowo.
Ndi mu bubeeleli bukali,
ndinyilisie nga ne wasuubisia.
Okhandekha naloonda chingila chimbi tawe,
ne mu bulayi bwowo njeyikie kamalaka kowo.
Neyamile khuba omusuubilifu,
nakhebulile kamalaka kowo.
Wele Omunyali Owa Bioosi, naloondile kamalaka kowo,
okhandekha naambwa chisoni tawe.
Ndaria kamalaka kowo lukali,
sikila okhandase limanya.
Wele Omunyali Owa Bioosi, njeyikie sifuno sie kamalaka kowo,
ne ese khakaloonde biise bioosi.
Mboolele kamalaka, mala ngaloonde,
khaloonde kamalaka kowo ne kumwoyo kwase kwoosi.
Okhandekha nafuna kamalaka kowo tawe,
sikila nyoolangamo busangaafu.
Mbelesie lilienya lie khuloonda kamalaka kowo,
khukhila khunyoola buiinda.
Okhandekha naweselia bukesi khu biindu biikhalimo engaanga tawe,
ba omulayi khwise nga ne wasuubisie.
Kholele niko wandaka ese omukholi wowo,
endakaano niyo ewe okholelanga abo baria kamalaka kowo.
Mbonie khukhwama khu bukhomo bubunjiendekhelesia,
kamalaka kowo kali kamalayi lukali!
Nikoomba khuloonda kamalaka kowo,
ndase bulamu sikila ewe oli omuluungi.
Ee Wele Omunyali Owa Bioosi, lekha busiime bwowo bukhawa tawe bunjolele,
buonia bwowo bunjolele khuloondekhana ne ndakaano yowo,
nio mbe nende nilio mboolela babakhoma ese,
sikila neyikina likhuwa liowo.
Njeete ndomalome bung'ali biise bioosi,
sikila lilieyikina liase lili mu malaka kowo.
Khaloonde kamalaka kowo biise bioosi,
buli lwoosi.
Khamenye mu bulekhuule bukali,
sikila khaka khuloonda kamalaka kowo.
Khaboolele babaami kamalaka kowo,
ne se khabe ne chisoni tawe.
Ese sangaalila khuloonda kamalaka kowo,
sikila nakasiima.
Naria lundi nasiima kamalaka kowo,
khenoosie kamekisia kowo.
Khebulila niko wasuubisia ese omukholi wowo,
kambelesie ese lilieyikina.
Naba omuolelefu akhaba ne naba ne buchuuni,
sikila lisuubisia liowo limbelesia bulamu.
Be kibonio banjekheelela biise bioosi,
ne kakhali se nalekhile khuloonda lilaka liowo tawe.
Ese khebulila bukhalaki bwowo bubwama khale,
mala bumbeelesia buoleelefu ee Wele Omunyali Owa Bioosi.
Ne mbona babooni ne bakhaloonda lilaka liowo tawe,
mba ne lirima likali.
Niimba kimienya khu malaka kowo,
mu biise bibiimbi bie bulamu bwase mu sibala.
Wele Omunyali Owa Bioosi, siilo ese khukhebulila ewe,
lundi nibaasia lilaka liowo.
Nyoola busangaafu bwase,
mu khuloonda kamalaka kowo.
Ee Wele Omunyali Owa Bioosi, ewe niwe buli siindu nisio nenya,
khusuubisia ndi khaloonde kamalaka kowo.
Khusaba ewe ne kumwoyo kwase kwoosi,
ukholele siisa nga ne usuubiisie!
Nebaasiisie khu liba liase,
mala khusuubisia ndi khaloonde kamalaka kowo.
Ese khola khangu, se khiinda,
khuloonda kamalaka kowo tawe.
Babooni barao kimireko khu khundiila ese,
ne kakhali se nibilila lilaka liowo tawe.
Ninyokha siilo akari,
khukhufumia khulwe kamalaka kowo ke buluungi.
Ese ndi omusaale owa boosi bakhuria ewe,
omusaale owa boosi baria kamalaka kowo.
Ee Wele Omunyali Owa Bioosi,
sibala siechulamo busiime bwowo bukhawa tawe,
njeyikie kamalaka kowo.
Wele Omunyali Owa Bioosi, wakholile niko wasuubisia,
lundi wabeele omulayi khwise omukholi wowo.
Mbelesie limanya ne bukesi,
sikila ese suubila mu malaka kowo.
Nakholanga kamabi ne okhambukuuma tawe,
ne kakhali luno ese ndoonda kamalaka kowo.
Ewe oli omulayi lundi owe siisa sikali!
Njekisie kamalaka kowo.
Be ekibonio baloma ke bubeeyi khwise,
ne kakhali ndoonda kamalaka kowo ne kumwoyo kwase kwoosi.
Babaandu bano se bali ne limanya tawe,
ne kakhali ese nyoolanga busangaafu mwilaka liowo.
Siiukuumo nisio nanyoola siaba silayi khwise,
sikila siakila namanya kamalaka kowo.
Lilaka nilio wambelesia lili ne bukhala khwise,
khukhila buiinda bwe mu sibala bwoosi.
Wambuumba ese lundi umbelesia buliindi,
mbelesie limanya nio ndoonde kamalaka kowo.
Abo bakhuechanga ewe luyali balisangaala nga bakhambone ese,
Sikila neyikina mwisuubisia liowo.
Wele Omunyali Owa Bioosi, ese manyile ndi kamalaka kowo kali ke buluungi,
lundi wambukuuma ese sikila ewe omusuubilwa.
Lekha busiime bwowo bukhawa tawe bumboleelesie,
nga ne usuubisie ese omukholi wowo.
Kholele ese siisa ne menye,
sikila sangaalila lilaka liowo.
Lekha be ekibonio baambwe chisoni khulwe khuloma ke bubeeyi khwise,
ne ese ndakhebulila kamalaka kowo.
Lekha abo bakhuria ewe beche khwise,
nio bamanye kamalaka kowo.
Lekha ese ndobe khubakho ne bubi,
khuloondekhana ne kamalaka kowo,
nio khaambwa chisoni tawe.
Wele Omunyali Owa Bioosi, kamaani kambweele,
ne ndi mu khuliinda ewe usikule.
Nda lilieyikina liase mwiwe.
Naluile khulwe khuliindilila niko wasuubisia ese,
ne ndeeba ndi, “Okhanjeete siise siina?”
Sikila natambile bukhala nga eoochwa eyamenya mu liisi,
ne kakhaba kario se nebiliile kamalaka kowo tawe.
Ndachiililila khuliinda khukhwola siise siina?
Okhauukuume abo babakhupia siibi siise siina?
Babaandu be ekibonio bakhaloondanga kamalaka kowo tawe,
bayabile buko ngwemo bandiile.
Kamalaka kowo koosi kali ka ng'ali,
babaandu bakhupia ese siibi khulwe bubeeyi,
njeete!
Bali aambi khu khunjira,
ne kakhali ese se nalekhile kamalaka kowo tawe.
Mbonie ese khulwe busiime bwowo bukhawa tawe,
nio ndoonde kamalaka kowo.
Wele Omunyali Owa Bioosi, lilaka liowo likhabeo buli lwoosi,
lili lia mindali mwikulu.
Busuubilifu bwowo buliio khu selukho choosi,
wakhwikhile sibala abuundu wasio,
ne se sirurao tawe.
Bibiindu bioosi biliio khukhwola endaalo yino sikila lilaka liowo,
sikila bibuumbe bioosi bikhukholela ewe.
Liba bali se sangaalilanga lilaka liowo tawe,
aandi nafwa khulwe buchuuni.
Se ndiibilila kamalaka kowo tawe,
sikila khubirira mu niko ewe wambeelesie bulamu.
Ese ndi owowo, mbonie!
Nabeele ne sinani mu khuloonda kamalaka kowo.
Babooni beenya khu khunjira ese,
ne kakhali ndakhebulila kamalaka kowo.
Namanyile ndi buli siindu sili ne sisiakamo,
ne kakhali lilaka liowo se lili ne sisiakamo tawe.
Nasiima lilaka liowo lukali!
Khebulila lilaka liowo biise bioosi.
Ndoonda lilaka liowo biise bioosi,
lundi lilaka liowo likila ne mba ne limanya khukhila basiku base.
Ndi ne limanya likali khukhila babekisia base boosi,
sikila ese khebulilanga kamalaka kowo.
Ndi ne limanya khukhila basaakhulu,
sikila ndoondanga kamalaka kowo.
Naloba khukhola bubwoni bwosi bwosi,
sikila nenya khuloonda lilaka liowo.
Ese se nalekhile kamalaka kowo tawe,
sikila ewe wamwene niwe omwekisia wase.
Kamalaka kowo kali kamanulu lukali,
kamanulu khukhila bubuukhi!
Ese nyoolanga limanya khukhwama mu malaka kowo,
khwako nabiila bumayaanu bwoosi.
Likhuwa liowo lili etaa yase,
lundi buwaanga khu ngila yase.
Ese khakhole nga nelakana
ndi khaloonde kamalaka kamaluungi kowo.
Wele Omunyali Owa Bioosi, buchuuni bwase ng'ali buli bukali lukali,
mbelesie bulamu khuloondekhana nga ne usuubisie.
Ee Wele Omunyali Owa Bioosi, fukiilila lisaba liase lie khu khupa orio,
mala unjeyikie kamalaka kowo.
Nirekekha khutibia bulamu bwase biise bioosi,
Ne kakhali se nalekhile khuloonda kamalaka kowo tawe.
Babooni barao kimireko khu khundiila ese,
ne kakhali se nalekhile khuloonda kamalaka kowo tawe.
Kamalaka kowo kali kumukabwa kwa buli lwoosi,
ng'ali kali ekhoyo mu mwoyo kwase.
Neyamile khuloonda kamalaka kowo,
khukhwola endaalo eye lifwa liase.
Nabiila abo bakhali barekeerefu khwiwe tawe,
ne kakhali nasiima lilaka liowo.
Ewe niwe bubwilukhilo ne ngabo yase,
neyikina elomo yowo.
Babooni enywe, ndureo.
Ese ndaloonda kamalaka ka Wele wase.
Mbelesie kamaani nga ne wasuubisia mala ese menye,
okhandekha nafwa kumwoyo mu lieyikina liase tawe!
Ba nase, ne ese ndaba mu buliindi,
khuloonde kamalaka kowo biise bioosi.
Ewe oloba buli mundu okhaloonda kamalaka kowo,
kamarekekha kabwe ke bubeeyi kali ka busa.
Obukulanga babooni khuba nga kamaandu busa,
khwako ese nasiima kamalaka kowo.
Nariire sikila ewe,
ndi ne buuri bukali sikila bukhalaki bwowo.
Nakholile ka ng'ali lundi kamalayi,
okhanjanjukha mbe mumakhono ke bakuluumi tawe.
Suubisie oli okhayeete omukholi wowo,
okhalekha babaandu be sileka bakhupia ese siibi tawe.
Naluile khulwe khulindiilila buyeeti bwowo bwe buonia,
khulwe khulindiilila busikuli bwowo nibwo wasuubisia.
Kholele ese, omukholi wowo khuloondekhana ne busiime bukhawa tawe,
mala unjeyikie kamalaka kowo.
Ese omukholi wowo, mbelesie limanya,
nio ese manye kamalaka kowo!
Wele Omunyali Owa Bioosi, sino sili siise siowo khuukuuma,
sikila babaandu se balikho baloonda lilaka liowo tawe.
Khwako ese nasiima kamalaka kowo khukhila esahabu,
khukhila esahabu engwalaafu lukali.
Khwako ese ndoonda kamalaka kowo koosi,
Nabiila bubwoni bwosi.
Kamekisio kowo kali ke khuukia,
ngaloondanga ne kumwoyo kwase kwoosi.
Lilinoosia lie kamekisio kowo liaana buwaanga,
lundi lireerera basilu limanya.
Ese mbeechela,
sikila nikoomba kamalaka kowo.
Ndekeeresie ukholele siisa,
nga ne okholelanga abo babakhusiima ewe.
Khuloondekhana ne lisuubisia liowo, ndangirire khakwa tawe,
okhalekha bubwoni bwaminya tawe.
Mbonie ese khukhwama khwaabo babakhupia siibi,
nio ndoonde kamalaka kowo.
Lekha kumwalaalo kwowo kube khu mukholi wowo,
mala unjeyikie kamalaka kowo.
Kamasika kase kachichukha nga efula,
sikila babaandu bowo se baloonda kamalaka kowo tawe.
Wele Omunyali Owa Bioosi, ewe oli omuluungi,
lundi kamalaka kowo kali ka ng'ali,
Kamalaka niko waana,
kali kamalayi lukali lundi ka ng'ali,
Lirima liase lili likali,
sikila basiku base se baloonda kamalaka kowo tawe.
Lisuubisia liowo lili lia ng'ali!
Ese nalisiima lukali!
Ese ndi omutiiti busa lundi nalekelesibwa,
kakhaba kario se nibililanga kamalaka kowo tawe.
Buluungi bwowo bulibaao buli lwoosi,
ne lilaka liowo lili lia ng'ali biise bioosi.
Ndi mu butinyu ne buchuuni,
ne kakhali kamalaka kowo kasangaasia.
Kamalaka kowo kali ka ng'ali buli lwoosi,
mbelesie ese limanya nio menye.
Ee Wele Omunyali Owa Bioosi,
khusaba ewe ne kumwoyo kwase kwoosi njeete!
Ese ndaloonda kamalaka kowo!
Ese khusaba ewe,
mbonie mala noonde kamalaka kowo.
Ese ninyokha makhelebeende mala khusaba ewe khulwe buyeeti,
neyikina likhuwa liowo.
Ngona meeso siilo sioosi,
khukhwibaasia khu malaka kowo.
Ee Wele Omunyali Owa Bioosi, khulwe busiime bwowo bukhawa tawe mbulile ese,
khulwe bung'ali bwowo ndiinde.
Babaandu barafu babakhupianga ese siibi balikho beecha siimbi,
babaandu bakhaloondanga lilaka liowo tawe.
Ee Wele Omunyali Owa Bioosi, ne kakhali ewe oli nase,
ne kamalaka kowo koosi kali ka ng'ali.
Khukhwama khale namanya kamekisio kowo,
wakakhola kabeo buli lwoosi.
Bona buchuuni bwase mala umbonie,
sikila se nalekhile lilaka liowo tawe.
Babila kumusaango kwase mala usikule,
ndase bulamu nga khuloondekhana ne lisuubisia liowo.
Babooni se balaonisibwa tawe,
sikila se baloonda kamalaka kowo tawe.
Ne kakhali Wele Omunyali Owa Bioosi, siisa siowo sili sikali,
kholele siisa mala umbonie!
Ndi ne basiku nende babakhupia ese siibi bakali,
ne kakhali se ndekhanga khuloonda kamalaka kowo tawe.
Sinyikhwa ne mbona bataamba lisuubila,
sikila se baloonda kamalaka kowo tawe.
Wele Omunyali Owa Bioosi, bona nga ne nasiima kamalaka kowo!
Busiime bwowo se buwechanga tawe, khwako mbonie.
Kumusiingi kwe lilaka liowo kuli bung'ali,
ne bukhalaki buluungi bwowo bwoosi buli bwa mindali.
Babaandu be bunyali banjibwaakala ese khaba siene tawe,
ne kakhali ese ndia lilaka liowo.
Ese sangaala lukali sikila kamasuubisia kowo,
sangaala lukali nga oyo onyoolile sisiindu sie bukhala bukali.
Ese mbiilanga bubeeyi,
ne kakhali siimanga lilaka liowo.
Ese khufumianga ewe kamakhabi saba buli ndaalo,
khulwe bukhalaki bwowo bwe buluungi.
Abo babasiima lilaka liowo bali ne kumuleembe mu bwichufu,
se siliio sinyala siabaula tawe.
Ee Wele Omunyali Owa Bioosi, ese neyikina khunyoola buonia bwowo,
lundi ndoonda kamalaka kowo.
Ese ndondanga kamekisio kowo,
nakasiimile ne kumwoyo kwase kwoosi.
Ese ndondanga kamalaka kowo,
sikila obonanga bikholwa biase bioosi.
Wele Omunyali Owa Bioosi, lekha lisaba liase khulwe buyeeti likhwolele ewe!
Mbelesie limanya nga ne wasuubisia.
Ulila lisaba liase,
mala umbonie khuloondekhana ne lisuubisia liowo.
Ese khakhufumie ewe biise bioosi,
sikila ewe unjikisianga kamalaka kowo.
Kheembe lilaka liowo,
sikila kamalaka kowo kali ka ng'ali.
Yirekekha khu khunjeeta biise bioosi,
sikila ese ndondanga kamalaka kowo.
Ee Wele Omunyali Owa Bioosi,
ese nikoomba lukali buyeeti bwe buonia bwowo!
Ese sangaalila lilaka liowo.
Mbelesie bulamu nio nyale khu khufumia ewe,
lekha kamekisia kowo kanjeete.
Njiiya nga likheese litibile,
yiicha unjeete ese, omukholi wowo,
sikila se nalekhile kamalaka kowo tawe.

Wele Omunyali Owa Bioosi, ne naba mu butinyu nakhusaba ewe
mala wanjeeta ese.
Wele Omunyali Owa Bioosi,
mbonie khukhwama khu babeeyi ne baabacha.
Enywe babeeyi, Wele alimukhola enywe ariena?
Alimuukuuma enywe mu ngila siina?
Alimuukuumila enywe buembo bubwoki bwo omunamae,
ne kamaanda kakeesing'eng'ile!
Khumenya mwinywe khuli khubi lukali busa nga khumenya mu Mesheki
namwe nga khumenya mu baandu ba Kedari
Ese namenyile siise sileeyi,
ne babaandu bababiila kumuleembe!
Ese nenya kumuleembe,
ne kakhali ne ndomaloma,
nibo benya liie!

Ese suta chimoni chase ne ndoleelela mu bikulu,
buyeeti khwise bukhame waena?
Buyeeti khwise bukhame khu Wele Omunyali Owa Bioosi,
owabaang'ana likulu ne liloba.
Se alikhulekha ewe mu butinyu tawe,
omuliindi wowo ali meeso biise bioosi.
Omuliindi owa Isiraeli,
se aungulanga namwe akone tawe.
Wele Omunyali Owa Bioosi akhakhuliinde ewe,
ali siimbi nawe khu khuliinda ewe.
Enyanga se elikhuumisia ewe kumuusi,
namwe kumwesi kukhuumisie siilo tawe.
Wele Omunyali Owa Bioosi akhakhuliinde ewe khukhwama mu butinyu bwoosi,
akhaliinde bulamu bwowo.
Akhakhuliinde ne wicha lundi nocha,
luno nende buli lwoosi.

Nasangaala nga ne bamboolela bali,
“Khuche munju eya Wele Omunyali Owa Bioosi.”
Ne luno khuli ano,
khwemile mu bilibwa bia Yerusalemu!
Yerusalemu luli lukoba lulwelao nga lwaba,
mu bulayi ne buambaani bwe babaandu balwo.
Muno nimwo chikholo cha Isiraeli chichanga,
khu khuupila Wele Omunyali Owa Bioosi orio khuloondekhana ne lilaka liewe.
Muno nimwo babaami ba Isiraeli,
bekhalanga khukhalakila babaandu babwe.
Saba khulwe kumuleembe mu Yerusalemu,
“Lekha abo babakhusiima ewe baindiaale!
Lekha kumuleembe kube buli abuundu mwiwe Yerusalemu,
ne buliindi munju chenywe.”
Mboolele Yerusalemu ndi,
“kumuleembe kube mwiwe!”
Khulwe balebe ne basaale base.
Khulwe enju eya Wele Omunyali Owa Bioosi, Wele wefwe,
ese saba Yerusalemu luindiaale.

Ese khweyikina ewe,
ee, ewe owamiia mwikulu!
Bulayi bwene nga omukholi ne eyikina owamuandika owe siseecha,
nga omukholi owe siikhasi eyikina owamuandika owe siikhasi,
Ee Wele Omunyali Owa Bioosi, Wele wefwe,
efwe khulachiililila khukhweyikina ewe,
khukhwola siise nisio ewe olakhukholela efwe siisa.
Ee Wele Omunyali Owa Bioosi, khukholele efwe siisa,
khukholele efwe siisa,
sikila khwalekeelesibwe lukali po.
Bayiinda bakhuchekheelele khu siise sileeyi,
lundi be kibonio bakhupianga babaandu siibi bakhulekelesia efwe.

Abaanga Wele Omunyali Owa Bioosi se aaba lubeka lwefwe tawe?
Ee Isiraeli, loma muli,
“Abaanga bali Wele Omunyali Owa Bioosi se aaba lubeka lwefwe,
nga basiku befwe ne bakhwibwaakala efwe tawe,
andi mwirima liabwe khwifwe,
bakhumila efwe ne khusiili balamu.
Andi kumukhula kumukali kwakhwikhisia efwe,
andi kameechi kakhutiimbia,
andi kumukhula kumukali kwakhwikhisia efwe.”
Lekha efwe khupile orio Wele Omunyali Owa Bioosi,
oyo okhalekhile basiku befwe bakhubunia efwe tawe.
Efwe khwebachile nga enyuni khukhwama mu luriimba lwo mwaayi,
luriimba lwakanguluukhe, ne efwe khwabeele balekhuule!
Buyeeti khwifwe bwama khu Wele Omunyali Owa Bioosi,
owabaang'ana likulu ne liloba.

Abo babeyikina Wele Omunyali Owa Bioosi,
bali nga Sikulu sia Sayuni,
siikhanyala siasisiikhwa tawe,
ne kakhali siliio buli lwoosi.
Bulayi bwene nga bikulu ne biabotookhelela lukoba lwa Yerusalemu,
khwako Wele Omunyali Owa Bioosi yesi,
aabotookheleele babaandu bewe luno nende buli lwoosi.
Babi se baliruka sibala sie baluungi biise bioosi tawe,
bakhola bario, baluungi babeene banyala bakhola kamabi.
Wele Omunyali Owa Bioosi, ba omulayi khwaabo baali balayi,
khwaabo baloondanga kamalaka kowo.
Ne kakhali ne oukuuma babi,
ukuuma abo balekha chingila chowo bosi.
Kumuleembe kube mu Isiraeli!

Nga Wele Omunyali Owa Bioosi ne aakhukobosia efwe e Yerusalemu
liaba busa khwifwe nga kamarooro.
Khwachekha ne khukhwimba lukali khulwe khoyo!
Nio babaandu Be Chikholo chichiindi baloma khwifwe bali,
“Wele Omunyali Owa Bioosi abakholeele nibo ke khuukia kamakali.”
Ng'ali aakhukhola efwe ke khuukia,
khwasangaalile lukali!
Wele Omunyali Owa Bioosi, khukhole khuindiaale lundi,
bulayi bwene nga efula yisianga kameechi mu njichi chiteenyile.
Lekha abo babalila ne bamiicha biakhulia biabwe,
bakese mu khwekhoya!
Abo bacha khumiicha bumiicho ne balila,
balikobola ne beemba khulwe khoyo,
ne balikho bareera likesa.

Wele Omunyali Owa Bioosi ne akhombakha enju tawe,
kimilimo kie babombakhi kili kia busa,
Wele Omunyali Owa Bioosi ne akhaliinda lukoba tawe,
baliinda bakhola kia busa.
Okhola kimilimo kimiandalafu mu khwinyokha makhelebeende,
mala aayilila khukona nio bali amenye bulayi,
akhola kimilimo kikhalimo bukhala tawe.
Sikila Wele Omunyali Owa Bioosi,
aelesianga siakhulia abo nibo niye asiima ne bali mwilo.
Babaana bali siianwa khukhwama khu Wele,
babaana bali kumuruuru khukhwama khu niye.
Babaana be siseecha nibo omundu anyoola ne asiili omuele,
bali nga buembo mukhono mwo omunamae.
Omundu oli ne buembo bukali mu situukhu siewe ali omusangaafu.
Ne aliakaanana ne basiku bewe abuundu we bukhalaki se aliulwa tawe.

Ali ne khabi oyo oria Wele Omunyali Owa Bioosi,
omenya khuloondekhana ne kamalaka kewe!
Olalia bibiaamo bie kimilimo kiowo,
olasangaala, lundi olaba bulayi.
Omukhasi wowo aliba nga kumusabibu,
kukwaama kimisabibu kimikali munju mwowo,
ne babaana bowo baliba nga chisakia che kumuseituni a sialwa siowo.
Lola, orio Wele Omunyali Owa Bioosi ali ne chikhabi,
Wele Omunyali Owa Bioosi akhoya akhubiite chikhabi khukhwama khu sikulu sia Sayuni!
Okhoya wamenya khukhwikhoyela buiinda bwa Yerusalemu mu bulamu bwowo bwoosi!
Okhoya wamenya lukali wabona babechukhulu bowo!
Kumuleembe kube mu Isiraeli!

Isiraeli, khubolele nga basiku bowo bakhupia ewe siibi khukhwama mu bwana bwowo.
“Basiku base bakhupisie siibi lukali khukhwama mu bwana bwase,
ne kakhali se bambulile tawe.
Bakhalaka khu mukoongo khwase,
mala bakukhola kwaba busa nga bulime.
Ne kakhali Wele Omunyali Owa Bioosi ali omuluungi,
aasikule khukhwama mu bunasioobi.”
Lekha buli mundu owabiila Sayuni,
aulwe ne khukhwilukha.
Lekha boosi babe nga bunyaasi bumela khu nju,
bubwoma ne bukhakhula tawe,
se aliio obukhaa,
namwe obusuta ne buli kumurwe tawe.
Khwaabo babirao se aliio oloma ali,
Wele Omunyali Owa Bioosi, okhubiite efwe chikhabi,
khu khubiita chikhabi mwisina lia Wele Omunyali Owa Bioosi tawe!

Ee Wele Omunyali Owa Bioosi, ne ndi mu butinyu bukali, khusaba ewe.
Ee Wele Omunyali Owa Bioosi, ulila khulila khwase,
rekeeresia lisaba liase khulwe buyeeti!
Ee Wele Omunyali Owa Bioosi, kaaba bali ewe okhebulila bubwoni bwefwe,
naanu onyala ebacha khukhalakilwa?
Ne kakhali ewe okhubeelanga bubwoni bwefwe,
nio khube ne liria likali khwiwe.
Ese ndindiilila buyeeti bwa Wele Omunyali Owa Bioosi,
lundi neyikina likhuwa liewe.
Kumwoyo kwase kulindiilila Omwami,
khukhila nga baliindi baliindiililanga kumutikhinyi,
khukhila nga baliindi baliindiililanga kumutikhinyi.
Isiraeli, yeyikina Wele Omunyali Owa Bioosi,
sikila busiime bwewe buli bukhawa tawe,
lundi enya khuonia mu biise bioosi.
khukhwama mu bwoni bwabwe.

Ee Wele Omunyali Owa Bioosi, se ndi ne kukhwilolo tawe,
ne se ndi ne sileka tawe,
se ninaana khu biindu biboofu,
lundi biili bie liukia khwise tawe.
Ne kakhali ese neolelesie,
nabeele nga omwana osiliile khwituru lia maawe,
ndi nga omwana osilile,
Ee Isiraeli, yeyikina mu Wele Omunyali Owa Bioosi,
khukhwama luno khuchiililila.

Wele Omunyali Owa Bioosi, okhebilila Daudi,
ne butinyu nibwo aabiriramo bwoosi tawe.
Wele Omunyali Owa Bioosi, khebulila niko Daudi asuubisia,
endakaano niyo aakhola khwiwe, Wele owa Yakobo omunyali owa bioosi ali,
“Se khache munju mwase namwe ngone khu sitanda tawe,
se khauluukhe namwe ngone liilo tawe,
khukhwola nga ne khang'oone abuundu wa Wele Omunyali Owa Bioosi,
enju eya Wele owa Yakobo omunyali owa bioosi.”
mala khwaliakaanila mu mikuunda kia Yearimu.
Khwaloma khuli, “Lekha khuche mu nju eya Wele Omunyali Owa Bioosi,
lekha khusaaye ebweeni we ndebe yewe eye bubwami.”
Wele Omunyali Owa Bioosi,
yiicha mu lukaangu ne Lisanduku lie ndakaano,
lili simanyisio sie bunyali bwowo,
mala omenye muno buli lwoosi.
Lekha basaayi bowo bakhole kali ng'ali biise bioosi,
lekha babaandu bowo bayokele khulwe khoyo!
Ewe wasuubisia omukholi wowo Daudi,
Wele Omunyali Owa Bioosi, okhaloba omwami omurobore wowo tawe.
lisuubisia nilio okhalekha khukhola tawe oli,
“Ndikhola mulala khu baana bowo basoleeli abe omwami,
mala aliruka enyuma wowo.
Kaaba bali babaana bowo basoleeli bali basuubilifu khu ndakaano yase,
ne khu malaka niko ese mbaelesia,
babaana basoleeli babwe bosi baliamiia enyuma wowo biise bioosi.”
Wele Omunyali Owa Bioosi arobore lukoba lwa Sayuni,
niye enya amenyemo.
“Ano niio ndimenya buli lwoosi,
ano niio nenya khuruka.
Ee khaelesie lukoba lwa Sayuni buli siindu nisio lwenya,
Ese khaelesie babanani bamwo enjikura eye siakhulia.
Khabiite basaayi balwo chikhabi mu koosi niko bakhola,
ne babaandu balwo baliimba ne khukhwikhoya lukali.
muno mu bwene khareemo buruki bwo mwami omurobore wase.
Khaambie basiku bewe chisoni,
ne kakhali bubwami bwewe bulikaliia.”

Lili lilayi lukali, lili lisiimisia, babaandu ba Wele,
khumenya alala mu muleembe!
Lili nga kamafura ke bukusi bwe angaaki,
ne keekha khukhwama khu murwe ne bunwanwa bwa Aruni,
khukhwola mwikosi khwikemo lie kanjo yewe.
Lili nga luume lwe khu sikulu sia Herimoni,
ne lukwa khu ngulu cha Sayuni.
Wele Omunyali Owa Bioosi asuubisilieyo ali alibiita chikhabi,
bulamu bukhawa tawe.

Bakholi ba Wele Omunyali Owa Bioosi mweesi,
mweesi mukholanga kimilimo mu lukaangu siilo,
yiicha mufumie Wele Omunyali Owa Bioosi.
Suta kamakhono kenywe mwisaba ne muli mu lukaangu,
mala mufumie Wele Omunyali Owa Bioosi.
Lekha Wele Omunyali Owa Bioosi, owabaang'ana likulu ne liloba,
amubiite enywe chikhabi khukhwama Sayuni.

Fumia Wele Omunyali Owa Bioosi!
Enywe bakholi ba Wele Omunyali Owa Bioosi,
fumia Wele Omunyali Owa Bioosi,
enywe muuli mu nju eya Wele Omunyali Owa Bioosi,
mu Lukaangu lwa Wele wefwe!
Fumia Wele Omunyali Owa Bioosi, sikila niye ali omulayi
yiimba khu mufumia niye ali owe kumwalaalo.
Aarobora ekholo eya Yakobo khuuba eyeewe,
babaandu ba Isiraeli khuuba babewe omwene.
Ese manyile ndi Wele Omunyali Owa Bioosi Wele wefwe ali omukali,
omukali khukhila bawele boosi.
Wele Omunyali Owa Bioosi akholanga buli nisio enya mwikulu ne khu sibala,
mu nyanja nende asi mu siba choosi.
Niye areranga kamafuumbi ke fula khukhwama chimbeka che sibala,
akholanga chimbeni khulwe fula,
lundi areranga ekhuungu khukhwama mu mabiikhilo kewe.
Eera babele be babaandu ba Misiri ne chisaang'i chabwe chimbele chosi mu Misiri.
Ebweeneyo aakhola kamayia nende ke khuukia,
khukhwama omwami nende babemeelesi babaaba asi wo mwami boosi.
Wele Omunyali Owa Bioosi aabunia chikholo chingali,
ne khukhwira babaami be bunyali.
Eera Sihoni, omwami owe Baamori,
Oku, omwami owa Bashani,
ne babaami ba Kanaani boosi.
Aaelesia babaandu bewe kamaloba kabwe,
aaelesia Baisiraeli kamaloba.
Ee Wele Omunyali Owa Bioosi, lisina liowo liliio buli lwoosi,
ee Wele Omunyali Owa Bioosi, efuma yowo khu selukho choosi.
Wele Omunyali Owa Bioosi ali liinda babaandu bewe,
akhakholele siisa bakholi bewe.
babuumbwa khubirira mu makhono ke babaandu.
Balikho kiminwa, ne kakhali se banyala khulomaloma tawe,
lundi balikho chimoni, ne kakhali se banyala khubona tawe.
Balikho kamaru, ne kakhali se banyala khuulila tawe,
se banyala akhaba khuela tawe.
Lekha ba baabang'oona boosi alala nende abo baabeyikina,
babe nga bawele nibo bang'oona!
Baandu ba Isiraeli, fumia Wele Omunyali Owa Bioosi!
Enywe basaayi ba Wele, fumia Wele Omunyali Owa Bioosi!
Enywe Balawi, fumia Wele Omunyali Owa Bioosi!
Enywe mweesi musayaanga Wele, fumia Wele Omunyali Owa Bioosi!
Fumia Wele Omunyali Owa Bioosi mu Sayuni,
mu Yerusalemu mungo mwewe.
Wele Omunyali Owa Bioosi afume!

busiime bwewe buli bwa mindali.
Khupila orio Wele ooli omukali khukhila bawele boosi,
busiime bwewe buli bwa mindali,
khupila orio Omwami owe bunyali khukhila babaami boosi,
busiime bwewe buli bwa mindali.
Niye yeng'ene okholanga kamayia ke khuukia lukali,
busiime bwewe bwa mindali.
busiime bwewe buli bwa mindali,
busiime bwewe buli bwa mindali.
busiime bwewe buli bwa mindali,
enyanga khukhosia kumuusi,
busiime bwewe buli bwa mindali,
siilo kumwesi ne ching'enieesi,
busiime bwewe buli bwa mindali,
busiime bwewe buli bwa mindali.
busiime bwewe buli bwa mindali,
ne kamaani kewe, ne bunyali bwewe bukali,
busiime bwewe buli bwa mindali.
busiime bwewe buli bwa mindali,
aambusiliamo Baisiraeli,
busiime bwewe buli bwa mindali,
ne kakhali amwaata mu nyanja eya Shamu omwo omwami owa Misiri ne banamae bewe boosi,
busiime bwewe buli bwa mindali.
Aarangirira babaandu bewe mu siangalaamwe,
busiime bwewe buli bwa mindali.
Eera babaami be bunyali,
busiime bwewe buli bwa mindali,
eera babaami bamanyifu,
busiime bwewe buli bwa mindali,
busiime bwewe buli bwa mindali,
busiime bwewe buli bwa mindali.
Aaelesia babaandu bewe kamaloba kabwe,
busiime bwewe buli bwa mindali.
Aaelesia Isiraeli, omukholi wewe,
busiime bwewe buli bwa mindali.
Se akhwibilila efwe ne khukhiliilwe tawe,
busiime bwewe buli bwa mindali,
aakhusikula efwe khukhwama khu basiku befwe,
busiime bwewe buli bwa mindali.
Aelesianga siakhulia khu buli sibuumbe,
busiime bwewe buli bwa mindali.
Khupila Wele owe mwikulu orio,
busiime bwewe buli bwa mindali.

Efwe khwekhala a njichi cha Babiloni,
ebweeneyo khwekhala asi ne khulila,
nga ne khwakhebulila Sayuni.
Khwaanikha kamatuungu kefwe ebweeneyo,
khu sakia che kamateeka.
Abo babakhuamba efwe bakhuboolela efwe khwimbe,
bakhuboolela efwe khubasangaasie,
baloma bali, “Khwimbile efwe lulwimbo khuloondekhana ne Sayuni.”
Khunyala khuriena khwembela Wele Omunyali Owa Bioosi lulwimbo mu sibala sikeni?
Ee Yerusalemu, kaaba bali ese khwibilila ewe,
lekha kumukhono kwase kumuseecha kufwokoye!
Kaaba bali ese se khukhebulila ewe tawe,
kaaba bali ese se mbukula Yerusalemu khuuba sinoko sie busangaafu bwase bukali tawe,
lekha lulimi lwase luaande.
Wele Omunyali Owa Bioosi, khebulila niko Baedomu bakhola,
endaalo niyo baamba lukoba lwa Yerusalemu.
Khebulila nga babeelelela khuloma bali,
“Lutechulake!”
Omundu owiyacha khwiwe khu niko ewe wakhukholela efwe ali omusangaafu,
oyo obukula babaana bowo batoro,
ne khu baapa khu lwanda.

Wele Omunyali Owa Bioosi, ese khupila ewe orio ne kumwoyo kwase kwoosi,
Ese niimba khu khufumia ewe ebweeni we bawele.
Ese ndola niio lukaangu lutakatifu lwowo luli,
ninamila, ne khu khufumia ewe,
sikila busiime bwowo bukhawa tawe ne busuubilifu bwowo,
sikila ewe wekesie oli lisina ne kamalaka kowo bili bie angaaki mu bioosi.
Ese nakhusaba ewe mala wanjeeta,
wandasa kamaani.
Wele Omunyali Owa Bioosi, babaami be mu sibala boosi bakhakhufumie ewe,
sikila baulila kamasuubisia kowo.
Bakheembe khu niko ewe okholile,
nende khu luyali lwowo lukali.
Akhaba ne oli owe Angaaki Lukali,
oliindanga babeboombia,
lundi babebonia se banyala bekisa khukhwama khwiwe tawe.
Nga naba ne butinyu bukali,
ewe waniinda.
Okhiingililanga basiku base be lirima,
ne khu khumbonia ese khulwe bunyali bwowo.
Okhakhole buli siindu nisio osuubisie,
Wele Omunyali Owa Bioosi, busiime bwowo buli bwa mindali.
Maliila kumulimo nikwo orakiikhe.

Wele Omunyali Owa Bioosi, ewe wamenieelesie ese mala umanyile.
Omanyile buli siindu nisio ese kholanga,
ewe niio oli omanyile kamebaasio kase koosi.
Ewe umbonanga ese ne khola kumulimo namwe ne ndikho mbuluukha,
omanyile bikholwa biase bioosi.
Omanyile niko nja khuloma,
akhaba ne khalomaloma tawe.
Ewe wambotookhelele chimbeka choosi,
uniinda nga ese khulwe kamaani kowo.
Ewe umanyile ese lukali po,
lino lituuma bukesi bwase.
Abeele nyala nacha waena khukhwilukha ewe?
Nje waena niio ewe okhali?
Ne niina mwikulu, ewe olimo,
ne niikha emakoombe, ewe oliyo.
Nakhapurukha nabira ebukwe,
namwe namenya abuundu aleeyi mumbo,
ewe obayo khu khundangirira ese,
ewe obayo khu khunjeeta ese.
Nyala naboolela sisiilima siangisa ese,
namwe buwaanga bubumbotookheleele bube sisiilima,
ne kakhali khwiwe akhaba sisiilima se sili simali tawe,
ne siilo sili busa nga kumuusi.
Khwiwe, sisiilima ne buwaanga bili bifwaanane.
Ewe wabuumba kumubili kwase,
ewe niwe owanda munda mwa maayi wase.
Ese khufumia ewe sikila ese nabuumbwa mu ngila eye khuukia,
bikholwa biowo bioosi bili bie khuukia.
Ese manyile lino ne kumwoyo kwase kwoosi.
Ewe wamanya khubao khwase,
ese ne ndikho khula munda mwa maayi wase,
ese ne ndikho khulilamo mu bwikisi.
Ewe wambona ne khebulwa tawe.
Chindaalo che bulamu bwase choosi chaandikwa mu sitabu siowo,
ne chikharakikha tawe.
Ee Wele, kamebaasio kowo kali kamatinyu lukali khwise,
kamebaasio kowo kali kamakali lukali!
Kaaba bali ese ngabala, kali kamakali khukhila kumuyekhe.
Ese ne siisimukha, siili busa nawe.
Ee Wele, nenya lukali ndi ewe wire babooni!
Nenya lukali ndi babaandu be sisiayuumba bakhandangana tawe!
Baloma ke bubwoni khwiwe,
baloma kamabi khwiwe.
Ee Wele Omunyali Owa Bioosi, ese nabiila lukali babakhubiila ewe!
Naleka lukali abo baali bareengu khwiwe!
Nababiila ne kumwoyo kwase kwoosi,
mbabukula khuba basiku base.
Ee Wele, menieelesie mala omanye kali mu mwoyo kwase!
Ngele ese mala omanye kamebaasio kase!
Loleelesia omanye ne ndi omubi,
mala undangirire mu ngila eya mindali.

Wele Omunyali Owa Bioosi, mbonie ese khukhwama khu baandu babi,
niinde khukhwama khu baandu be sisiayuumba.
Bakwangwaana khukhola kamabi biise bioosi,
bareera bulomani biise bioosi.
chilomo chabwe chili nga buchiba bwe khilakhima.
Wele Omunyali Owa Bioosi, niinde khukhwama mu bunyali bwe babooni,
niinde khukhwama khu baandu be sisiayuumba,
bakwangwaana khu khukhupa ese asi.
Babaandu be sileka barekire luriimba lundiile ese,
bareereo kimireko,
ne khura chindiimba khu ngila nio bandiile ese.
Naboolela Wele Omunyali Owa Bioosi ndi, “Ewe oli Wele wase.”
Wele Omunyali Owa Bioosi ulila khulila khwase khulwe buyeeti!
Ee Wele Omunyali Owa Bioosi, Omwami wase, omuliindi wase owe kamaani,
waniindile ese ne ndi mwiie.
Wele Omunyali Owa Bioosi, okhaelesia babooni nisio benya tawe,
okhalekha niko bakwangwaana kekholekha tawe.
Okhalekha basiku base baaba bakhili tawe,
khola biriikhirisio biabwe khwise bibakobolele.
Lekha kamaanda kakesinge'ng'ile kabakwekho!
Lekha bamwaatwe mu maloo, bakharuramo lundi tawe!
Abo baloma ke bubeeyi khu baandi bakhaindiaala tawe,
lekha kamabi kanyoole be sisiayuumba mala kababunie.
Wele Omunyali Owa Bioosi, ese namanyile ndi ewe oliindanga babanani,
ne bung'ali bwe bataambi.
Ng'ali baluungi bakhakhufumie ewe,
balimenya niio ewe oli.

Wele Omunyali Owa Bioosi, ese khusaba ewe, luno unjeete!
Ese ne khusaba ewe, rekeeresia.
kamakhono kase niko sutile mu ngaaki nga embosio eye ekolooba.
Ee Wele Omunyali Owa Bioosi, liinda kumunwa kwase,
kamabi kakhaba khu minwa kiase tawe!
Okhandekha nenya khukhola kamabi tawe,
lundi okhandekha naba alala ne babi mu mabi kabwe tawe.
Okhandekha nabakho mu naikara chabwe tawe.
Omundu omulayi anyala ambukuuma ese,
ne khu khundafwira mu bulayi,
ne kakhali se ndifukiilila lukoosi khukhwama khu baandu babi tawe,
sikila sabanga biise bioosi khulwe khukhiingilila bikholwa biabwe biibi.
Ne bakharwe mu bunyali bwabo balibaukuuma,
balimanya bali likhuwa lia Wele Omunyali Owa Bioosi lili lia ng'ali.
Bikuumba biabwe bilisalanisibwa abiliindwa,
nga chiikhu chichasakwa ne khutonywakamo.
Omwami Owe Banamae, ne kakhali ese neyikina mwiwe.
Ese nenya buliindi bwowo,
okhandekha nafwa tawe!
Niinde khukhwama khu ndiimba nicho barekire bandiile,
khukhwama mu mireko kie babi.
Lekha babooni bakwe mu ndiimba chabwe babeene,
mala ese ndobe khunyoolakho butinyu tawe.

ese mwekoonjelela niye.
Ese mweloochelanga ka kase koosi,
muboolelanga niye butinyu bwase bwoosi.
Amanyile nisio nenyibwa khole,
ne nenya khufwa kumwoyo.
Basiku base barekire luriimba khu ngila niyo ngendelakho.
Ne nikhebukha,
mbona ndi ounjeeta se aliio tawe,
ouniinda se aliio tawe.
Oundeecha se aliio tawe.
Wele Omunyali Owa Bioosi, ese khulilila ewe khulwe buyeeti,
Wele Omunyali Owa Bioosi, ewe oli omuliindi wase,
oli buli siindu nisio ese nenya mu bulamu buno.
Rekeeresia khulila khwase khulwe buyeeti,
sikila ndi mu butinyu bukali.
Mbonie ese khukhwama khu basiku base,
basiku base bali ne kamaani kamakali khu khukhila.
Mbelesie bulekhuule khukhwama mu butinyu
nio ese khufumie ewe ebweeni we babaandu bowo sikila bulayi bwowo khwise.

Wele Omunyali Owa Bioosi, ulila lisaba liase!
Mu buluungi bwowo rekeeresia liliekoonjelela liase,
mu busuubilwa bwowo njeete.
se aliio okhali ne bubi ebweeni wowo tawe.
Omusiku wase ambaayile ese,
ne khu khumbula ese lukali.
Andeere mu siboe sie mu siilima mala ndi nga abo babafwa khale.
Khwako kumwoyo kwambwelemo,
ese ndi mu butinyu bukali.
Ese khebulila chindaalo chichabira,
nibaasia khu niko okholile koosi,
khebulila bikholwa biowo bioosi.
Khusutila kamakhono kase mwisaba,
kumwoyo kwase kuli ne bulesia khwiwe nga liloba liliomu.
Wele Omunyali Owa Bioosi, nono njeete!
Ese natibiisie lilieyikina liase lioosi.
Okhekisa khukhwama khwise tawe,
namwe ndaba mwabo babeekha emakoombe.
Khebusie busiime bwowo bukhawa tawe buli mutikhinyi,
sikila ndechanga lilieyikina liase mwiwe.
Kamasaba kase kakhwolela ewe,
njekesie engila niyo nenyibwa njilekho.
Wele Omunyali Owa Bioosi, ese nicha khwiwe khulwe buliindi,
sikule ese khukhwama khu basiku base.
Ewe oli Wele wase,
njeyikie khukhola lilienya liowo.
Ba omulayi khwise, mala undangirire khu ngila eye kumuleembe.
Wele Omunyali Owa Bioosi, sikule ese nga ne wasuubisia,
mu bulayi bwowo mbonie khukhwama mu butinyu!
Yiira basiku base sikila busiime bwowo khwise,
mala obunie babakhupia ese siibi boosi,
sikila ese ndi omukholi wowo.

Wele Omunyali Owa Bioosi, lulwanda lwase afume!
Anjeyikianga khu khupana mwiie,
ne khu khundekekha khulwe liie.
Niye lulwanda lwase, lundi engabo yase,
niye bubwilukhilo ne buonia bwase,
neyikina mu niye khulwe kumuleembe.
Aulanga chikholo ne khu chira asi wase.
namwe omundu busa nio ewe omukhebulile?
Ali busa nga kumuuya,
bulamu bwewe buli busa nga sisiiniini siwao.
Ee Wele Omunyali Owa Bioosi, yikula likulu mala wikhe asi,
tiila khu bikulu mala bituukhe.
Burusia chimbeni mala chisalanisie basiku bowo,
lasa buembo bwowo mala obatimanie.
Khukhwama angaaki yinaa undusie mu lusiba lwe kameechi,
mala usikule,
mbonie ese khukhwama mu bunyali bwe baakwa,
baakwa bakhalomanga bung'ali tawe,
babea akhaba mu khwechuba.
Ee Wele, ndakhwimbila ewe lulwimbo lukeni,
Ndapa lituungu ne khukhwimbila ewe.
Oelesianga babaami bukhili,
ne khu sikula Daudi omukholi wowo.
Mbonie ese khukhwama khu basiku base bakuluumi,
sikule ese khukhwama mu bunyali bwe baakwa,
bakhalomanga bung'ali tawe,
lundi babea akhaba mu khwechuba.
Lekha babaana befwe basoleeli mu buele
bwabwe babe nga bimelwa bie kamaani.
Lekha babaana befwe bakhaana babe nga chinjeko chindayi chichatiila lichipi.
Lekha bibiaki biefwe bichulemo bibiaamo buli lukano.
Lekha kamakheese kefwe kali mu maayilwe,
kasalane kabe kamakali lukali.
Lekha chikhaafu chefwe chisaale chibe chingali,
chikhauusia namwe chafwisia chimoosi tawe.
Bililo khu ngila chefwe khulwe butinyu bikhabakhoo tawe.
Ekholo niyo kano kaliekholekhakho eliba ne busangaafu,
babaandu nibo Wele Omunyali Owa Bioosi ali Wele wabwe bali basangaafu!

Wele wase lundi omwami wase, ndiboola khu bukali bwowo,
ndikhupila ewe orio mindali na mindali.
Ndikhupila ewe orio buli ndaalo,
ndikhufumia ewe mindali na mindali.
Wele Omunyali Owa Bioosi ali Omukali lundi akhoyelwa afumisibwe lukali,
bukali bwewe se bunyala bwamanyikhana tawe.
Bikholwa biowo bilifuma khu selukho choosi,
chiliboola ke bikholwa biowo bie bunyali.
Chililomaloma ke luyali ne bunyali bwowo,
ne ese ndibaasia khu malaka kowo ke khuukia.
Babaandu balilomaloma ke bikholwa biowo bie bunyali,
ne ese ndiboola ke bukali bwowo.
Baliboola ke bulayi bwowo bukali,
ne khukhwimba lukali khuloondekhana ne buluungi bwowo.
Wele Omunyali Owa Bioosi ali owe kumwalaalo lundi ali owe siisa,
ali kalaa khuambwa lirima lundi busiime bwewe bwa buli lwoosi buli bukali.
Wele Omunyali Owa Bioosi ali Omulayi khu baandu boosi,
ne siisa siewe sili khu bioosi nibio aakhola.
Wele Omunyali Owa Bioosi, bibuumbe biowo bioosi bilikhufumia ewe,
lundi babaandu bowo boosi balikhupila ewe orio.
Balilomaloma ke luyali lwe bubwami bwowo,
ne khuboola ke bunyali bwowo,
nio buli mundu alimanya bikholwa biowo bie khuukia,
ne luyali lwe bunyali bwe bubwami bwowo.
Buruki bwowo buli bwa mindali,
ne ewe oli omwami buli lwoosi.
Wele Omunyali Owa Bioosi ali omusuubilwa mu masuubisia kewe koosi,
ali owe siisa mu bikholwa biewe bioosi.
Wele Omunyali Owa Bioosi ayetanga abo baali mu butinyu,
atinyilisianga abo bafwiile kimiooyo.
Bibuumbe bioosi bikhweyikina ewe,
lundi obieelesianga siakhulia mu biise bibienyekha.
Obieelesianga siakhulia sisiolaana,
wikusia lilienya liabio bioosi.
Wele Omunyali Owa Bioosi ali omuluungi mu koosi niko akhola,
ali owe siisa mu bikholwa biewe bioosi.
Wele Omunyali Owa Bioosi ali embi khu boosi bamusaba niye,
khu boosi bamusaba niye mu bung'ali.
Akholelanga bamuria niye liliekoomba liabwe,
aulilanga khulila khwabwe mala abaonia.
Wele Omunyali Owa Bioosi aliindanga bamusiima boosi,
ne kakhali akhabunie babooni boosi.
Ndafumia Wele Omunyali Owa Bioosi biise bioosi,
lekha bibuumbe biewe bioosi bifumie lisina liewe litakatifu.

Wele Omunyali Owa Bioosi afume!
Ee mwoyo kwase fumia Wele Omunyali Owa Bioosi!
Ndifumia Wele Omunyali Owa Bioosi ne siili omulamu,
khembele Wele wase mu bulamu bwase bwoosi.
Okhara lilieyikina liowo mu bemeelesi baali babaandu busa tawe,
Ne bafwa, bakobola mwiloba,
khu ndaalo ng'ene eyo kamarekekha kabwe koosi kawao.
Omundu niye Wele owa Yakobo ayeetanga,
lundi oweyikina Wele Omunyali Owa Bioosi Wele wewe ali omusangaafu.
Akholanga niko asuubisia biise bioosi,
akhalakilanga babapisibwa siibi mu bung'ali,
ne khuelesia be njala siakhulia.
Wele Omunyali Owa Bioosi aelesianga baboe bulekhuule,
lundi akholanga babofu ne babona.
Ayeetanga abo baali mu butinyu,
aasiima babaandu bewe baali baluungi.
Aliindanga bakeni bamenyile mu sibala siefwe,
ayeetanga banamulekhwa ne bafuubi,
ne kakhali abunianga babooni.
Wele Omunyali Owa Bioosi ali omwami buli lwoosi.
Ee Sayuni, Wele wowo aliaamiia biise bioosi.
Wele Omunyali Owa Bioosi afume!

Wele Omunyali Owa Bioosi afume!
Buli bulayi khukhwimbila mu khufumia Wele wefwe,
lili lisiimisia lundi lia ng'ali khu mufumia niye.
Wele Omunyali Owa Bioosi alikho ombakha Yerusalemu buyia,
alikho akobosia ba bacha mu mbaame.
Atinyilisianga ba bafwa kimiooyo,
ne khusilikha kamakoonjo kabwe.
Aabisia nga bukali bwe ching'enieesi bukhoya bube,
mala alanganga buli sia ndala lisina liayo.
Wele Omunyali Owa Bioosi Wele wefwe ali Omukali, lundi ali ne bunyali bukali,
limanya liewe lili lituuma sikelo.
Wele Omunyali Owa Bioosi akoosia babeboombia,
ne kakhali afuliafulia babooni.
Yimbila Wele Omunyali Owa Bioosi mu khumufumia niye,
khupila Wele wefwe lituungu!
Akholanga kamafuumbi kafuunikha likulu,
areeranga efula khu sibala,
lundi akholanga bunyaasi ne bumela khu ngulu.
Aelesianga chisaang'i biakhulia biacho,
ne khuliisia kamaana ka khooro ne kachwila khulwe njala.
Busangaafu bwewe se buli khulwe chifarasi che kamaani,
namwe khulwe banamae banyindaafu tawe,
ne kakhali asangaalila abo bamuelesia niye luyali,
abo baali ne lilieyikina mu busiime bwewe bukhawa tawe.
Ee Yerusalemu, fumia Wele Omunyali Owa Bioosi!
Ee Sayuni, fumia Wele wowo!
Sikila alumianga bilibwa biowo,
abiitanga chikhabi khu baandu bowo.
Niye areeranga kumuleembe mwiwe,
akhuliisianga ewe engaanu endayi lukali.
Abisianga lilaka khu sibala,
mala nilio aloma liekholekha bwangu.
Areeranga ebarafu nga bufuumbo,
andakasianga ebarafu nga likokhe.
Areeranga kamaarara nga kamabaale,
se aliio onyala ekhaliilikha bunyifu nibwo areeranga tawe!
Arusianga lilaka, ne kamaarara kenakulukha,
areeranga ekhuungu, ne kameechi kakhulukukha.
Aelesianga burume bwewe khu baandu bewe,
aananga kamekisio ne kamalaka kewe khu Isiraeli.
Se aakholele chikholo chichiindi kano tawe,
se chimanyile kamalaka kewe tawe.
Wele Omunyali Owa Bioosi afume!

Wele Omunyali Owa Bioosi afume!
Enywe mumenyile mwikulu fumisilia Wele Omunyali Owa Bioosi mwikulu.
Enywe bamalaika bewe mweesi, mufumie niye,
enywe banamae bewe be mwikulu mufumie niye.
Enywe enyaanga ne kumwesi, mufumie niye,
enywe ching'enieesi chikhosia, mufumie niye.
Enywe likulu lie mwikulu, mufumie niye
nende kameechi kaali angaaki we likulu, mufumie niye.
Lekha bioosi bifumie Wele Omunyali Owa Bioosi!
Aalaka mala biabaang'anwa,
biekhwiikha abuundu wabio buli lwoosi khulwe lilaka liewe,
se binyala biamukholela niye sileka tawe.
Enywe kamanani ke mu nyanja ne chisiba chamwo choosi,
fumisilia Wele Omunyali Owa Bioosi khu sibala.
Enywe chimbeni ne kamaarara, ebarafu ne kamafuumbi,
nende ekhuungu eye kamaani eloonda lilaka liewe mufumie niye.
Enywe chingulu ne bikulu, mufumie niye,
enywe kimirongooro kie kamatuunda ne kimisiru, mufumie niye,
enywe chisaang'i choosi, chimbaya nende che mundaa, mufumie niye,
enywe bibuumbe bimoola nende chinyuni, mufumie niye.
Enywe babaami ne chikholo choosi, mufumie niye,
enywe babemeelesi ne baruki babaandi boosi, mufumie niye,
enywe bakhaana ne basoleeli, mufumie niye,
enywe bakofu ne babaana bosi, mufumie niye.
Lekha boosi bafumie Wele Omunyali Owa Bioosi!
Ali omukali khukhila bawele babaandi boosi,
luyali lwewe lukhila sibala ne likulu.
Aelesia babaandu bewe kamaani,
nio babaandu bewe boosi bamufumie niye,
babaandu ba Isiraeli, basiime bewe.
Wele Omunyali Owa Bioosi afume!

Wele Omunyali Owa Bioosi afume!
Yimibila Wele Omunyali Owa Bioosi lulwimbo lukeni,
mufumie niye mu siikhasio sie babaandu bewe basuubilwa!
Lekha Baisiraeli basangaalile owababuumba,
lekha babaandu ba Sayuni bekhoyele Omwami wabwe!
Khina khu mufumia niye,
khupa ching'oma ne kamatuungu khu mufumia niye.
Wele Omunyali Owa Bioosi asangaalilanga babaandu bewe,
aelesianga babeboombia lukoosi lwe bukhili.
Lekha babaandu ba Wele bekhoyele bukhili bwabwe,
ne khukhwimba siilo sioosi khulwe khoyo.
Lekha bayokele lukali ne balikho bafumia Wele,
ne chimbalu chinjoki mu makhono kabwe
baule chikholo,
ne khuchiukuuma,
baboa babaami bacho ne kiminyololo,
ne babemeelesi bacho ne kiminyololo kie sichuuma,
baukuume chikholo nga Wele alakile.
Buno buli bukhili bwe babaandu ba Wele.
Wele Omunyali Owa Bioosi afume!

Wele Omunyali Owa Bioosi afume!
Fumisilia Wele mu Lukaangu lwewe!
Fumisilia mwikulu kamaani kewe!
Mufumie niye khulwe bibiindu bie khuukia nibio akholile,
mufumie niye khulwe bukali bwewe bumalayo.
Khupa chikhoombi khu mufumia niye,
khupa kamatuungu ne biilili khu mufumia niye.
Khupa ching'oma ne khukhina khu mufumia niye.
Khupa kamatuungu ne kimilele khu mufumia niye.
Khupa bibiindu bie khu khuupania alala mu mienya mu khu mufumia niye.
Biipe biyokele lukali po khu mufumia niye!
Lekha buli siindu silamu sifumie Wele Omunyali Owa Bioosi!
Wele Omunyali Owa Bioosi afume!

Nio babaandu bamanye bukesi ne kamekisio,
khumanya kamakhuwa ke bukesi,
khunyoola kamekisio mu khukhola sikesi,
buluungi, bung'ali ne bulekhaane,
nio likanakana lilayi lieelesibwe basilu,
ne limanya ne likanakana lilayi khu baele
Omukesi yesi anyala aulila mala atasakho khukhweyika,
ne omundu owe limanya anyoole busicha,
nio babaandu bamanye chisimo ne chingano,
kamakhuwa ke bakesi ne kiminayi kiabwe.
basilu balekelesia bukesi ne kamekisio.
Ulila, mwana wase, kamekisio ka raraao,
ne okhaloba liliekisio lia maao tawe,
sikila kaliba nga liliesaa khumurwe khwowo,
lundi nga bibiuma mwikosi mwowo.
Mwana wase, kaaba bali bamayaanu bakhuombelesia,
okhafukiilila tawe.
Kaaba bali baloma bali, “Yiicha khuche,
lekha khwikise mala khwire omundu,
lekha khwibuulile bakhali ne bubi tawe,
nga emakoombe lekha khubamile balamu,
bamuufu nga siliindwa ne sikholanga,
Khulanyoola bibiindu bie bukhala,
khulechusia chinju chefwe nende nibio khuyaayile,
ambaana nafwe,
khukhakabane nibio khunyoola.”
Mwana wase, okhacha ne nabo tawe,
okhengila mu ngila chabwe tawe,
sikila bali khangu khukhola kamabi,
ne bali khangu khuchukha sifuki.
Sikila kumureko ne kurekwa chinyuni ne chiloleeleele,
aba kumureko okwo kuli kwa busa.
Babaandu bano bekisa khuliinda sifuki siabwe babene,
beyibuulilanga babene.
Chingila nga chino chiri,
chili cha abo boosi banyoola bibiindu mu khurumikhira sisiayuumba,
sisiayuumba siiranga bali nasio.
Liniinianga kumumilo kwalio khu soko,
khu ngaaki khwe kamasiisi lilangilila,
a miliango kie bilibwa bie lukoba,
lilikho lilomaloma:
“Ee basilu! Mulachiililila khuba basilu khukhwola liina?
Babaandu be khulekelesia balachiililila khusangaalila khulekelesia khwabwe khukhwola liina?
Ne basilu khubiyila bukesi?
Ulila likololosia liase,
lola, ndakhuchukhila kaali mu nganakani chase,
nio omanye niko ekhwibaasilia.
Sikila namulaangile mala mwalobile khurekeeresia,
nalaangile ne mbao oundekereesie tawe.
Ne walekeleesie likaambila liase
mala se wafukiililekho likololosia liase tawe,
ne sesi ndakhuchekheelela ne oli mu butinyu,
ndikhukhoma ne onyoolile butinyu,
nga liaayaaya ne likhutundubikha nga ekhuungu,
lundi nga butinyu ne bwicha nga sisiifuusia,
nga buchuuni ne butinyu ne bukhwichakho.
Nio bakhanange ne kakhali se khabakobosie tawe,
bakhambiime ne kamaani koosi ne kakhali se bakhanyoole tawe.
Sikila babiila limanya
ne se barobora khuria Wele Omunyali Owa Bioosi tawe,
se barekeeresia likaambila liase tawe,
lundi balekelesia likololosia liase,
khwako balilia kamatuunda ke chingila chabwe,
mala bechule kamabi kabwe.
Sikila basilu berwa mu khulekelesia,
lundi babunisibwa khulwe khulekha khukhwinaana,
ne kakhali oyo oumbulila alimenya mu muleembe,
ne baliba ne kumuleembe ne se balieendekhelela bubi bubwiicha tawe.”

Mwana wase, kaaba bali ofukiilila kamakhuwa kase,
mala obiikhe kamalaka kase mwiwe,
Oreke liiru liowo khuulila limanya,
mala okhole kumwoyo kwowo kube ne limanya.
Waaba ne osaba onyoole bukesi,
mala osabe lukali onyoole limanya,
waaba ne obuyiima nga oyiima efwesa,
lundi obuyiime nga oyiima kimiaandu kikiekisia,
aba olamanya khuria Wele Omunyali Owa Bioosi,
mala onyoole limanya lia Wele.
Sikila Wele Omunyali Owa Bioosi aana bukesi,
ne khukhwama khu niye biamayo limanya ne liiulila,
abiikha bukesi bulayi khulwabo baali baluungi,
ali engabo khwaabo baali balayi,
aliindanga chingila cha ng'ali,
lundi aliindanga abo baali batakatifu bewe.
Nio olamanya buluungi ne bung'ali,
bulekhaani ne ngila endayi,
sikila bukesi bulingila mu mwoyo kwowo,
ne limanya lilikhusiimisia,
likanakana lilayi lilikhuliinda,
ne limanya liosi lilikhuliinda,
lilikhusikula ewe khukhwama mu ngila chimayaanu,
khukhwama khu baandu be chilomo chimbi,
balekha chingila chinuungi,
nio bakeende mu siilima,
babekhoya mu khukhola kamamayaanu,
lundi basiima sifwaabi,
babaandu be chingila chimbi,
lundi bamayaanu.
Olisikulwa khukhwama khu mukhasi omueeyani,
omutamba okhuombelesia ne kamakhuwa kamalayi,
alekha omuseecha niye abeelakho nasiili mukhaana,
mala ebilila endakaano niyo akhola ebweeni wa Wele wewe,
sikila enju yewe echa mu lifwa,
ne chingila chewe chiicha emakoombe,
bacha khu mukhasi oyo se bakobolanga tawe,
namwe se banyoolanga lundi chingila che bulamu tawe.
Nio olikeenda mu ngila che babaandu balayi,
lundi okeende mu ngila che baluungi.
Sikila baluungi balimenya mu sibala,
ne babaandu balayi baliramamo,
ne kakhali bamayaanu balirusibwa mu sibala,
ne babacha balinyosebwamo.

Mwana wase okhebilila kamekisio kase tawe,
ne kakhali, lekha kumwoyo kwowo kuliinde kamalaka kase,
Sikila kalikhutasa chindaalo ne kimiiko kie bulamu,
ne buiinda.
Okhalekha bubweyikinwa ne busuubilwa tawe,
biboe mwikosi mwowo,
biandike mu mwoyo kwowo.
ebweeni wa Wele ne babaandu.
Yeyikina mu Wele Omunyali Owa Bioosi ne kumwoyo kwowo kwoosi,
ne okheyikina kamakesi kowo wamwene tawe.
Mu ngila chowo choosi mukhebulile,
ne niye alakololosia chingila chowo.
ria Wele Omunyali Owa Bioosi mala orure mu bumayaanu.
Bino bilaba buonia khu mubili kwowo
ne khukhuulusia mu makuumba kowo.
Ria Wele Omunyali Owa Bioosi ne kimiaandu kiowo,
ne bibiaamo biowo binyoa khukhwama bioosi,
nio birara biowo bicha khwichula swa,
ne chioochwa chenywe chikhechule endali lukali.
namwe akhalua ne alikho akhwikiicha tawe,
nga paapa ne abiiya omwana niye asiima.
Ali ne khabi omundu onyoola bukesi,
no mundu onyoola limanya,
sikila nisio onyoolamo sikhila sinyoolekha mu fwesa,
Ne bukhala bulimo bukhila esahabu.
Bukesi buli ne bukhala khukhila kamamili ke bukusi bwe angaaki,
ne mbao siosi siosi nisio wenya sinyala sialekhanisibwa ne nabwo tawe.
Buyindifu buli mu mukhono kwabwo kumuseecha,
ne mu mukhono kwabwo kumukhasi mulimo buiinda ne lukoosi.
Chingila chabwo chili che lisiimisia,
ne chingila chabwo choosi chili che kumuleembe.
Buli kumurongooro kwe bulamu khwaabo babubukula,
abo babuaamba ne kamaani balaangwa be ekhabi.
Wele Omunyali Owa Bioosi abaang'ana sibala khubirira khu bukesi,
khulwe limanya arao likulu,
khubirira khu limanya liewe chinjichi charundukha,
ne kamafuumbi kekhola efula.
Mwana wase liinda bukesi bulayi ne enganakani endayi,
bikhakhola birio biakhururakho tawe.
Ne bilaba bulamu khulwe kumwoyo kwowo,
ne buroni mwikosi mwowo.
Nio olikeenda khu ngila mu muleembe,
ne sikele siowo se siliituya tawe.
Ne wikhala asi se oliembeelela tawe,
nga nokona asi liilo liowo liliba lilayi.
Okheembeelela butinyu bwa matundubiikha,
namwe khubuna khwe butinyu ne khwicha tawe,
sikila Wele Omunyali Owa Bioosi alaba lilieyikina liowo,
ne alikhuliinda khukhwama mu mireko.
Okhalekha khukhola bulayi khwaabo babenyekhana obakholele tawe,
liaba ne lili mu bunyali bwowo khola orio.
Okhaboolela chirani wowo oli, “Cha, okobole,
namwe muchuli khakhuelesie” noli nende sie khumuelesia tawe.
Okharekekhera kamabi owasio,
owakhweyikina tawe.
Okhayingana no omundu yesi yesi nokhali ne sifuno,
aaba nakhakhukholeele libi tawe.
Okhakhendekhela omundu okhola sisiayuumba tawe,
lundi okharobora chingila chewe tawe,
sikila omundu owe sifwaabi ali osinyisia Wele Omunyali Owa Bioosi,
ne kakhali baluungi bali mu bwiyikinwa bwewe.
Silaamo sia Wele Omunyali Owa Bioosi sili khunju eye bamayaanu,
ne kakhali abiita chikhabi khunju eye babaandu ba ng'ali.
ne kakhali akholela kamalayi abo babeboombia,
bakesi balinyoola kumukabwa kwe lukoosi,
ne kakhali basilu balinyoola chisoni.

Ulila, baananywe likaambila lie baraarawenywe,
ne rekeeresia nio munyoole bukesi,
sikila muelesia enywe kamekisio kamalayi:
mukhalekha niko emwikisia tawe.
Nga naba omwana omusoleeli,
omuteelwa owa paapa ne maayi,
anjekesia ne amboolela ali,
“Lekha kumwoyo kwowo kutiile ne kamaani kamakhuwa kase,
liinda kamalaka kase nio omenye,
okhebilila namwe okhaukha, khu makhuwa kase tawe.
Nyoola bukesi, nyoola limanya.
Okhabulekha tawe, ne bulikhuliinda,
busiime, mala bulikhuliinda.
Khurakikha khwe bukesi khuli khuri, nyoola bukesi,
ne siosi siosi nisio onyoola, tasakho khunyoola limanya.
Buelesie bukhala lukali ne bulikhuelesia efuma,
bulikhuelesia lukoosi waba ne obubukula.
Bulira khu murwe kwowo bimuli bilayi,
bulikhuraakho ekutwa endayi.”
Ulila, mwana wase mala ofukiilile kamakhuwa kase
nio kimiiko kie bulamu bwowo kibe kimikali.
Nakhwekesie ewe engila eye bukesi,
nakhuyilile mungila che buluungi.
Nga ne okeenda se olikhiingililwa tawe,
wakhaba notima soliituya tawe.
Khebulila kamekisio,
ne okhakebilila tawe,
kaliinde, sikila kali bulamu bwowo.
Okhengila mungila che bamayaanu tawe,
ne okhakeenda mungila che babaandu bamayaanu tawe.
Kirurekho okhakichilakho tawe,
kilekhe mala oche engila yowo.
Sikila se bakona ne bakhakholile kamakhiikha tawe,
liilo se libaamba ne bakhaumisie omundu tawe.
Sikila bumayaanu buli nga siakhulia siabwe,
ne sisiayuumba sili nga endali yabwe eye khunywa.
Ne kakhali engila eye baluungi eli nga buwaanga bwe nyanga ne soa,
bukhosia ne buchiililila khuwangia khukhwola mwiangilwe.
Engila eye bamayaanu eli nga sisiilima sikali,
se bamanya betuya khu siindu siina tawe.
Mwana wase ulila niko ndoma,
rekeeresia kamakhuwa kase.
Okhalekha karura mu nganakani chowo tawe,
kabiikhe mu mwoyo kwowo.
Sikila kali bulamu khuyo okanyoola,
ne kamalesi khu mubili kwewe kwoosi.
Liinda kumwoyo kwowo khukhila bioosi,
sikila kuli esebele eye bulamu.
Yirusiakho lilomaloma liibi,
lundi yirusiakho chilomo chindabarwa.
Okhanyukanyuka tawe,
okhereerera chisoni tawe.
nio niko okhola kaliba kamalayi,
okhacha kumukhono kumuseecha,
namwe kumukhasi tawe, rura mu mamayaanu.

Mwana wase rekeeresia bukesi bwase,
ulila limanya liase,
nio obe ne bukesi bulayi,
mala kiminwa kiowo kilinde limanya.
Kiminwa kio omukhasi omueeyi kironya bubuukhi,
ne chilomo chewe chimbolu khukhilakho kamafura,
ne kakhali ekhumaliilikha ali omurafu nga chindang'unywe.
Lundi nga embalu eyokia chimbeka chombi.
Bikele biewe bicha mu lifwa,
khukeenda khwewe khuloonda engila echa emakoombe,
se arekeeresia ke engila eye bulamu tawe,
ne atiima mala se amanya tawe.
Nono baananywe, ndekeeresie,
mala mukhaukha khukhwama khu makhuwa kase tawe.
Okhaba siimbi ne naye tawe,
ne okhacha embi amuliango kwe enju yewe tawe,
nebusa okhola orio waelesia lukoosi lwowo babaandu babaandi,
ne bulamu bwowo babaandu bakhalimo siisa tawe,
nebusa bareende bayaaya kimiaandu kiowo,
mala kamaani kowo kache munju eyo okundi,
mala ekhumaliilikha khwe limenya liowo olile,
nga chinyama ne kumubili kwowo ne bichuuna,
nio ewe oliloma oli, “Siina sisiakila nalekelesia siiukuumo,
nio kumwoyo kwase kwalekelesia khubiiywa!
Se narekeeresia babekisia base,
namwe nabaulila tawe.
Naba nolile khu siise sie khuambwa chisoni,
mu libuusiana lie babaandu.”
Nywa kameechi khukhwama mu sebele yowo wamwene,
kameechi kakeekha khukhwama mu sebele yowo wamwene.
Kameechi kowo kakhoya kachukhwa buli abuundu ku?
Kakhoya kachukhwa khu ngila che chingoba ku?
Kakhoya kaba kakowo weng'ene,
se kali ke bakeni ne nawe tawe.
Lekha emoni eye esebele yowo ebiitwe chikhabi,
ne yikhoyela omukhasi owe buele bwowo,
owe lukoondo lulayi lundi osiimisia.
Nyalikha ne busiime ne busangaafu bwewe biise bioosi,
yekhoyela busiime bwewe buli lwoosi.
Mwana wase, siina sikila wekhoyele busiime bwo mukhasi omueeyani,
siina sikila wikwayile omukhasi owa beene?
Sikila chingila cho mundu chili ebweeni wa Wele Omunyali Owa Bioosi
mala Wele Omunyali Owa Bioosi amanyile chingila chewe choosi.
Bumayaanu bwo mumayaanu bumureka omwene,
ne anyoolwa mu bikholwa bie bumayaanu bwewe.
Afwa khulwe khuleka siiukuumo,
ne khulwe busilu bwewe bukali atiba.

Mwana wase, ne weaanile khukhwimeelela chirani wowo khulwe likobi liewe,
Kaaba bali waanile lisuubisia liowo sikila omundu oyo,
Aba warekibwe mu bulomalomi bwe kumunwa kwowo.
Watiiliilwe ne kamakhuwa kowo wamwene?
Nono khola ori mwana wase mala wionie,
sikila wakwile mu bunyali bwo wasio,
cha khangu olilile owasio.
Okhakonakho liilo tawe,
namwe bisike biowo bikhafunyikhakho tawe,
yionia nga kicheu khukhwama khu muuayi,
lundi nga enyuni khukhwama khu mureko.
Ewe mukara, cha olole kamake,
loleelela chingila chako mala obe omukesi.
Se kali no mwimeelesi,
omwimeelesi omukhulu namwe omwami tawe.
Ne kakhali karekekha biakhulia biako mu simiyu,
ne khubuusia biakhulia biako mwikesa.
Ewe mukara, olakona buleeyi siina ao?
Olisiisimukha khukhwama mwilo siise siina?
khukhwifumba kamakhono khutiiti khuri khuulukha,
nio butaambi bulikhwichakho nga omunuuli,
ne khutaamba nga omundu owe bulwaani.
Omundu owe sipoli, omundu omumayaanu,
akeenda keenda ne chilomo chimbi,
apakilisia bisike biewe ne khutunya bikele,
okeselela ne lulwala lwewe,
ne kumwoyo kumubi arekekha kamamayaanu,
buli lwoosi abiaala bubwaukhani,
Khwako butinyu bulimukwakho khangu khu siise sitiiti siri,
alifunikha khukhwola mu bweyaangu nibwo akhaona tawe.
Biindu biliio sita nibio Wele Omunyali Owa Bioosi abiila,
saba biili bisinyisia khu niye.
Chimoni che lililola, lulimi lubea,
kamakhono kachukha sifuki sie bakhali ne bubi tawe,
kumwoyo kurekekha kamamayaanu,
bikele biili khangu khutima mu mamayaanu,
omuloli orusia buloli bwe bubeeyi,
ne omundu obiaala bubwaukhani mu balebe.
Mwana wase, liinda kamalaka ka raraao,
ne okhalekha kamekisio ka maao tawe.
Kare mu mwoyo kwowo buli lwoosi,
kaboe mwikosi mwowo.
Ne okeenda kalikhurangirira,
nokona kalikhuliinda,
ne winyokha kalilomaloma ne nawe.
Sikila kamalaka kali etaa ne kamekisio kali buwaanga,
lirafwira lie siiukuumo lili engila eye limenya,
khukhuliinda ewe khukhwama khu mukhasi omumayaanu.
Khukhwama khu lilomaloma lilayi lio mukhasi omueeyi.
Okhekoomba lukoondo lwewe tawe,
ne okhamulekha akhuoyela chimoni chewe tawe,
sikila omueeyi anyala akulibwa khulwe kumukaati mulala,
ne kakhali erisia omundu oyo omwene.
Omundu anyala asuta kumulilo khu sifuba siewe,
mala chingubo chewe chilekhe khuya ku?
Namwe omundu anyala akeenda khu manda ke kumulilo,
mala bikele biewe bialekha khuya ku?
Nono kali kario khuyo ocha khukona no mukhasi owa chirani wewe,
omundu yesi yesi otiila khu mukhasi oyo alinyoola kumunaanio.
Babaandu se balekelesianga omwifwi owiiba,
khumala enjala yewe tawe.
Ne kakhali aaba ne anyoolekha mu bwifwi,
aliruunga khukhwola kamakhabi saba,
aliaana buli sisiindu siili munju mwewe.
Oyo okhola bueeyi se ali ne nganakani endayi tawe,
oyo okhola ario ebunia omwene.
Alinyoola kamakoonjo ne khutamba lukoosi,
ne chisoni chewe se chiliwao tawe.
Sikila libuba likhola omundu aba omurafu,
ne salilekhakho siindu ne eyacha tawe.
Se alifukiilila kumuruungo tawe,
namwe lirima liewe se liwa akhaba ne aebwa biianwa bikali tawe.

Mwana wase, liinda kamakhuwa kase,
mala okhole kamalaka kase kabe ke bukhala khwiwe,
liinda kamalaka kase mala omenye,
liinda kamekisio kase nga noliinda endolelo ye moni yowo,
Kaboelele khu njala chowo,
kaandike mu mwoyo kwowo.
Boolela bukesi oli, “Ewe oli omukooko wase,”
ne laanga limanya oli omusaale niye wasiima lukali,
khukhuliinda ewe khukhwama khu mukhasi omueeyi,
khukhwama khu makhuwa kamalayi ko mukhasi omueeyi.
Sikila khukhwama munuma mwe nju yase,
naloleleele enje,
nabona mu baandu basilu,
nabona mu baele,
omusoleeli okhali ne enganakani endayi tawe,
alikho abira khu ngila,
siimbi a koona we chingila niio omukhasi omueeyi amenyile,
ali khu ngila echa wo mukhasi oyo.
Nga enyanga ne soa, ekolooba,
mu siise sie siilo ne mu siilima.
Ne bona omukhasi oyo amwakaanana,
afwarire nga omueeyi,
amuchayo ne sifuno.
Echa ne luyoka ne khutambamo buuri,
bikele biewe se bikhalanga engo tawe,
luno ali khungila,
lundi ali khu sooko,
ne buli a koona we chingila ekhiinilao.
Omukhasi oyo amukwakho ne khu mwikwayila,
amuungusa mumoni ne khumuboolela ali,
“Nenyekhana khuaana chimbosio,
ne luno nakholile niko nechuba,
nono luno nechile khukhwakaanana ewe,
nakhuyiimile ne kumwoyo kwoosi mala nakhunyoolile.
Nalile khu sitanda siase bulili,
bulili bwe engubo eye katani khukhwama e Misiri,
nareere khu sitaanda siase kamafura kaunya bulayi ka manemane,
udi ne mudalasini.
Yiicha khusiimane khukhwola kumutikhinyi,
lekha khwisangaasie ne busiime.
Sikila omuseecha wase se ali engo tawe,
achile khu lukeendo luleeyi,
abukule kumufuko kwe chirupia,
akhakobole engo kumwesi ne kuli chelechenje.”
Ne chilomo chingali che khuoya amukhongelesia,
ne lilomaloma lilayi amwikoonjelela,
khangu busa aloondile khu mukhasi oyo,
oli e eeyi ne echa mu sichinjilo,
namwe nga omusilu ne atiilwa,
khukhwola nga buembo ne bufutula enda yewe,
nga enyuni etima khucha khu mureko,
omundu yuno se amanyile ali alatibia bulamu bwewe tawe.
Ne nono, Ee bananywe, ndekeeresie,
ne ulila kamakhuwa kase.
Mukhalekha kimiooyo kienywe,
kiacha mungila cho mukhasi oyo tawe,
ne mukhekhiikha mwamuloondakho tawe,
sikila bali bakali nibo abunia,
ee, nibo eera bali lituuli.
Enju yewe eli engila eye khucha mu lifwa,
eli kumuyila kucha ekoombe.

ne limanya se lilikho liyokela ku?
Khu bikulu angaaki ne ngila,
ne bwemile khu chingila,
Embi a bilibwa ebweeni we lukoba,
abwingililo, bukesi bulikho bulangilila,
“Khwinywe ee baandu, ndikho ndaanga,
ne lilaanga liase lili khu buli mundu.
Ee basilu enywe, yeyika limanya,
Ee basilu, rekeeresia.
Ulila, sikila ndaloma kamalayi,
khukhwama mukhanwa mwase kalamamo kaali kamaluungi.
Sikila kumunwa kwase kulaloma bung'ali,
bumayaanu buli lisinya khwise.
Kamakhuwa koosi niko ndoma kali kamaluungi,
mbamo elomo emayaanu namwe eye kitiimo mu makhuwa kase tawe.
Koosi kali kamakololofu khuyo oulila,
ne kali kamaluungi khuyo onyoola limanya.
Robora kamekisio kase khukhila efwesa,
ne limanya khukhila esahabu endayi,
“Sikila bukesi bukhila kamamili,
ne bioosi nibio wikoomba se binyala bialekhaanisibwa nabwo tawe.
Ese bukesi, ndi ne liiulila,
ndi ne limanya ne bukhalaki bulayi.
Khuria Wele Omunyali Owa Bioosi nikhwo khubiila kamamayaanu,
lilielola, sileka, ne chingila chimayaanu,
akhaba ne lilomaloma lie kitiimo, nabibiila.
Ndi ne likeleka ne bukesi bulayi,
endi ne limanya ne kamaani.
Njeeta babaami khukhwamiia,
ne babemeelesi khubisia kamalaka kang'ali,
Babemeelesi bandumikhira khukhwamiia,
ne bakoosi bemeelela sibala.
Siima abo babasiima,
ne abo babambiima ne kamaani banyoola.
Buyiinda ne lukoosi bili ne nase,
akhaba kimiaandu kikhawa tawe ne liindiala bili nase.
Bibiaamo biase bikhila esahabu,
akhaba esahabu endayi,
ne khukhwaama khwase khukhila efwesa endayi.
Ngende khu ngila eye buluungi,
lundi eya ng'ali,
Mbaana kimiaandu khwaabo babasiima,
ne khukhwichusia kamabiikhilo kabwe.
naaba owe khunyoa owe kimilimo kiewe kie khaale.
Narerwao mu miiko kie khaale,
mu khunyoa, sibala ne siikhabao tawe.
Chinyanja ne chikhabao tawe, nasaalwa,
chinjichi ne chikhabamo kameechi kamakali tawe.
Chingulu ne chikhakholwa tawe,
bikulu ne bikhabao tawe,
nasaalwa,
Wele Omunyali Owa Bioosi ne asiili khukhola
liloba ne kimikuunda kialio,
namwe lipukhuulu lie khunyoa khu sibala.
Nga akhola likulu,
nabao,
nga akhola engara khu nyanja,
nga ne ara kamafuumbi khwikulu,
nga ne akhola kumusiingi kwe chinyanja,
nga arao chinjakha che enyanja,
nio kameechi kalekhe khutuuma
lilaka lia Wele Omunyali Owa Bioosi,
nga arao kimisiingi kie sibala,
nabaao nga omukholi omusicha,
naba esangaalo yewe,
Ne nikhoya ebweeni wewe buli lwoosi.
Nikhoya mu sibala siewe simenywamo,
ne khusangaalila babaandu.
“Nono baana base mbulile,
bali ne khabi abo batiila kamalaka kase.
Ulila kamekisio mala mube bakesi,
ne mukhakalekha tawe.
Ali ne khabi omundu oundekeeresia,
lundi olindiililanga buli lwoosi a silibwa siase.
Ne noyo olindiililanga a muliango kwase.
Sikila omundu ounyoola ese aba anyoolile bulamu
lundi anyoola kumwalaalo kwa Wele Omunyali Owa Bioosi,
ne kakhali omundu okhanyoola tawe eumisia omwene,
boosi babambiila basiima lifwa.”

Bukesi bwombaakhe enju yabwo,
bwemiisie chinjeko chabwo saba.
Bwerire chisaang'i chabwo,
bwatubaniisie endali yabwo,
lundi bwalile sisialwa siabwo.
Bwarumire bakholi babwo be siikhasi,
balaangilile abuundu angaaki lukali mu lukoba,
“Yesi yesi oli omusilu,
lekha eche ano!”
Khuyo okhali ne bukesi bulayi tawe,
bukesi buloma buli,
“Yiicha olie khu siakhulia siase,
mala onywe khu ndali niyo ndubaaniisie.
Lekhana ne busilu, mala omenye,
ne keenda mungila che liiulila.”
Oyo okololosia owe sienya meno akhomwa,
oyo orafwira omumayaanu aumisibwa.
Okhakololosia owe sienya meno tawe,
alikhubiila,
rafwira omundu omukesi ne alikhusiima.
Elesia kamekisio khu mundu omukesi,
ne aliba omukesi lundi,
yekisia omundu omuluungi,
ne alitasa khu mekisio kewe.
lili lirakikha lie khuba ne bukesi,
ne khumanya Omutakatifu,
khuli bukesi bulayi.
Khubirira khwise chindaalo chowo chiliitasikha,
ne kimiiko kilitasikha khu bulamu bwowo.
Waaba ne oli omukesi oli omukesi khulwowo wamwene,
ne waaba ne olekelesia okhanyoole butinyu wamwene.
Omukhasi omusilu ali omuyoka,
ali omusilu lundi se ali ne chisoni tawe.
Ekhala a muliango kwe enju yewe,
ekhala khu ndebe abuundu angaaki mu lukoba,
alaanga abo babira siimbi,
baalikho baacha khu ngila chabwe naloma ali,
“Oyo oli omusilu lekha eche ano!”
Ne oyo okhali ne enganakani endayi tawe aloma ali,
“Kameechi kakebiilwe kali kamanulu
ne siakhulia siliibwa mu bwikisi sisiimisia.”
Ne kakhali se amanya ali bafu baliyo tawe,
se amanya ali bakeni bo mukhasi oyo bali Emakoombe tawe.

Omwana omukesi asangaasia raraawe
ne kakhali omwana omusilu abelesia maawe.
Kimiaandu kinyoolwa mu ngila chimbi se kireera bukhala tawe,
ne kakhali buluungi busikulanga omundu khukhwama mwifwa.
Wele Omunyali Owa Bioosi se alekhanga omundu omuluungi aba ne enjala tawe,
ne kakhali akhiingilila kuluungo kwo omumayaanu.
Kumukhono kumukara kureera butaambi,
ne kakhali kumukhono kwe kamaani kureera buiinda.
Omwana okesa mu siimiyu ali omukesi,
ne kakhali omwana okona liilo mwikesa areera chisoni.
Chikhabi chili khu muluungi,
ne kakhali kumunwa kwo mumayaanu kwakisa sisiayuumba.
Likhebulila lie baluungi lili ekhabi,
ne kakhali lisina lie bamayaanu liliibililwa.
Ooli ne kamakesi aria kamalaka,
ne omusilu alibuna.
Okeendela mu buluungi akeenda ne ali ne kumuleembe,
Ne kakhali oyo okhali omuluungi tawe alinyoolekha.
Okhumiinila emoni areera butinyu,
ne oyo owikiicha mu bunyindaafu areera kumuleembe.
Kamakhuwa ko mundu omuluungi kali esebele eye bulamu,
ne kakhali kamakhuwa ko mumayaanu kakisa sisiayuumba.
ne kakhali busiime bufuunikha kamabi koosi.
Bukesi bunyoolekhana mu khulomaloma khwo mundu owe limanya,
ne kakhali omusilu akhoya apwa.
Babaandu bakesi babiikha limanya,
ne kakhali litoofwaani lio musilu lireera libuna lia khangu.
Kimiaandu kio muiinda,
nikio lukoba lwewe lwe kamaani,
ne kakhali butaambi bwo mutaambi buli libuna liewe.
Kumuruuru kwo muluungi kureera bulamu,
ne bukhala bwo mumayaanu bureera bumayaanu.
Oyo ofukiilila kamekisio ali khungila eye bulamu,
ne kakhali oyo oloba khukololosibwa atiima.
Oyo okisa libiila ali omubeeyi,
ne oyo obeela babaandi ali omusilu.
Kimilomo kimikali se kitaambamo kamamayaanu tawe,
ne kakhali oliinda lulimi lwewe ali omukesi.
Chilomo cho muluungi chili nga efwesa endayi,
ne chinganakani cho mumayaanu se chili ne bukhala tawe.
Chilomo cho muluungi chiyeeta bakali,
ne kakhali basilu bafwa khulwe khutaamba bukesi.
Ekhabi eya Wele Omunyali Owa Bioosi ekhola babaandu baba baiinda,
ne Wele Omunyali Owa Bioosi satasakho bubeeleli tawe.
Kuli nga kumwinyawe khu musilu khukhola bumayaanu,
ne kakhali kimiima kimilayi kisiimisia owe limanya.
Nisio omumayaanu aria nisio siikhamwichekho,
ne kakhali baluungi bakhanyoole nisio bekoomba.
Sisiifuusio ne sibira omumayaanu auchwa awao,
ne kakhali omuluungi aliimila elala.
Nga endali ne eluluwa khu lulimi,
namwe nga liliisi mu moni,
ali ario omundu omukara khwaabo babamuruma.
Khuria Wele Omunyali Owa Bioosi khutasa bulamu,
ne kakhali kimiiko kio omumayaanu kikhembiie.
Lilieyikina lie baluungi likhawele mu busangaafu,
ne kakhali lie bamayaanu se liliba siindu tawe.
Wele Omunyali Owa Bioosi aliinda oyo oli omuluungi,
ne kakhali abunia bakhola kamamayaanu.
Baluungi baliba ne buliindi,
ne kakhali bamayaanu se bacha khumenya mu sibala tawe.
Omuluungi aloma ke bukesi,
ne lulimi luloma chindabarwa lucha khwakamisibwa.
Baluungi bamanyile kakenyekha khulomwa,
ne chilomo che bamayaanu chili chindabarwa.

Sikelo sie bubeeyi sisinyisia Wele Omunyali Owa Bioosi,
ne kakhali sikelo sia ng'ali simusiimisia.
Lilielola ne liicha ekhumaliilikha lireera chisoni
ne kakhali babeboombia bali ne bukesi.
Buluungi bwe baluungi bubarangirira,
ne bukhiikha bwe bamayaanu bababunia.
Buyiinda se buli ne bukhala mu ndaalo eye lirima tawe,
ne kakhali buluungi busikula omundu khukhwama khu lifwa.
Buluungi bwo omundu okhali ne kamabi tawe bukololosia engila yewe,
ne kakhali bamayaanu bakhilwa ne bumayaanu bwabwe babeene.
Buluungi bwe baluungi bubasikula,
ne kakhali bamayaanu barekwa ne kumuluungo kwabwe.
Omundu omumayaanu ne afwa, afwa ne lilieyikina liewe,
ne lilieyikina lio mundu okharia Wele tawe se lili siindu tawe.
Omuluungi asikulwa mu butinyu,
ne kakhali omumayaanu engila mu butinyu.
Lilomaloma lio omundu okharia Wele tawe libunia owasie,
ne kakhali baluungi basikulwa.
Baluungi ne bali bulayi lukoba lusangaala,
ne bamayaanu ne babuna babaandu bekhoya.
Khubirira khu khabi che baluungi lukoba lunyoola lukoosi,
ne kakhali lukoba lubunisibwa khulwe chilomo che bamayaanu.
Oyo omochelesia owasie se ali ne bukesi bulayi tawe,
ne kakhali omundu owe limanya asila busa.
Omundu osusuuma ne khukuta abuula kamakise,
ne oyo oli omusuubilwa akisa likhuwa.
Niio bukeleki butaamba sibala sibuna,
ne kakhali bakambisi ne bali bakali kumuleembe kubao.
Oyo owimeelela niye akhamanyile tawe alikanyoola,
ne oyo oloba bubwimeeleli nga obwo aliba ne kumuleembe.
Omukhasi omulayi anyoola lukoosi,
ne kakhali babaandu be siyubuyubu banyoola kimiaandu kiong'ene.
Omundu oli omulayi anyoola bukhala,
ne omukuluumi eumisia omwene.
Omundu omumayaanu anyoola kumuruungo kwe kubeeyi,
ne kakhali oyo omiicha buluungi anyoola kumuruuru kwa ng'ali.
Oyo ochiililila mu buluungi alimenya,
ne oyo oloonda kamamayaanu alifwa.
Babaandu be chinganakani chingoyaani bali basinyisia khu Wele Omunyali Owa Bioosi,
ne kakhali chingila che baluungi chimusiimisia.
Manya oli omundu omumayaanu alinyoola kumunaanio,
ne kakhali abo baali baluungi balisikulwa.
Nga embete eye esahabu mu lioolu lie engurwe,
ali ario omukhasi owe lukoondo lulayi mala okhali ne limanya tawe.
Lilienya lio mundu omuluungi lili lilayi liong'ene,
ne lilieyikina lio mumayaanu lireera lirima.
Omundu mulala ali omuaani,
ne kakhali atasa khuba omuiinda,
ne okundi emana nisio akhoyeele aane,
ne kakhali achiililila khuba omutaambi.
Omundu omuaani alinyoola buiinda,
ne oyo oliisia babaandi aliliisibwa.
Omundu oloba khukusia biakhulia babaandu bamulaama,
ne kakhali babiita chikhabi oyo obikusia.
Oyo oyiima bulayi ne kamaani ayiima busiime,
ne kakhali kamabi keecha khuyo okayiima.
Owiyikina kimiaandu kiewe alakwa,
ne kakhali omuluungi alakhula nga kamasaafu.
Omundu okubeenga enju yewe salinyoola siindu tawe,
ne omusilu aliba nasioobi wo mukesi.
Bibiaamo bio mundu omuluungi bili kumurongooro kwe bulamu,
ne kakhali omukesi asiimisia kimiooyo kie babaandu.
baabi ne bamayaanu balinyoola khukhilao bariena?

Buli yesi yesi owasiima khuukuumwa asiima limanya,
ne oyo owabiila khukhwikiichibwa ali omusilu.
Omundu omulayi asiimisia Wele Omunyali Owa Bioosi,
ne kakhali Wele Omunyali Owa Bioosi akhalakila omumayaanu kamabi.
Omundu se eyombekha khulwe bumayaanu tawe,
ne kakhali baluungi se balirusibwao tawe.
Omukhasi omulayi areerera omuseecha wewe lukoosi,
ne omuaambia chisoni ali nga bubolo mu makuumba kewe.
Kamebaasio ko muluungi kali ka ng'ali,
ne bukeleki bwo mumayaanu buli bwe bubeeyi.
Kamakhuwa ko mumayaanu kali ke libuulila lie lifwa,
ne kakhali kamakhuwa ko muluungi kasikula babaandu.
Bamayaanu babunila elala ne se babao lundi tawe,
ne kakhali enju yo muluungi elibao.
Omundu abalwa omulayi khulwe bukesi bwewe,
ne kakhali oyo owe chinganakani chimbi alekwa.
Nabulayi omundu owe lilieboombia ne khukhwesakulila,
khukhila owikhola omuiinda ne kakhali atamba siakhulia.
Omundu omuluungi aliinda bulamu bwe bibiaayo biewe,
ne kakhali siisa sio omubi sili bukuluumi.
Olima kumukuunda kwewe alanyoola biakhulia bikali,
ne oyiima biikhali bie bukhala tawe ali ne bukesi butiiti.
Bamayaanu bekoomba bukhala bunyoolekha mungila chimbi,
ne kakhali siisina sie baluungi siaama.
Omundu omubi arekwa ne bumayaanu bwe lilomaloma liewe,
ne kakhali omuluungi ebacha butinyu.
Khukhwama mu matuunda ke kamakhuwa kewe omundu anyoola bulayi,
anyoola kumuruungo khulwe kimilimo kiewe.
Engila yo musilu eli eya ng'ali ebweeni wewe omwene,
ne kakhali omundu omukesi arekeeresia likaambila.
Khukhalala khwo musilu khumanyikhana khangu,
ne kakhali omundu omukesi alekelesia bukhomo.
Omundu olomaloma kang'ali arusia buloli bwa ng'ali,
ne kakhali omuloli omubeeyi alomaloma bubeeyi.
Chilomo che kamayino chiuna nga embalu,
ne kakhali lilomaloma lio mukesi lireera buonia.
Chilomo cha ng'ali chiindila,
ne kakhali bubeeyi buli bwe biise busa.
Bubeeyi buli mu mwoyo kwabo babebaasia bumayaanu,
ne abo barekekha kamalayi bali ne busangaafu.
Mbao libi liliekholekha khu muluungi tawe,
ne kakhali bamayaanu bayichula butinyu.
Chilomo che babeeyi chili chisinyisia Wele Omunyali Owa Bioosi,
ne kakhali abo bakhola kameyikinwa bali esangaalo yewe.
Omundu omukesi akisa limanya liewe,
ne kakhali basilu balaangilila busilu bwabwe.
Okhola kimilimo ne kamaani aliamiia,
ne kakhali omukara aliba nasioobi.
Liliembeelela liiba omundu busangaafu,
ne kakhali elomo endayi emusiimisia.
Omundu omuluungi ebacha bumayaanu,
ne kakhali engila eye bamayaanu ebatibia babene.
Omuaayi omukara se areka waamba tawe,
ne kakhali omukesi anyoola buiinda bukhasala tawe.
Khungila eye buluungi bulamu bulikho,
ne kakhali engila embi erangirira khucha mu lifwa.

Omwana omukesi aulila raraawe ne amwekisia,
ne kakhali owembelekeu se arekeeresia bamurafwira tawe.
Omundu omulayi anyoola kumuruungo kumulayi khulwe kamakhuwa kewe,
ne kakhali liliekoomba lie babeeyi lili sisiayuumba.
Oliinda lulimi lwewe aliinda bulamu,
ne oyo owitwakatwaka alibuna.
Kumwoyo kwo omundu omukara kwikoomba,
ne kakhali se kunyoola sisiindu tawe,
ne kumwoyo kwoyo okhola kimilimo ne kamaani kunyoola bikali.
Omundu omuluungi abiila bubeeyi,
ne omundu omumayaanu akhola chisoni ne bie changalaalo.
Buluungi buliinda oyo oli omuluungi,
ne kakhali bumayaanu bubunia.
Omundu mulala ekhola khuba omuiinda khane apuliukha busa,
ne okundi ekhola khuba omutaambi khane ali ne kimiaandu kimikali.
Omuyiinda asikulwa ne kimiaandu kiewe,
ne kakhali omutaambi se ali ne engila eye khusikulwa tawe.
Buwaanga bwe baluungi bukhosia lukali,
ne bamayaanu bali nga etaa elikho esima.
Sileka sireera kamayiingamo kong'ene,
ne abo bafukiilila likaambila bali bakesi.
Kimiaandu nikio onyoola khangu kili kiiwa,
ne kakhali nikio onyoola kalaa kalaa kilitasikha.
Nisio weyikina ne siayilila silwasia kumwoyo,
ne lilienya ne lichusibwa likhwichusia ne busangaafu.
Omundu oleka elomo ereerera libuna omwene,
ne kakhali oyo oria lilaka alinyoola kumuruuru.
Kamekisio ko mukesi kali esebele eye bulamu,
nio kamuyeete akheengila mu mireko kie lifwa.
Kamakesi kamalayi kareera lisiima,
ne kakhali engila eye bakhali ne lisuubila tawe ebabunia.
Mu buli siindu, be bukesi bakhola ne limanya,
ne kakhali omusilu okesia busilu bwewe.
Omurumwa omubi amwaata babaandu mu butinyu,
noyo oli omweyikinwa areera buonia.
Butaambi ne chisoni biicha khuyo olekelesia kamekisio,
ne kakhali oyo oulila likololosia aebwa lukoosi.
Lilienya ne lichusibwa lili bunulu bwe kumwoyo,
ne kakhali khulekha kamamayaanu khuli khusinyisia basilu.
Okeenda ne bakesi aba omukesi,
ne kakhali okeenda ne basilu baliumiia.
Butinyu buloonda bamayaanu,
ne kakhali khuindiaala khuli kumuruungo kwe buluungi.
Omundu omulayi alekha kumukabwa khu bechukhulu bewe,
ne kakhali kimiaandu kio mumayaanu kibikhilwanga omuluungi.
Kumukuunda kwo mutaambi kwaama biakhulia bikali,
ne kakhali biyaywa khubirira mungila chikhali ng'ali tawe.
Oyo ookhapa omwana wewe ne akholile libi tawe aba amubiila,
ne kakhali oyo owamusiima aba khangu khumukololosia.
Omuluungi alia ekura,
ne kakhali omumayaanu aulila enjala.

Omukhasi omukesi ombakha enju yewe,
ne kakhali omusilu asambuula enju yewe.
Oyo okeenda mu buluungi aria Wele Omunyali Owa Bioosi,
ne kakhali oyo owe chingila chimayaanu amulekelesia.
Lilomaloma lio musilu
limureerera siikhupo khumukoongo,
ne kakhali lilomaloma lie baluungi libaliinda.
Niio chieeyi chikhali mbao siakhulia,
ne biakhulia bikali biicha khulwe kamaani ke chieeyi.
Omuloli omweyikinwa se aloma bubeeyi tawe,
ne kakhali omuloli omubeeyi, aloma bubeeyi bwong'ene.
Owe sileka akhayiima bukesi se abunyoola tawe,
ne kakhali limanya linyoolekhana khangu ne nabo be bukesi.
Lekhana no mundu omusilu,
sikila se omunyoolakho kamakhuwa ke limanya tawe.
Bukesi bwo omundu owe bukesi,
buli limanya lie ngila yewe,
ne kakhali busilu bwe basilu buli bubeeyi.
Wele achekheelela basilu,
ne kakhali baluungi banyoola busiime bwewe.
Kumwoyo kumwene kumanyile buchuuni bwakwo,
mala mbao osaanga mu busangaafu bwakwo tawe.
Enju eyo mumayaanu elisambuulwa,
ne kakhali liiema lio muluungi lililama.
ne kakhali ekhumaliilikha khwayo eli eye lifwa.
Akhaba munjekho kumwoyo kuli ne khukhalala,
ne ematabusia we busangaafu buli bubeeleli.
Omundu owe chindabarwa,
alinyoola kumuruuru kwe chingila chabwe,
ne omundu omulayi aliruungwa khulwe bikholwa biewe.
Omusilu asuubila buli siindu,
ne omukesi aloleelesia niio alikho acha.
Omundu omukesi akhola mu khuloleelesia mala alekha bumayaanu,
ne kakhali omusilu se ekhiingilila lundi se enaana tawe.
Omundu owe lirima akholela bibiindu mu busilu,
ne omukesi ekhaliilikha.
Basilu banyoola busilu,
ne bakesi banyoola limanya.
Bamayaanu benamila balayi,
ne baabi a bilibwa bie baluungi.
Omutaambi abiilwa akhaba no wasie,
ne omuiinda ali ne basaale bakali.
Oyo olekelesia owasie ali omumayaanu,
ne ali ne khabi oyo oli omulayi khu mutaambi.
Barekekha kamamayaanu aba se be khiikhile?
Abo barekekha kamalayi banyoola buriaani ne bubweyikinwa.
Buli mulimo kulimo bukhala,
ne kakhali embakha busa ereera butaambi.
Kumuruuru kwe bakesi kuli kimiaandu kiabwe,
ne kakhali busilu bwe basilu buli buiinda bwabwe.
Omuloli wa ng'ali aonia bulamu,
ne oyo olomaloma bubeeyi ali omuchongani.
Mu khuria Wele Omunyali Owa Bioosi,
omundu anyoola lilieyikina,
ne babaana bewe baliba ne bumulilo.
Khuria Wele Omunyali Owa Bioosi khuli esebele eye bulamu,
nio wakana omundu anyala ebacha kimireko kie lifwa.
Luyali lwo mwami luli bukali bwe babaandu bewe,
ne ataamba babaandu abuna.
Omundu okhakhalala khangu tawe ali ne limanya likali,
ne oyo owe kumwoyo kwe lirima akaliya busilu.
Kamebaasio kalaba ne kumuleembe,
kakhola kumubili kwaaba kumulamu,
ne kakhali likhendekha libosia kamakuumba.
Omiinakilisia omutaambi akhoma owamubuumba,
ne kakhali okholela babanani siisa amuelesia lukoosi.
Omundu omumayaanu akwa khulwe bikholwa biewe bimayaanu,
ne kakhali omuluungi anyoola bubwilukhilo akhaba mu lifwa.
Bukesi bwikhala mu mebaasio ko mundu owe liiulila,
ne se bumanyikhaane mu mwoyo kwe basilu tawe.
Buluungi bukaliia sibala,
ne kakhali bumayaanu buli chisoni cha buli baandu.
Omukholi okhola bibiindu sikesi,
omwami amusiima,
ne kakhali lirima liewe licha khuyo okhola ke chisoni.

Likobosia lilayi liboombia lirima,
ne kakhali elomo ekhalafu yinyosia lirima.
Lilomaloma lie bakesi liekesia limanya,
ne kakhali lilomaloma lie basilu liekesia busilu.
Chimoni cha Wele Omunyali Owa Bioosi chili buli abuundu,
chiloleelela balayi ne baabi.
Lilomaloma lilayi lireera bulamu,
ne kakhali chindabarwa chonakaka kumwoyo.
Omusilu alekelesia kamekisio ka raraawe,
ne oyo oulila khubiiya ali omukesi.
Munju yo muluungi kilimo kimiaandu kimikali,
ne kakhali bukhala bwe bamayaanu bureera butinyu.
Chilomo cho mukesi chisalanisia limanya,
ne se kali kario khu musilu tawe.
Embosio yo mumayaanu esinyisia Wele Omunyali Owa Bioosi,
ne kakhali lisaba lio muluungi lisangaasia Wele Omunyali Owa Bioosi.
Engila yo omumayaanu esinyisia Wele Omunyali Owa Bioosi,
ne kakhali Wele Omunyali Owa Bioosi asiima omundu oloonda buluungi.
Kumunaanio kumurafu kuli khuyo oloba engila,
ne oyo owabiila khukololosibwa alifwa.
Emakoombe ne Libuna bili khwasie ebweeni wa Wele Omunyali Owa Bioosi,
ne aba kimiooyo kie babaandu kili kirio kiriena ebweeni wa Wele Omunyali Owa Bioosi?
Olekelesia se enya khukhwikiichibwa namwe,
sanyala acha niio bakesi bali bamukelekela tawe.
Kumwoyo kumusangaafu kukhola omundu amuunamuuna,
ne kakhali bubeeleli bubiiyisia kumwoyo.
Kumwoyo kwo mundu owe bukesi kuyiima limanya,
ne kiminwa kie basilu kilia busilu.
Chindaalo cho mundu omutaambi choosi chili chimayaanu,
ne kakhali kumwoyo kumusangaafu kuli ne naikara echiililila.
Bulayi khuba ne kimiaandu mitiiti mala waria Wele Omunyali Owa Bioosi,
khukhila noba ne kimiaandu kimikali mala obe ne butinyu.
Buli bulayi khulia siakhulia ne chinyenyi niio busiime buli,
khukhila khuliila enyama endayi niio libiila lili.
Omundu owe lirima arakikha bulomani,
ne kakhali okhakhalala khangu tawe asisia bulomani.
Engila eyo mukara yechula kamawa,
ne kakhali eyo muluungi eli kumuyila kukwayaasibwa.
Omwana omukesi asangaasia raraawe,
ne kakhali omusilu aleka maawe.
Busilu buli busangaafu khuyo okhali ne bukesi bulayi tawe,
ne owe limanya akeenda mungila chindayi.
Niio bukeleki bukhali tawe kimipaango kikhiikha,
ne kakhali bakambisi bakololosia.
Khukhola likobosia lia khangu lili busangaafu khu mundu,
ne elomo elomwalomwa mu siise sisienyekhana eli endayi lukali po!
Engila eyo mundu omukesi emurangirira khucha mu bulamu,
nio ebache emakoombe.
Wele Omunyali Owa Bioosi atechula enju eya oyo owilola,
ne kakhali aliinda chinjakha cha namulekhwa.
Kamebaasio ko mumayaanu kasinyisia Wele Omunyali Owa Bioosi,
ne kakhali kamakhuwa ke balayi kamusiimisia.
Oyo oli ne kumuliuliu kwe khunyoola bibiindu mungila embi areera butinyu khunju yewe,
ne kakhali oyo owabiila asoya alimenya.
Chinganakani cho muluungi chibaasia nga nilwo akobosia,
ne kakhali chilomo cho mumayaanu chikhaasa bumayaanu.
Wele Omunyali Owa Bioosi ali sinaao ne bamayaanu,
ne kakhali aulila lisaba lio muluungi.
Khumuunamuuna khusangaasia kumwoyo,
ne kamakhuwa kamalayi kakhukhola weulila bulayi.
Oyo oulila kamekiicho koosi,
aliba mulala khu bakesi.
Oloba kamekisio eleka omwene,
ne kakhali oyo orekeeresia lilikiicha anyoola limanya.
Khuria Wele Omunyali Owa Bioosi khuli liliekisio lie bukesi,
ne liliboombia lirangirira lukoosi.

Lirekekha lie kumwoyo lili lio omundu,
ne kakhali likobosia lie lulimi liama khu Wele Omunyali Owa Bioosi.
Chingila cho mundu choosi chili chindayi ebweeni wewe omwene,
ne kakhali Wele Omunyali Owa Bioosi akela kimiooyo.
Ra kimilimo kiowo khu Wele Omunyali Owa Bioosi,
ne lirekekha liowo likhemisibwe.
Wele Omunyali Owa Bioosi akhola buli sisiindu ne sifuno siasio,
akhaba bamayaanu ne ndaalo yabwe eye butinyu.
Buli oyo oli ne sileka asinyisia Wele Omunyali Owa Bioosi,
manya oli ng'ali alinyoola siiukuumo.
Khubirira khu buriaani ne bubwiyikinwa bumayaanu bubeelwa,
ne khulwe khuria Wele Omunyali Owa Bioosi omundu ebacha bumayaanu.
Chingila cho mundu ne chiba chisiimisia Wele Omunyali Owa Bioosi,
akhola akhaba basiku bewe baaba ne kumuleembe ne naye.
Nabulayi obe ne kimiaandu mitiiti mala kia ng'ali,
khukhila noba nakio kimikali mala kie bukhalukha.
Omundu akhola kamarekekha kewe mu mwoyo kwewe,
ne kakhali Wele Omunyali Owa Bioosi niye obisia koosi.
Kamakhuwa ko mwami kali ng'ali burume khukhwama khu Wele,
se akhiikha kamakhuwa mu bukhalaki bwewe tawe.
Sipiimilo ne kamabaale ke khukela ka ng'ali,
bili nibio Wele Omunyali Owa Bioosi enya.
Bikelo bioosi bili kumulimo kwewe.
Kali kasinyisia khu baami khukhola bumayaanu,
sikila endebe eye bubwami yimisibwa ne buluungi.
Chilomo cho omuluungi,
chisiimisia Wele Omunyali Owa Bioosi.
Lirima lio mwami lili nga barumwa be lifwa,
ne omundu omukesi aliliosia.
Bubweeni bwo mwami ne buli bulayi bwekesia bulamu,
ne lilienya liewe lili nga lifuumbi lie efula eye khubiaala.
Khunyoola bukesi buli bulayi khukhila esahabu,
khunyoola limanya khukhila khurobora efwesa.
Kumukhoosi kwo muluungi kwaukha kamabi,
ne oyo oliinda engila yewe aliinda bulamu bwewe.
Khukhwilola khureera libuna,
ne kumwoyo kwe khukhwibonia kureera likwa.
Buli bulayi khuba ne kumwoyo kwe lilieboombia mala obe mulala khu bataambi,
khukhila khukabana bie bunuuli ne nabo babebonia.
Oyo oulila niko ekesebwa aliindiaala,
ne ali ne khabi oyo owiyikina mu Wele Omunyali Owa Bioosi.
Oli ne bukesi alaangwa omundu owe limanya,
ne lilomaloma lilayi litasa kamaani ke khukhongelesia.
Bukesi buli esebele eye bulamu khuyo oli ne nabwo,
ne kakhali busilu buli kumunaanio khu musilu.
Chinganakani cho mukesi chikhola lilomaloma liewe liaba ne kamaani,
ne litasa khukhongelesia.
Kamakhuwa kamalayi kali nga lisasara lie bubuukhi,
kali kamanulu mu mwoyo lundi kali bulamu mu makuumba.
ne kakhali ematabusia wayo echa mu lifwa.
Lilienya lie khulia likila omundu akhola kimilimo,
enda yewe ekila akhola.
Omundu owe sipoli arekekha kamamayaanu,
ne lilomaloma liewe lili nga kumulilo kukwosia.
Omundu owe chindabarwa areera bulomani,
ne owe kamakuto aukhasia basaale.
Omundu owe sisiayuumba aombelesia owasie,
mala amuyila mu ngila embi.
Oyo oupakilisia bisike ali orekekha kamamayaanu,
ne oyo okisa kamakhuwa akila bubi bwekholekha.
Chimbuchi khu murwe chili ekuutwa eye luyali,
chinyoolekhana mu limenya liluungi.
Oyo okhakhalala khangu tawe akhila owe kamaani,
ne oyo oliinda kumwoyo kwewe akhila ouula lukoba.
Chikura chipwa,
ne kakhali khubisia khuli khwa Wele Omunyali Owa Bioosi.

Nabulayi khulia kumukaati kumwoomu ne kumuleembe,
khukhila enju elimo naikara alala ne bulomani.
Nasioobi omukesi aliamiia omwana omwenengo okhola bibiindu bie chisoni,
ne alinyoola kumukabwa nga mulala khu bawandaaye.
Enyuungu eye mu mukuba eyengusia efwesa ne sisioosio nasio siyengusia esahabu,
ne Wele Omunyali Owa Bioosi akhaka kimiooyo.
Omumayaanu arekeeresia kamamayaanu,
ne omubeeyi arekeeresia chilomo che bubeeyi.
Oyo ochekheelela omutaambi akhoma owabuumba omutaambi oyo,
ne osangaalila butinyu bwo kundi alinyoola kumunaanio.
Babechukhulu bali busangaafu bwe bakukawe,
bulayi bwene nga basoleeli ne basangaalila bararaawabwe.
Omusilu sanyala aloma chilomo chindayi tawe,
ne buli busilu bukali khuboolela omwami bubeeyi.
Asoya eli nga kamaya khuyo okiaana,
aindiaala mu buli nisio akhola.
Oyo obeela owasie kamabi ayiima busiime,
ne kakhali oyo okhebusia kakabira onaka busaale.
Omundu omukesi aulila lilikiicha,
khukhila omusilu, akhapwa chingumi emia.
Omundu omumayaanu ali omureengu buli lwoosi,
ne omurume omurafu alirumwa khumubunia.
Nabulayi omundu akaanana ne sibulukhu siikhasi sinuulilwe babaana basio,
khukhila ne akaanana ne omusilu mu busilu bwewe.
Omundu aaba ne aruungia kamabi khulwe kamalayi,
bumayaanu se buliwa munju mwewe tawe.
Lirakikha lie bulomani lili nga ne wikula emoni eye kameechi,
nono lekha kamayiingamo bulomani ne bukharakikha tawe.
Oyo obeela owe kamabi,
ne noyo okhalakila bubi omuluungi,
boombi bali basinyisia Wele Omunyali Owa Bioosi.
Sikila siina omusilu abe ne chirupia che khukula bukesi,
ne mala se ali ne limanya tawe?
Omusaale akhusiima biise bioosi,
ne wandaayo akhuyeeta mu biise bie butinyu.
Omundu okhali ne bukesi bulayi tawe,
emeelela owasie mwikobi.
Omundu owasiima bumayaanu asiima bulomani,
ne wefumia buli lwoosi aba olikho wereerera libuna.
Omundu owakoyaana munganakani se aindiaala tawe,
ne owe lulimi nende owe chilomo chindabarwa akwa mu butinyu.
Omwana omusilu ali bubeeleli khu raraawe,
ne raraawe wo musilu se ali ne busangaafu tawe.
Kumwoyo kumusangaafu kuli kamalesi kamalayi,
ne kumwoyo kwe bubeeleli kwomia bikuumba.
Omundu omumayaanu afukiilila khurusia asoya,
khukoyaania chingila che bung'ali.
Omundu owe limanya ayiima bukesi,
ne kakhali chimoni cho musilu chiaayaaya chimbeka choosi.
Omwana omusilu ali bubeeleli khu raraawe,
ne ali buchuuni khu maawe.
Khuruungia omuluungi se buli bulayi tawe,
ne khulacha omukoosi lili libi.
Omundu oliinda lilomaloma liewe ali owe limanya,
ne oyo oli ne kumwoyo kukhakhalala khangu tawe ali omundu owe liiulila.
Omusilu ne asila anyala ebaasibwa khuba omukesi,
ne akhalomaloma tawe ekesia limanya.

Omundu owiyaula khukhwama khu baandi eyimila kakeewe kong'ene,
safukiilila bukhalaki bwa ng'ali bubisiibwe tawe.
Omusilu se asangaalila limanya tawe,
enya aboole kakewe kong'ene.
Bumayaanu ne bukhomo bichila khulala,
ne khu taamba lukoosi khureera chisoni.
Chilomo cho omundu chili nga kameechi ke mu lusiba,
ne kakhali sinoko sie bukesi sili nga kameechi kamalayi kabisia.
Se buli bulayi khubeela omumayaanu namwe khukhwiima omuluungi,
bung'ali mu likhalaka tawe.
Chilomo cho musilu chireera bulomani,
ne omwene elaangila siikhupo.
Chilomo cho musilu chili libuna liewe,
ne lundi chili kumureko kwewe omwene.
Kamakhuwa ko muchwanjwaani kali nga siakhulia sinulu,
kasalaanila mu mubili mwoosi.
Omundu okaraarira kumulimo kwewe,
ali omubi nga omwonaki.
Lisina lia Wele Omunyali Owa Bioosi lili endeleelwa eye kamaani,
omuluungi elukhilamo mala aona.
Kimiaandu kio muiinda kili lukoba lwewe lwe kamaani,
kili nga lisiisi lileeyi limuliinda.
Libuna ne likhoola tawe kumwoyo kwo mundu kwilola,
ne kakhali lilieboombia liraangirira lukoosi.
Okobosia nakhaulila bulayi tawe,
buli busilu ne chisoni khu mweene.
Kumwoyo kwo mundu kunyala kwekhaliilikhila bulwaale,
ne kakhali naanu onyala ekhaliilikhila kumwoyo kwe bubeeleli?
Chinganakani cho mukesi chinyoola limanya,
ne kamaru ko mukesi kayiima limanya.
Siianwa sio mundu simunyoolela bubweyaangu,
simureera ebweeni we babaandu be lukoosi.
Onyoa aboola kumusaango abonekhana owa ng'ali,
khukhwola nga okundi ne amureeba.
Ekura emalao bulomani,
lundi ekhalaka akari we bayingani be kamaani.
Noyeeta wandaayo okholeelwe kamabi oba nga lukoba lusire khu niye,
ne kakhali bulomani bukabukhania nga bisiindi bie lukoba lusire.
Omundu alia khulwe munwa wewe,
ekura khukhwama mu niko aloma.
Lifwa ne bulamu bili mu niko oloma,
abo basiima niko baloma balilia bibiaamo bie chilomo echo.
Omundu onyoola omukhasi anyoola sisiindu silayi,
ne anyoola lifukiililwa khukhwama khu Wele Omunyali Owa Bioosi.
Omutaambi ekoonjelela,
ne omuiinda akobosia mu burafu.
Baliio basaale babekhola khuba basaale,
ne kakhali aliio omusaale owe aembi khukhila wandaayo.

Nabulayi omundu omutaambi mala omweyikinwa,
khukhila omundu omusilu olomaloma chindabarwa.
Se buli bulayi omundu khutaamba limanya tawe,
ne okhekhaliilikha tawe anyoola butinyu.
Busilu bwe babaandu bukila babuna,
ne kakhali enyuma wako bekiicha Wele Omunyali Owa Bioosi.
Kimiaandu kireera basaale bakali,
ne kakhali omundu omutaambi anjukhwa ne basaale bewe.
Omuloli omubeeyi alinyoola kumunaanio,
ne oyo olomaloma ke bubeeyi se alibacha tawe.
Bakali benya bulayi bwo mundu omuaani,
ne buli mundu ali omusaale owo mundu oaana biianwa.
Bawandaaye bo mutaambi boosi bamubiila,
aba basaale bewe balamwibaayakho bariena!
Abayiima khulwe khubekoonjelela ne se abanyoola tawe.
Onyoola bukesi esiima omwene,
ne oyo oliinda limanya aliindiaala.
Omuloli omubeeyi alinyoola kumunaanio,
noyo olomaloma bubeeyi acha khubuna.
Se buli bulayi omusilu amenya limenya lie liteende tawe,
bulayi bwene nga nasioobi ne akhakhoyeele amiia babaami tawe.
Bukesi bulayi bukhola omundu aba kalaa khuaambwa lirima,
aba kuli kumukabwa kwewe khubeela kamabi.
Burafu bwo mwami buli nga liulukhuma lie etalang'i,
ne bulayi bwewe buli nga luume khu bunyaasi.
Omwana omusilu ali libuna khu raraawe,
ne omukhasi owe lung'uunyo ali nga efula namunyekeele.
Enju ne kimiaandu bili nibio omundu anyoola khukhwama khu raraawe,
ne kakhali omukhasi owe bukesi ama khu Wele Omunyali Owa Bioosi.
Bukara bureera liilo lisiro,
noyo owikhala busa enjala emulia.
Oliinda lilaka aliinda bulamu bwewe,
ne olekelesia kamakhuwa alifwa.
Oyo oli omulayi khu bataambi ekopia Wele Omunyali Owa Bioosi,
Wele Omunyali Owa Bioosi alimuruunga khu sikholwa siewe.
Ukuuma omwana wowo lilieyikina ne lisiiliio,
okhamuloleelela busa ne alikho atiba tawe.
Lekha omundu owe lirima likali aruunge kumuruungo,
sikila wamusikula aba olimusikulanga buli lwoosi.
Rekeeresia kamakaambila mala ofukiilile kamekisio,
ne ekhumaliilikha onyoole bukesi.
Omundu ali ne kamarekekha kamakali,
ne kakhali lili khulwe lilienya lia Wele Omunyali Owa Bioosi nio kemisibwa.
Lilienyekhana mu mundu lili bubwiyikinwa,
ne omundu omutaambi akhila omubeeyi.
Ria Wele Omunyali Owa Bioosi ne olayindila,
oyo oria Wele Omunyali Owa Bioosi, aba ne kumuleembe,
butinyu se bulimunyoola tawe.
Omukara aroonga kumukhono kwewe mu sibuumba,
ne kakhali akhaba ekhuyila emunwa se anyala tawe.
Khupa omunywanywa ne omusilu aleyikilakho bukesi,
kaambila owe bukesi ne alanyoola limanya.
Oyo owinyosia sisiayuumba khu raraawe ne khuoona maawe,
ali omwana oreera chisoni ne khurusiao lukoosi.
Mwana owase, ne olekha khurekeeresia kamekisio,
aba olaukha khukhwama khu makhuwa ke limanya.
Omuloli owe sipoli afwochola bukhalaki bwa ng'ali,
ne chilomo che bamayaanu chili chimayaanu.
Bukhalaki bwalindiilila banywanywa,
ne siikhupo khu mikoongo kie basilu.

Kamalwa kali bukhomo ne bumeesi kamaaya,
noyo niye katiimia se ali omukesi tawe.
Lirima lio mwami liriisia lili nga khuulukhuma khwe etalang'i,
oyo omukhalasia omwene ereerera lifwa.
Luli lukoosi omundu ne ekaana bulomani,
ne kakhali buli omusilu asiima khulomana.
Omukara salima mu siise sisienyekha tawe,
ne kakhali mu siise sie likesa akhayiime mala salinyoola siindu tawe.
Sifuno sie munganakani cho omundu sili nga kameechi ke mu lusiba,
ne kakhali omundu owe limanya alichinyoola.
Babaandu bakali befumia bali bali babeyikinwa,
ne kakhali omundu omweyikinwa anyoolekhana waena?
Omundu omuluungi akeenda mungila chinuungi,
bali ne chikhabi babaana bewe enyuma wewe.
Omwami owikhala khu ndebe eye bukhalaki,
aseesa bumayaanu bwoosi ne chimoni chewe.
Naanu onyala aloma ali, “Nasiinga kumwoyo kwase kuli kumumiliiu,
se ndi ne bumayaanu tawe?”
Busiro ne bikelo biikhali ng'ali tawe bili bifwaanane,
bioombi bisinyisia Wele Omunyali Owa Bioosi.
Akhaba omwana amanyikhana khulwe bikholwa biewe,
bikholwa biewe ne bili bilayi namwe biibi.
Liiru ne emoni,
Wele Omunyali Owa Bioosi niye owabikhola.
Okhasiima liilo tawe busa olanyoola butaambi,
khola kimilimo ne olaba ne siakhulia sikali.
Omukuli aloma ali, “Se sili silayi tawe, se sili silayi tawe,”
ne kakhali nga arekukha ebonia.
Eliio esahabu ne kamabaale kamakali ke bukusi bwe angaaki,
ne kakhali chilomo che limanya chili limili lie bukusi bwe angaaki.
Bukula engubo eyo mundu owimeelela omukeni,
ne khupa kumusiingo oyo owimeelela omureende.
Biakhulia binyoolekhanila mu bubacha bili binulu khu mundu,
ne kakhali ekhumaliilikha mukhanwa mwewe mukhechule chimbaale.
Kamarekekha kemisibwa ne bukeleki,
ne khulwe likaambila lie bukesi khupana liie.
Omundu owe kamakuto abuululila ke mu bwikisi,
khwako okhaambaanakho no mundu owitwakatwaka sisilu tawe.
Olaama raraawe namwe maawe,
aliba nga etaa esima mu siilima simali ti.
Kimiaandu kinyoolekha khangu khangu mu khunyoa,
ekhumaliilikha se kikhabe kie chikhabi tawe.
Okhaloma oli, “Kane niyache bubi” tawe,
lindiilila Wele Omunyali Owa Bioosi ne alikhuyeeta.
Bikelo biikhali bie abwene tawe bili bisinyisia khu Wele Omunyali Owa Bioosi,
ne chikiilo che bubeeyi chili chimbi.
Likeenda lio mundu lirangirirwa ne Wele Omunyali Owa Bioosi,
ne nono omundu anyala amanya engila yewe ariena?
Kuli kumureko khu mundu khulaka siianwa sitakatifu khangu khangu,
mala asikanakanekho enyuma we khukhwechuba.
Omwami omukesi aseleecha bamayaanu,
mala abaelesia kumunaanio mala se abakholela siisa tawe.
Etaa eya Wele Omunyali Owa Bioosi eyiima mumwoyo kwo mundu,
emenieelesia koosi kaali mukari mwewe.
Bung'ali ne bubwiyikinwa biliinda omwami,
ne ndebe yewe eye bubwami yimisibwa ne buluungi.
Luyali lwe basoleeli baele luli kamaani,
ne kakhali lukoondo lulayi khu basaakhulu luli chimbuchi chabwe.
Chinguumi chiuumisia chisiinga bumayaanu,
ne bukhupe khusiinga mwibili mwoosi.

Kumwoyo kwo mwami kuli nga luluuchi mu makhono ka Wele Omunyali Owa Bioosi,
akuyila niio enya.
Buli engila eyo mundu eli eya ng'ali mumoni chewe,
ne kakhali Wele Omunyali Owa Bioosi apiima kumwoyo.
Khukhola buluungi ne bung'ali,
lisiimisia lukali Wele Omunyali Owa Bioosi khukhila embosio.
Chimoni chichiibonia ne kumwoyo kwe khukhwelola,
etaa eyo mumayaanu bili bumayaanu.
Lirekekha lie bakesi lireera bikali,
ne kakhali buli mundu oli khangu anyoola kumutaambo.
Khunyoola kimiaandu khulwe bubeeyi,
khuli nga namufweli.
Sisiayuumba sie bamayaanu silibeera,
sikila baloba khukhola kang'ali.
Engila yo mubi yakhiikha,
ne kakhali kimiima kio mukwalaafu kili kia ng'ali.
Nabulayi wamenya khulusuli lwenju,
khukhila munju embalaayi no mukhasi nalung'uunyo.
Kumwoyo kwo mumayaanu kwikoomba kamabi,
se ali ne siisa khu wasie tawe.
Owe sienyameeno naukuumwa omusilu akesiya,
omukesi ne ekisibwa anyoola limanya.
Wele Omuluungi aloleelela enju eyo mumayaanu,
mala ekhumaliilikha amubunia.
Owikala kamaru kewe alekhe khuulila lilila lie bataambi,
yesi alilila ne mbao olimurekeeresia tawe.
Siianwa sieebwa mu bwikisi sikhiingilila lirima,
ne asooya ekisiibwe mungubo eosia burafu bukali.
Bung'ali ne bwikholekha buli ekhoyo khu baluungi,
ne kakhali buli bubi khu bamayaanu.
Omundu orura khukhwama khu ngila eya ng'ali,
alinyoolekhana ne akonile mu bafu.
Omundu owasiima binulunulu alaba omutaambi,
nosiima endali ne kamafura se aliindiaala tawe.
Omundu omumayaanu anyoola siiukuumo nisio omuluungi akhanyoola tawe,
ne okhali ne lisuubila anyoola siiukuumo nisio owa ng'ali akhanyoola tawe.
Nabulayi khumenya mu sisiangalaamwe,
khukhila khumenya no mukhasi owe lirima ne lung'uunyo.
Libiikhilo lie bukhala binyoolekha munju yo mukesi,
ne kakhali omusilu asalanisia bioosi nibio ali nabio.
Oyo oyiima buluungi ne bulayi,
alinyoola bulamu ne lukoosi.
Omundu omukesi anyala ebwaakala lukoba lwe babaandu be kamaani,
ne khukwiisia lisiisi nilio beyikina.
Oyo owiyaya kumunwa kwewe ne chilomo chewe,
eliinda khukhwama mu butinyu.
“Owe sienyameeno” lili lisina lio mundu owelola,
oweniinia mala okhola biindu mu sileka.
Liliekoomba lio mukara limwiira,
sikila se enya khukhola kimilimo tawe.
Omumayaanu ekoomba endaalo yoosi,
ne kakhali omuluungi aana ne se emana tawe.
Embosio eyo mumayaanu eli esinyisia,
ne aba eli esinyisia lukali po kaaba bali akireera ne lilibaasia libi!
Omuloli omubeeyi alibuna,
ne kakhali chilomo cho omundu omuriani chilichiililila khufukiililwa.
Omundu omumayaanu ekholesia,
ne kakhali owa ng'ali aloleelesia chingila chewe.
Mbao bukesi, limanya namwe likeleka linyala liakhila
Wele Omunyali Owa Bioosi tawe.
Efarasi erekekhwa khulwe ndaalo eye liie,
ne kakhali bukhili buli bwa Wele Omunyali Owa Bioosi.

Lisina lilayi likhoya liaroborwa khukhila kimiaandu kimikali,
ne bulayi bukhila efwesa namwe esahabu.
Omuyiinda no omutaambi balekhaana,
Wele Omunyali Owa Bioosi owababuumba boombi.
Omundu omukesi abona busiku mala ekisa,
ne kakhali omusilu abwingilamo mala aumiia.
Kumuruuru kwe lilieboombia ne khuuria Wele Omunyali Owa Bioosi,
kuli buiinda, lukoosi ne bulamu.
Kamawa ne kimireko kili khu ngila yo mundu owakoyaana,
owiliinda omwene akatalaanda.
Yekesia omwana nga nilwo anyala amenya,
mala ne aliba omukhulu se alilekha limenya elio tawe.
Bayiinda bamiia bataambi,
ne owekopa ali nasioobi khuyo owamwekopia.
Omundu obiaala kakhali ng'ali tawe alikesa butinyu,
ne esiimbo yewe eye lirima elikhilwa.
Omundu omuaani alinyoola chikhabi,
sikila alia siakhulia siewe ne bataambi.
Timania owe sienyameeno ne bulomani buliwao,
lundi khu khuupana ne khukhomana khuliwa.
Oyo osiima bukwalaafu bwe kumwoyo,
mala ali ne lilomaloma lilayi omwami aliba omusaale wewe.
Chimoni cha Wele Omunyali Owa Bioosi chiliinda limanya,
ne kakhali arusiao kamakhuwa ko mubeeyi.
Omundu omukara aloma ali, “Etalang'i eli enje!
Ndeerwa khu ngila.”
Kamakhuwa ko mukhasi omueeyi kali liloo lileeyi,
oyo niye Wele Omunyali Owa Bioosi aambila lirima alikwamo.
Busilu buli mu mebaasio ko mwana,
ne kakhali ne alachwa kumukhomwa busilu bumururamo.
Oyo onaania omutaambi namwe oaana biianwa khu baiinda,
nio atase buiinda bwewe alichiililila khukhwekoomba.
Reka liiru liowo mala oulile kamakhuwa ke bakesi,
rumikhira kamekisio kase,
sikila bulaba bulayi waaba ne okabiikha mu mwoyo kwowo,
mala okarumikhire koosi.
Nio lilieyikina liowo libe mu Wele Omunyali Owa Bioosi,
lino nilio ndikho khwekesia ewe luno.
Se nakhuandikiile ewe chisimo kamakhumi kataru,
che khukhurafwira ewe ne khukhuelesia limanya,
khukhwekesia ewe buluungi ne bung'ali,
nio oaane likobosia lia ng'ali khwaabo babakhuruma?
Okhanuula omutaambi sikila ali omutaambi tawe,
namwe okhamumiinakilisia mu kooti tawe,
sikila Wele Omunyali Owa Bioosi alibasoola,
alinuula abo babanuula.
Okhasiimana ne omundu owe lirima tawe,
namwe okhakeenda no mundu omukhalafu tawe.
Okhola orio weyika chingila chewe,
mala wera wamwene mu mureko.
Okhaba mulala khwaabo balaka ne khukhwiyama,
khukhwimeelela babaandi mu makobi tawe.
Waaba ne okhali nende nisio oruunga tawe,
balikhubukula akhaba bulili bwowo nibwo okonakho.
Okharusiao lulwakha lukhale,
nilwo bakuuka benywe baraao tawe.
Sobona omundu owe bukesi bukali mu milimo kiewe?
Oyo aliima ebweeni we babaami,
se aliima ebweeni we babaandu busa tawe.

Ne wikhala asi khulia no mwami,
loleelela bulayi siina siili ebweeni wowo.
Yeliinda wamwene,
waaba noli owe lulie.
Okhekoomba biakhulia biewe binulu tawe,
sikila bili biakhulia bie siiomelo.
Okhafwilikhana khunyoola kimiaandu tawe,
ba omukesi mala onyalikhe.
Ne osiloleelela kimiaandu kiowo kiwao khangu,
kipurukha busa nga kiimelile chindaa,
kipurukha nga efuruusi ne eniina mungaaki.
Okhalia siakhulia sio mundu we chinge tawe,
okhekoombakho binulunulu biewe tawe,
Sikila ali nga oloma ali “Lia mala onywe!”
Ne kakhali kumwoyo se kulikho alala ne nawe tawe.
Olirusia nibio oliile,
mala otibie kamakhuwa kowo ke khumupila orio.
Okhalomaloma ne omusilu tawe,
sikila kane afwochole kamakhuwa kowo ke bukesi.
Okhenyosiao lulwaakha lukhale tawe,
namwe okhengilila kamaloba ke bafuubi tawe.
Sikila Omusikuli wabwe ali ne kamaani,
alibasoola khukhwama khwiwe.
Rekeeresia kamekisio,
mala weyike kamakhuwa ke limanya.
Okhalekha khuukuuma omwana tawe,
sikila wakhamulacha ne lusaala se afwa tawe.
Nomuchila lusaala olionia bulamu bwewe,
khukhwaama emakoombe.
Mwana wase waaba omukesi,
seesi ndisangaala;
kumwoyo kwase kuliekhoya,
waaba nolomaloma ka ng'ali.
Okhafukiilila kumwoyo kwowo kwa bubila bamayaanu tawe,
ne kakhali ria Wele Omunyali Owa Bioosi buli lwoosi.
Mu ng'ali liliio lilieyikina lie limenya lie biise bibiicha,
ne lilieyikina lino se likhonakwe tawe.
Ulila, mwana owase, mala obe omukesi,
mala ore kamebaasio kowo khu ngila eya ng'ali.
Okhaambaana ne banywa kamalwa kamakali tawe,
namwe be lulie lwe enyama tawe,
sikila omumeesi nende owe lulie baliba bataambi,
mala ekhumaliilikha balifwara bitasi.
Rekeeresia raraao owa khusaala,
mala okhalekelesiakho maao nali omuloosi tawe.
Kula bung'ali, ne okhabukusia tawe,
kula bukesi, kamekisio ne limanya.
Raraawe owo muluungi alikhoya lukali,
noyo osaala omwana omukesi alimwikhoyela.
Lekha raraao ne maao basangaale,
lekha maao owakhusaala ekhoye.
Mwana wase ndekeeresie,
mala loonda chingila chase.
Sikila omueeyi ali liloo lileeyi,
ne omukhasi owe sifwaabi ali nga esebele eye lusiba.
Omukhasi nga oyo ebuulila nga omunuuli,
mala akhola be siseecha bakali balekha khuba basuubilwa.
Naanu oli ne butinyu? Naanu oli ne bubeeleli?
Naanu owe bulomani? Naanu owilung'uunya?
Naanu oli ne kamakuma kakhali ne sifuno tawe? Naanu orwakhile chimoni?
Abo babekhala siise sileeyi ne banywa endali,
abo banywa endali niyo batubaniisie.
Okhalola khu ndali ne eli embesemu tawe,
ne elikho ebiitakila mu mwendo,
ne yiikha bulayi emumilo tawe.
Ekhumaliilikha eluma nga endemu,
eluka nga endemu eye buchiba.
Chimoni chowo chilibona bibiindu bikeni,
ne olilomaloma chindabarwa.
Oliba nga okonile akari we nyanja,
nga oreengeechela khu mulapa kwe meeli.
Oliloma oli, “Bakhupile ne se naumiie tawe,
bakhupile ne se naulilakho tawe.
Kane ninyokhe liina mbiime endali ekiindi?”

Okhakhendekhela bamayaanu tawe,
namwe okhekoomba khuba omusaale wabwe tawe.
Sikila kamebaasio kabwe karekekha sisiayuumba,
ne balomaloma khukhola kamabi.
Khulwe bukesi enju yombakhwa,
ne khulwe limanya yimikhwa.
Khulwe limanya chisiro chiichusibwa,
ne kimiaandu kie bukhala lundi kisiimisia.
Omundu omukesi akhila omundu owe kamaani,
ne limanya likhila kamaani,
sikila khulwe burangirisi bwe bukesi upana liie,
ne niio bakambisi bali bakali bukhili buliio.
Bukesi buli angaaki lukali khu musilu,
se ali nende nilio aloma mu libuusia lie babaandu tawe.
Oyo orekekha khukhola bumayaanu,
alilaangwa omukuluumi.
Khukhola kamarekekha ke busilu buli bumayaanu,
ne owe sienyameeno ali osinyisia khu baandu.
Waaba notekheleela mu ndaalo eye butinyu,
aba kamaani kowo kali matiiti.
Onia abo babukuulibwe khucha khukhwiirwa,
okhakhiinda khureesia abo bacha khwiirwa tawe.
Waaba ne oloma oli, “Efwe se khwamanyakho kano tawe,”
oyo okela kimiooyo salimanyile tawe ku?
Oyo okhuliinda ewe salimanyile,
ne se aliruungia omundu khuloondekhana ne kimilimo kiewe tawe ku?
Mwana wase, lia bubuukhi sikila buli bulayi,
ne kumuketu kwe kamasasara kuli kumunulu nochanjamakho.
Manya oli bukesi buli burio khu mwoyo kwowo,
waaba ne obunyoola oliba wanyoolile lilieyikina lie limenya lie biise bibiicha,
ne lilieyikina lino se likhonakwe tawe.
Okhebuulila nga omumayaanu khu bumenyo bwo muluungi tawe,
okhanuula bie mungo mwewe tawe,
sikila omundu owa ng'ali akhakwa khukhwola kamakhabi saba mala enyokha lundi,
ne kakhali bakahli baluungi banyoolekhana ne kamabi.
Okhasangaala omusiku wowo nanyoola butinyu tawe,
namwe okhafukiilila kumwoyo kwowo kwekhoya nakhilwa tawe.
Wele Omunyali Owa Bioosi akhola ario abona mala akhalala,
mala arusia lirima liewe khu mundu oyo.
Okhakhalala sikila bakhola kamamayaanu tawe,
namwe okhabakhendekhela tawe.
Sikila omundu omumayaanu se ali ne lilieyikina lie limenya lie biise bibiicha tawe,
alifwa nga etaa ne esima.
Mwana wase, ria Wele Omunyali Owa Bioosi no mwami,
ne okhalekha khubaria tawe.
Sikila butinyu khukhwama khu nibo buliicha matundubiikha,
ne naanu omanyile libuna liicha khukhwama khu nibo?
Chino chosi chili chisimo che bakesi.
Bukhalaki bukhali bwa ng'ali se buli bulayi tawe.
Oyo oboolela bamayaanu ali, “Se muli ne kumusaango tawe,”
alilaamwa ne babaandu mala abiilwe ne chikholo.
Ne kakhali abo barafwira bamayaanu balisangaala,
ne ekhabi endayi eliba khu nibo.
Likobosia lia ng'ali,
liekesia busaale bwa ng'ali.
Rekekha kimilimo kiowo enje,
yirekekhera buli siindu mu mukuunda,
ne enyuma wako yombakha enju yowo.
Okharusia buloli khu chirani wowo ne okhali ne sifuno tawe,
ne okhabea tawe.
Okhaloma oli, “Kane mukholele nga nilwo akholeele,
oli ndimwiyacha khu niko akholile tawe.”
Nabira a mukuunda wo mukara,
a mukuunda kwe kimisabibu kio mundu omusilu tawe,
mala lola, kwaba kwamela kwoosi kamawa,
liloba liafuunikhwa ne kumusiru
ne lisiisi lie kamabaale liatechukhaka.
Nio nalola mala nebaasia,
nalola mala nanyoola lilieyika.
khufuumba kamakhono akeekhe ne khuola,
butaambi bulakhwichakho nga omunuuli,
ne liliekoomba nga omundu okaangile bulwaani.

Chino chosi chili chisimo cha Solomoni nicho babaandu ba Hesekia omwami owa Yuda baandika.
Luli luyali lwa Wele khukisa bibiindu,
ne kakhali luyali lwe babaami luli khuyiima bibiindu.
Nga buniina bwe likulu ne buli bukali,
ne nga buleeyi bwe sibala ne buli bukali lukali,
kamebaasio ko mwami kosi se kamanyikhana tawe.
Norusia kamasengeli khukhwama mu fwesa,
oupa kumukuba anyoola nisio arumikhira khukhola bibiindu,
rusiao bamayaanu ebweeni wo mwami,
ne ndebe yewe eye bubwami ekhemisibwe mu buluungi.
namwe wekhola khuba omundu owe lukoosi tawe,
sikila buli bulayi oboolelwe bali, “yiicha wikhale ano,”
khukhila ne bakhwinyosia mala bakhwikhasie abuundu e asi akhali e lukoosi tawe.
Kamakhuwa niko wabona ne chimoni chowo
akhabireera khangu mu bukhalaki tawe,
sikila okhakhole oriena ekhumaliilikha,
nga chirani wowo ne akhuaambie chisoni?
Ng'oona weng'ene bulomani buuliio akari wowo ne chirani wowo ne muli mweng'ene,
ne mukhabuulana kamakhuwa kenywe tawe,
ne busa oulila akhola ario amureerera chisoni,
mala lisina liowo lionekha biise bioosi.
Elomo elomekha mu siise silayi sisienyekha,
eli nga bibiaamo bie esahabu mu ndubi eye efwesa.
Nga embete eye esahabu namwe limili lie esahabu,
akhaba omundu omukesi yesi ali ario narafwira omurekeeresia.
Nga ebarafu mu siise sie likesa,
akhaba omurumwa omweyikinwa yesi ali ario khwaabo bamuruma,
asangaasia babaami bewe.
Nga kamafuumbi ne embeo biikhalimo efula tawe,
akhaba omundu owifumia ali, ali ne siianwa ne se aana tawe yesi ali ario.
Ne liliekhaliilikha omwami anyala aulila,
ne lilomaloma lilayi liioleelesia kumwoyo.
Nonyoolile bubuukhi khomba bukhwola bwong'ene,
busa bukhusinya mala orusie.
Okhacha wa chirani wowo buli siise tawe,
akhola ario asinyikha ne nawe mala akhubiila.
Omundu orusia buloli khu wasie ali nga eruungu eye liie,
namwe nga embalu namwe luembo lulwoki.
Lilieyikina mu mundu okhali omusuubilwa tawe mu biise bie butinyu,
lili nga liliino libolile namwe sikele simiukha.
Oyo owimbila kimienya omundu obeelele,
ali nga omundu ofuula engubo khu ndaalo eye embeo namwe nga chumbe mwikoonjo.
ne aaba ne bulesia muelesie kameechi anywe,
sikila aba olikho omutiuukha kumulilo khu murwe kwewe,
ne Omwami acha khukhuruunga.
Nga embeo eye bunaswa nereera efula,
ne omundu owe kamakuto areera lirima.
Nabulayi wamenya khunju khungaaki,
khukhila khumenya no mukhasi nalung'uunyo.
Nga kameechi kamanyifu khu mundu owe bulesia,
chili chirio chilomo chindayi khukhwama mu sibala sie aleeyi.
Nga sitoolola sie kamatosi namwe esebele etubukhile,
ali ario omundu omuluungi ofukiilila bumayaanu.
Se buli bulayi khukhoomba bubuukhi bukali tawe,
namwe se buli bulayi khukhwiyimila lukoosi tawe.
Omundu okhekhaliilikha tawe ali nga lukoba lutechulwe kamasiisi,
mala luli khwasie khukhwibwaakalwa,

Nga ebarafu mu siimiyu namwe efula mu likesa,
luli lurio lukoosi lukhenyekhana tawe khu musilu.
Nga tindikiriri mu khupurukha khwayo,
Lundi nga opiicho mu khupurukha khwayo,
sili sirio silaamo siikhali ne sifuno tawe,
se sireera butinyu tawe.
Siboko sili sie farasi, ne chisenyenge che munwa khu punda,
ne esiimbo eli eye khukhupa basilu.
Okhakobosia omusilu khuloondekhana ne busilu bwewe tawe,
okhakhola orio wafwaanana ne naye.
Kobosia omusilu khuloondekhana ne busilu bwewe,
busa akhola ario ebaasia ali yesi ali omukesi.
Orumania burume bwewe khubirira khu musilu,
ekhala bikele biewe omwene lundi ereerera butinyu.
Nga bikele bio omuleme ne bikhali ne bukhala tawe,
luli lurio lusimo lulomwa no musilu.
Nga omundu oboela libaale mu lusia,
ali ario oyo oeelesia omusilu lukoosi.
Nga liwa ne liuna kumukhono kwo mumeesi,
luli lurio lusimo lulomwa no musilu.
Nga omulasi owe buyiingo nalasa buli mundu,
ali ario oyo oaana kimilimo khulwe kumuruungo khu musilu namwe khu mumeesi.
ali ario omusilu owila mu ke busilu bwewe.
Wabonakho omundu welanga omwene omukesi?
Lilieyikina liliio khulwo musilu khukhila khuniye.
Omukara aloma ali, “Etalang'i eli khu ngila!
Etalang'i eli khu ngila che lukoba!”
Nga lulwiiki ne lwisiubila khu bupata chalwo,
eli nga omukara khu sitanda siewe.
Omukara aroonga mu sibuumba,
ne kakhali khuyila emunwa butinyu khu niye.
Omukara elaanga ali ali omukesi,
khukhila babaandu saba baana kamakobosia ke bukesi.
Omundu owikhupa mu bulomani bukhali bubwewe tawe,
ali nga otiila khu maru ke mbwa elikho ebira.
Nga omukwamalalu olasa
chinjeso namwe buembo bubwira,
ali ario omundu obea owasie,
naloma ali, “Ndikho kholakho busa kumwinyawe!”
Khulwe khutaamba chiikhu kumulilo kusima,
ne niio omukuti ataamba khulomana mbao.
Nga kamaanda khu maanda kaburukha,
ne chiikhu khu mulilo,
ali ario omundu olomana khulwe khukhola bulomani buchiililile.
Kamakhuwa ko mukuti,
kali nga siakhulia sinulu,
kachilanga elala mu mubili mwoosi.
Nga efwesa eyafuunikha sibuumba,
chili chirio chilomo chindayi ne kumwoyo kumumayaanu.
Oyo obiila ekisa mulomo chewe,
mala abiikha bubeeyi mu mwoyo kwewe.
Ne nalomaloma bulayi okhamusuubila tawe,
sikila mu mwoyo mwewe bilimo bibiindu bisinyisia saba.
Akhaba libiila liewe ne lifuunikhwa ne bubeeyi,
bumayaanu bwewe bulibakalwa ebweeni we libuusiana.
Oyaba liloo omwene alilikwamo,
ne libaale lilimiina oyo orakikha khulipiringisia.
Oloma bubeeyi abiila nibo alomalomakho,
ne khulomalomaka kimilomo khureera libuna.

sikila sonyala wamanya kakeecha busiayo tawe.
Lekha okundi akhufumie,
okhefumia wamwene tawe,
lekha omukeni akhufumie.
Libaale lili lisiro ne kumuyekhe kwosi kuli kumusiro,
ne kakhali lirima lio musilu lili lisiro khukhila bioosi.
Lirima likali lili limemeu ne bukhalafu buukia,
ne naanu onyala wekhaliilikha likhendekha?
Lilikiicha lie abuwaanga,
likhila busiime bwe mu bwikisi.
Bukhupe nibwo onyoola khukhwama khu musaale bukhuyeeta,
ne kakhali liliekwayila likali lio omusiku lili bubeeyi busa.
Omundu owikuure aloba akhaba bubuukhi,
ne kakhali khu we njala buli siindu siakhaba silulu siba sinulu.
Nga enyuni erekukha khukhwama mu siswi siayo,
ali ario omundu otaaling'a khukhwama mungo mwewe.
Kamafura ne biiunya bulayi bie khukhwiakha bisiimisia kumwoyo,
ne kakhali butinyu bwonaka kumwoyo.
Okhebilila basaale bowo namwe basaale ba raraao tawe,
ne oli mu butinyu, okhasaba buyeeti khukhwama khu wandaayo tawe,
nabulayi chirani wowo ooli siimbi, khukhila wandaayo ooli aleeyi.
Ba omukesi, mwana owase,
mala osangaasie kumwoyo kwase,
nio enyala khukobosia oyo oufwochola.
Omukesi abona butinyu mala ekisa,
ne kakhali omusilu abwikhupamo mala aumiia.
Bukula engubo eyo mundu owimeelela omukeni,
ruungia kumusiingo owimeelela bareende.
Omundu ounana kumutikhinyi,
khukheesia owasie ne luyoka,
alibalwa nga olikho omulaama.
Efula namunyekeele,
no mukhasi nalung'uunyo bifwaanana,
nomukhiingilila oli nga okhiingilila embeo,
namwe khufumbara kamafura.
Sichuuma siakalanga sichuuma siasie,
ne omundu eyiika khukhwama khu wasie.
Omundu owaakila kumutuli alilia chinduli chakwo,
ne omukholi oliinda omwami wewe alanyoola lukoosi.
Nga bubweeni ne bung'enang'ena ne olola mu meechi,
bulayi bwene kamebaasio ko mundu kokesia omundu oyo nga nali.
Emakoombe ne kumulilo se biliikura tawe,
bulayi bwene chimoni cho mundu chosi se chinyalikha tawe.
Enyuungu eye mu mukuba ekela efwesa,
ne kumulilo kukela esahabu,
ne omundu akelwa khubirira khufuma yewe.
Wakhachunga omusilu mu sibwili alala ne biakhulia,
busilu bwewe se bulimururamo tawe.
Manya bulayi nga bibiaayo biowo ne bili,
mala obiliinde bulayi,
sikila kimiaandu se kimenya mindali na mindali tawe,
ne bubwami bunyala bwabao chiselukho choosi ku?
Bunyaasi ne buweele, mala bubuundi ne busisina,
ne bunyaasi bwe chingulu bubusiibwe,
onyala wanyoola chingubo khukhwama khu bufuumbo bwe kamakheese,
lundi wakula kumukuunda khukhwama mu rupia nicho okusiisie chimbusi.
Kamabeele kalibao khukhwama mu mbusi nga siakhulia siowo,
sie babaandu be nju yowo nende sie bakholi bowo.

Bamayaanu belukha akhaba omundu ne akhabatimania tawe,
ne kakhali baluungi bali banyindaafu nga etalang'i.
Sibala ne sikhola bumayaanu,
siba ne babaami bakali,
ne kakhali ne siba ne babaandu be limanya,
sichiililila khuba ne kumuleembe.
Omwami oupia sibi bataambi,
ali nga efula eye ekhuungu,
eyonaka biakhulia.
Abo baloba lilaka bafumia bamayaanu,
ne abo baliinda lilaka bayingana ne nabo.
Babaandu bamayaanu se bamanyile bung'ali tawe,
ne kakhali abo bayiima Wele Omunyali Owa Bioosi balimanyiile elala.
Nabulayi omutaambi okeendela mu buluungi bwewe,
khukhila omuiinda oli ne chingila chimbi.
Oyo oliinda lilaka ali omwana omukesi,
ne kakhali omusaale owe babaandu be kumuluungo,
aambia raraawe chisoni.
Oyo okuchisia kimiaandu kiewe,
khulwe kumuruungo kumukali khu makobi,
abuusila omundu ooli omulayi khu bataambi.
Omundu okhaulila lilaka tawe,
akhaba lisaba liewe lili lisinyisia.
Oyo otiimia omundu omuluungi,
amuyila khu ngila eye bumayaanu,
alikwa mwiloo liewe omwene,
ne kakhali balayi balinyoola kumukabwa kumulayi.
Omuyiinda ebaasia ali,
ali omukesi omwene,
ne kakhali omutaambi ooli ne limanya,
amenyile khumukhilakho.
Baluungi ne bakhila luyali luliio lukali,
ne kakhali omumayaanu ne echa khu bwami,
babaandu bekisa.
Omundu ookisa bumayaanu bwewe,
se aindiaala mwimenya tawe,
ne kakhali obwiiyama mala abwikaana,
alinyoola siisa.
Ali ne khabi omundu oria Wele Omunyali Owa Bioosi buli lwoosi,
ne kakhali oyo olumia kumwoyo alikwa mu butinyu.
Nga etalang'i eulukhuma namwe nga sibulukhu sisirekeekhe khu khuupana,
ali ario omwami omumayaanu owaamiia bataambi.
Omwami otaamba limanya ali omukuluumi khu baandu,
ne oyo obiila linyoola likhali lia ng'ali tawe ayindila.
Kaaba bali omundu aaba ne eera okundi,
lekha abe oyiiyayiiya khukhwola nga afwa,
omundu yesi yesi akhamuyeeta tawe.
Oyo okeenda bulayi alionisibwa,
ne kakhali oyo owakoyaana alikwa mwiloo.
Oyo olima kumukuunda kwewe alaba ne biakhulia bikali,
ne kakhali oyo oloondelela kamakhuwa kakhali ne bukhala tawe,
alinyoola butaambi bukali.
Omundu omusuubilwa alaba ne chikhabi chingali,
ne kakhali oyo oakara khuindiaala alinyoola kumunaanio.
Khubabila lubeka lulala se khuli khulayi tawe,
ne kakhali omundu anyala akhola likhiika khulwe siakhulia silala siong'ene.
Omundu owe chinge aakara khunyoola kimiaandu,
ne se amanya ali liliekoomba lilamwichakho tawe.
Oyo owiikiicha owasie ekhumaliilikha alatasa khunyoola busiime,
khukhila omundu obea owasie ne kimilomo busa.
Oyo onuula raraawe namwe maawe,
mala aloma ali, “Obwo se buli bumayaanu tawe,”
se aukhana no mwifwi tawe.
Owe kumuluungo enyosia bulomani,
ne kakhali oyo owiyikina Wele Omunyali Owa Bioosi aliindiaala.
Oyo owiyikina omwene ali omusilu,
ne oyo okeendela mu bukesi alisikulwa.
Oyo oaana khu bataambi se alitaamba tawe,
ne kakhali oyo obemana alinyoola bilaamo bikali.
Babaandu baabi ne becha khu bwami,
babaandu babeene bekisa,
ne kakhali ne babuna, baluungi beecha khu bwami.

Omundu okaambilwa buli lwoosi nakhaulila tawe,
alikhebulila busa akwiile mu butinyu nibwo akharuramo tawe.
Baluungi ne bali khu bwami babaandu bekhoya,
ne kakhali bamayaanu ne baamiia babaandu beloocha.
Oyo owasiima bukesi asangaasia raraawe,
ne kakhali omusaale owe baeeyi onaka kimiaandu kiewe.
Khulwe bung'ali omwami akhola sibala siaba sie kamaani,
ne kakhali oyo obukula kimiaandu mungila embi asibunia.
Omundu olomaka chilomo khu wasie,
ereka omwene luriimba.
Omundu omumayaanu ereka mu bumayaanu bwewe,
ne kakhali omundu omuluungi emba ne khukhwikhoya.
Omundu omuluungi amanyile bung'ali bwo mutaambi,
omundu omumayaanu se ali ne limanya nga elio tawe.
Babaandu be kileki baambia lukoba,
ne kakhali babaandu bakesi baosia lirima.
Omundu omukesi aaba ne ayiingana no musilu,
omusilu ayokela busa ne khuchekha,
kumuleembe se kubao tawe.
Babaandu babeeri babiila babaandu balayi,
ne bayiima khukhwira balayi.
Omusilu ekesia lirima liewe lioosi,
ne kakhali omukesi ekhaliilikha ne nalio.
Omwami aaba ne arekeeresia ke bubeeyi,
babemeelesi bewe boosi baliba bamayaanu.
Omutaambi no mukuluumi balekhaana,
Wele Omunyali Owa Bioosi abaelesia boombi chimoni.
Omwami aaba ne akhalakila bataambi bulayi,
bubwami bwewe bulibaao buli lwoosi.
Esiimbo ne siiukuumo bireera bukesi
ne kakhali omwana olekhwa busa ario,
areerera maawe chisoni.
Bamayaanu ne baamiia bumayaanu butasikha,
ne baluungi balibona likwa lie bamayaanu.
Ukuuma omwana wowo ne alikhuwa kumuleembe,
alisangaasia kumwoyo kwowo.
Niio bung'oosi bukhali tawe,
babaandu se bekhaliilikha tawe,
ne ali owe khabi oyo oliinda lilaka.
Omukholi se aukuumwa ne kamakhuwa busa tawe,
sikila akhaulila se acha khufukiilila tawe.
Wabona omundu ouutula chilomo chewe?
Omusilu anyala eyikinwa khukhila niye.
Oyo oelesia omukholi wewe lukoosi khukhwama mu bwana bwo mukholi oyo,
ekhumaliilikha omukholi alibukula buli sisiindu nisio ali nasio.
Omundu owe burafu enyosia bulomani,
ne omundu owe lirima areera bumayaanu bukali,
Lilielola lio omundu limukwiisia,
ne kakhali oyo owe kumwoyo kwe liliboombia anyoola lukoosi.
Omusaale wo mwifwi,
abiila bulamu bwewe omwene.
Aulila silaamo, ne se abuula siindu tawe.
Liria li omundu lireera kumureko,
ne kakhali owiyikina Wele Omunyali Owa Bioosi ali ne kumuleembe.
Bakali bayiima omwami abasiime,
ne kakhali bung'ali bwama khu Wele Omunyali Owa Bioosi.
Omundu okhali owa ng'ali ali osinyisia khu baluungi,
ne kakhali oyo owe ngila engololofu ali osinyisia khu mumayaanu.

Kano kali kamakhuwa ka Akuri okhwa Yake owa Masa. Kamakhuwa kano akaboolela Itieli, yee, khu Itieli ne Ukali aloma ali,
“Ng'ali ese ndi omundu omusilu lukali,
se ndi ne limanya lio mundu tawe.
Se neyikile bukesi namwe khuba ne limanya
lia Wele omutakatifu tawe.
Naanu owaniinakho mwikulu mala ekha asi?
Naanu owabuusia embeo mu fuusi mweewe?
Naanu owaboa kameechi mu ngubo yewe?
Naanu owarao chinjakha choosi che sibala?
Lisina liewe naanu, ne lisina lio mwana wewe bali naanu?
Ng'ali ewe omanyile!
“Buli likhuwa lia Wele lili lia ng'ali,
Wele ali engabo khwaabo bamwilukhilakho.
Okhatasakho khu makhuwa kewe tawe,
akhola ario akhurafwira mala wanyolekhana khuba omubeeyi.”
Khusaba bibiindu bibili khukhwama khwiwe,
okhanyuma bibiindu bino ne khafwa tawe:
Ndusiekho bukarangarani ne bubeeyi,
okhamba buiinda namwe butaambi tawe,
ndiisie ne siakhulia sisinjola,
busa khola ndio nekura mala nakhwikaana,
naloma ndi, “Wele Omunyali Owa Bioosi niye naanu?”
Namwe khola ndio naba omutaambi mala neeba,
mala nafwochola lisina lia Wele wase.
Okhachonganila omukholi khu mwami wewe tawe,
akhola ario akhulaama mala wanyolekhana ne kumusaango.
Baliio abo balaama baraarawabwe,
mala se basabila ba maawabwe chikhabi tawe.
Baliio babebaasia bali bali bakwalaafu mu moni chabwe babeene,
ne se bekwalaasia khukhwama khu bubi bwabwe tawe.
Baliio abo bali ne lilielola,
ne lilola lie khukhwibonia.
Baliio abo nibo kameeno kabwe kali chimbalu,
lundi kimibano, khukhwira bataambi barure mu sibala,
ne babanani barure mu baandu.
Namukhuni ali ne bakhaana bewe babili balila bali, “Mbe! Mbe!”
Bibiindu bitaru bikhanyalikha tawe, bine bikhaliloma bili, “Khwanyalikhe tawe.”
Ekoombe, omukuumba,
liloba likhanyoola kameechi kaliola tawe,
ne kumulilo kukheekaana kuli, “Nanyalikhe ndio tawe.”
Omundu okhoma raraawe ne khufwochola maawe,
khooro be mwitooma balisoonya chimoni chewe,
mala chingoosia chibalie.
Bibiindu bitaru bili bie liukia khwise,
bine nibio ekhamanya tawe,
Engila eye Furuusi mu ngaaki,
engila eye ndemu khu lwanda,
engila eye meeli akari khu nyanja,
ne engila yo mundu ne asiimana no mukhaana.
Eyino niyo engila yo mukhasi omueeyi,
alia ne eeya emunwa,
mala aloma ali, “Se nakholile libi tawe.”
Biliio bibiindu bitaru biteremia sibala,
ne asi wa bine liloba se likhaliilikha tawe.
Nasioobi ne aba omwami,
omusilu ne ali ne biakhulia bikali,
omukhasi omubi ne acha munju,
ne omukhaana omukholi ne acha khu museecha owo mukhasi niye akholela.
Bibiindu biliio bine khu sibala biili bikeekhe,
ne kakhali bili bikesi lukali,
Kamake kali bibiindu biikhali ne kamaani tawe,
ne kakhali kabuunga biakhulia biako mu siimiyu.
Bikoneelwa bili bibiindu bitekhele,
ne kakhali biombakha chinju chabio mu lwanda.
Chisike se chili no mwami tawe,
ne kakhali choosi chikeendela mu bipupu.
Embakilia onyala wakitiila mukhono,
ne kakhali chinyoolekhana mu machipi ke babaami.
Biliio bibiindu bitaru bikeenda bulayi,
bine binauusia bulayi,
etalang'i ekhila chisolo choosi kamaani,
ne seria yosi yosi tawe,
etaaywa, endurume,
no mwami okeenda ebweeni we babaandu bewe.
Waaba ne wabeleenge omusilu ne weniinia,
namwe waaba ne warekekhanga kamamayaanu,
sila busa.
Sikila newisacha kamabeele kamafura kamamo,
ne wikuba liliolu kamafuki kamamo,
ne winyosia lirima bulomani bwamamo.

Kano kali kamakhuwa ko mwami Lemueli owa Masa. Maayi wewe niye owamuboolela. Amuboolela ali,
Tawe mwana wase, mwana wase niye nasaala,
tawe mwana wase niye nasaba nanyoola,
Okhamalila kamaani kowo khu bakhasi tawe,
kamaani kowo khwaabo babunia babaami tawe.
Babaami se bakhoyele banywa endali tawe, ee Lemueli,
babemeelesi se bakhoyele bekoomba kamalwa tawe,
bakhola bario banywa mala bebilila kakabisibwa,
mala balekha khukholela bung'ali baali ne butinyu.
Elesia kamalwa kamarafu oyo oolikho ne abuna,
ne elesia endali oyo ooli mu butinyu,
lekha banywe mala bebilile kumutaambo kwabwe,
lundi balekhe khukhebulila butinyu bwabwe.
Lomalomela abo bakhanyala khulomaloma tawe,
khupanila bung'ali bwabo bakhenyala tawe.
Lomaloma mala okhalake mu buluungi,
khupanila bung'ali bwe bataambi nende babanani.
Naanu onyala aanyoola omukhasi omulayi?
Omukhasi ario ali owe bukhala bukali khukhila bwe kamamili.
Kumwoyo kwo museecha wewe kumwiyikina niye,
ne se alilekha khunyoola bukhala tawe.
Akholela omuseecha wewe bulayi,
ne se amukholelakho kamabi tawe mu bulamu bwewe bwoosi.
Ayiima bufuumbo bwe likheese ne katani,
mala eerusia khunaba,
Ali nga chimeeli che baboofuli,
asakha biakhulia biewe khukhwama aleeyi.
Enyokha silo silo,
mala ayiimila be nju yewe biakhulia,
ne khukaba bakholi bewe kimilimo.
Ayiima kumukuunda mala akukula,
ne mu bibiaamo biewe abiaala liruuti lie kimisabibu.
Akhola kimilimo ne kamaani,
mala alumia mu khuumbo.
Abona ali bibiindu biewe bili ne bukhala,
Etaa yewe eburukha ne busia.
Omwene akhola buusi bwewe,
mala anaba chingubo chewe omwene.
Ali omuaani khu bataambi,
ne khu babanani.
Se aria ebarafu khulwe nju yewe tawe,
sikila be nju yewe boosi befwara chingubo che luluya.
Ekholela omwene bibiebiimbilo,
chingubo chewe chili che ngubo eya katani lundi chinapeenda.
Omuseecha wewe amanyikhaane mungoba,
nga ne ekhala akari we basaakhulu be sibala.
Anaba chingubo cha katani ne achikusia,
akusia kimisiipi khu baboofuli.
Ali ne kamaani ne lukoosi,
aliindilila kakeecha ne busangaafu.
Alomaloma sikesi mala ekesia ke bulayi,
akaambila babasie ke buaani.
Aliinda bulayi enju yewe,
ne se ali omukara tawe.
Babaana bewe benyokha ne bamulaanga bali owe khabi.
Akhaba omuseecha wewe yesi ario mala amufumia ali,
“Bakhasi bakali bakhola bulayi,
ne kakhali ewe obakhila boosi.”
Lukoondo lubea ne se luli siindu tawe,
ne kakhali omukhasi oria Wele Omunyali Owa Bioosi akhoya afumisibwa.
Musiime khulwe kimilimo kiewe,
ne lekha bikholwa biewe bimufumie mungoba.

Kano kali kamakhuwa ko mwilwachi owaba okhwa Daudi. Omwilwachi yuno aba omwami mu Yerusalemu.
Omwilwachi aloma ali, mbamo bukhala tawe, mbamo bukhala tawe,
buli siindu se silimo bukhala tawe.
Omundu anyoola bukhala siina,
mu milimo kiewe kioosi asi we nyanga?
Eselukho ebira, ekiindi yiicha,
ne kakhali sibala siliio buli lwoosi.
Enyanga erura, lundi enyanga ekwa,
ekobolanga lundi niio erurira.
Ekhuungu euucha ne elola ebunafubo,
lundi ekobola ebunaswa,
ne ebotookhelela ne ebotookhelela lundi,
mala ekobole niio yamile.
Chinjichi choosi chichukha mu nyanja,
ne enyanja se yiichula tawe,
kameechi kakobola niio chinjichi chakukha,
mala chichiililila khuchukhamo lundi.
Buli siindu sireera siluo,
siluo sikali nisio omundu akhanyala aboola nga ne sili tawe,
emoni se elua khubona tawe,
ne liiru se lilua khuulila tawe.
Kakabao khale niko kalibao lundi,
kakekholeekhe niko kaliekholekha,
ne se siliio sisiindu sikeni asi we enyanga tawe.
Siliio sisiindu nisio baloma bali,
“Lola, sino sili siiya ku?”
Siamala khubao, mu biise bikhale ne khukhasaalwa tawe.
Mbao okhebulila bibiindu bikhale tawe,
namwe se lilibao likhebulila lie bibiindu biliekholekha,
mwabo bakheeche enyuma tawe.
Ese, omwilwachi nabeele omwami owa Isiraeli ne ndi mu Yerusalemu.
Narumikhira kamebaasio kase ne limanya khuyiima ne khuenja bioosi bibiekholekha asi we nyanga. Sili sisiindu sie kumunaanio kumukali nisio Wele amala khuelesia babaana be babaandu khuba ne nasio.
Namalile khubona buli sisiindu sisiekholekha asi we nyanga, ne lola, bioosi se bilimo bukhala tawe. Bili nga ne otimania embeo.
Sisiefumbaka se sinyala siakololwa tawe,
ne siitaambao se sinyala siabalwa tawe.
Narumikhira kumurwe kwase khuyiima khumanya bukesi, kamalalu ne busilu. Namanya ndi kano koosi kali busa nga ne otimania embeo.
Sikila khuba ne bukesi bukali oba ne linaanisibwa likali, ne oyo otasa limanya likali atasa libeelela likali.

Nio ese naloma ndi, “Khe nje mu bukoote, nisangaasiekho.” Ne kakhali nanyoola ndi bino bioosi se bilimo bukhala bwosi bwosi tawe.
Ese naloma ndi “Chinjekho chili kamalalu ne esangaalo elimo nabukhala siina?”
Nebaasia khukhwesangaasia samwene khulwe ndali ne siili ne bukesi. Nakhalaka khuba omusilu nio emanye chingila chindayi nga babaandu ne bamenyile mu sibala khu ndaalo ndiiti.
Samwene nebiaalila kamaruuti lundi nang'oona ne abuundu e khuolela mala nabiaalao buli murongooro kwe kamatuunda.
Samwene nekholela kamatiisi niko namiamo kameechi ke khuchukhilila kumusiru kwe khukhusia kimirongooro.
Nakula banasioobi be siseecha nende be siikhasi, lundi naba ne banasioobi babasaalwa munju yase. Lundi naba ne kamatuuli ke chikhaafu ne bibiaayo, khukhila buli yesi owamenya mu Yerusalemu.
Lundi nabuusia efwesa ne sahabu khukhwama mwibiikhilo lie bubwami ne khukhwama mu ngoongo nicho namiia. Babaandu be siseecha nende be siikhasi bemba ne banjakaanila, mala naba ne bakhasi bakali nibo namenyia busa nga basaale, babasiimisianga.
Ne buli sisiindu nisio chimoni chase chabona nasikoomba. Naba se niberera nisio nikoomba tawe. Naba ndio sikila kumwoyo kwase kwasiimisibwa ne kimilimo kiase, ne kuno nikwo kukwaba kumuruuru kwe kimilimo kiase kioosi.
Nio nebaasia khu koosi niko nakhola, ne butinyu nibwo nanyoola ne ndikho ekhola, ne lola bioosi se biabamo bukhala tawe, biaba busa nga otimania embeo, mala mbao siosi siosi nisio onyoolamo asi we nyanga tawe.
Nio nakanakana khu bukhala bwe bukesi, kamalalu ne busilu. Omundu onyala amiia enyuma wo mwami anyala akhola siina? Ne kakhali liliakholwa liong'ene.
Nio namanya ndi bukesi bukhila busilu, nga buwaanga ne bukhila sisiilima.
Omundu omukesi abona niio alikho acha, ne omusilu akeendela mu siilima. Kakhaba kario, namanya ndi omundu owe limanya no musilu khutabusia khwabwe khuli busa khufwaanane.
Nio naloma ndi, “Sisiekholekha khu musilu silinjekholekhakho seesi. Nio sikila siina neemba omukesi lukali?” Mala naloma ndi khuba omukesi se khuli ne bukhala tawe.
Sikila mbao likhebulila lia mindali na mindali lio mukesi, namwe lio musilu tawe. Sikila chindaalo chichiicha boombi alala balibililwa. Omukesi afwa busa nga omusilu!
Nio nabiila bulamu, sikila bwakila nebaasia ndi buli sisiindu sisiekholekha asi we enyanga siambumisia ese. Sikila bioosi bukhala mbamo sili nga notimania embeo.
Nabiila kimilimo kiase kioosi nikio nakhola asi we nyanga. Khubona ndi omundu okundi busa alikiilakho.
Ne naanu omanya omundu oyo ne aliba omundu omukesi namwe omusilu? Kakhaba kario, akheele khu matuunda ke kimilimo kiase ne bukesi bwase asi we nyanga. Bino bioosi bukhala mbamo.
Nio nebaasia mala narusiakho kumwoyo khu milimo kiase nikio nakhola asi we enyanga.
Sikila siise silala omundu akhola sisiindu ne kamaani, arumikhira bukesi bwewe bwoosi, limanya, ne busicha, mala afwe asilekhele sioosi omundu okundi asangaalilekho okhaasikholakho tawe. Kano koosi bukhala mbamo, buno buli bumayaanu bukali!
Omundu anyoola siina mu milimo kioosi nikio akhola naluilakho asi we enyanga?
Chindaalo che bulamu bwo omundu choosi chili che buchuuni ne bubeeleli. Akhaba mu silo se aulukhanga chinganakani tawe. Kano koosi bukhala mbamo.
Sikila naanu onyala aalia namwe asangaala nakhali ne Wele tawe?
Sikila Wele aelesia limanya, bukesi ne busangaafu khu mundu omusiimisia. Ne aelesia omumayaanu kumulimo kwe khukhwangala ne khubuunga kimiaandu nikio alielesia oyo niye Wele asiimisibwa ne naye. Kano koosi bukhala mbamo lundi kali nga notimania embeo.

Buli sisiindu sisiekholekha asi we nyanga sili ne siise siasio:
siise sie khusaalwa, ne siise sie khufwa,
siise sie khumiicha, ne siise sie khukesa,
siise sie khukhwiira, ne siise sie khuonia,
siise sie khutechulaka, ne siise sie khukhwombakha,
siise sie khulila, ne siise sie khuchekha,
siise sie khusooma, ne siise sie khukhina,
siise sie khumwaata kamabaale, ne siise sie khubuusia kamabaale alala,
siise sie khukhwikwayila, ne siise sie khulekha khukhwikwayila,
siise sie khuyiima, ne siise sie khutibia,
siise sie khubiikha, ne siise sie khumwaata,
siise sie khutabula, ne siise sie khunaba,
siise sie khusila, ne siise sie khulomaloma,
siise sie khusiima, ne siise sie khubiila,
siise sie liie, ne siise sie kumuleembe.
Bukhala siina nibwo omukholi anyoola mu nikio akhola?
Naboone niko Wele aelesia babaandu khukhola.
Akhola buli sisiindu sibe sie lukoondo lulayi mu siise siasio. Lundi aelesia omundu liliekoomba lie khumanya kakheeche, ne kakhali Wele se aamunyalila khumanya bikholwa bia Wele khukhwama mu khurakikha khukhwola mu khumaliilikha tawe.
Manyile ndi mbao siilayi khu nibo tawe, ne khukhali khukhwisangaasia ne khukhwikhoya babene ne basiili balamu.
Buli mundu enyekha alie, anywe, mala ekhoyele mu milimo nikio akhola, sikila sino sili siianwa sia Wele khu mundu.
Manyile ndi buli siindu nisio Wele akhola silabao khulwa mindali na mindali. Se siliio sinyala siatasibwakho namwe siarusibwakho tawe. Wele akhola ario nio babaandu bamurie.
Buli sisiekholekha, siekholekhakho khale. Wele akhola bibiindu bino ne elelamo.
Mu khutasakho, naboone ndi mu sibala niio bung'ali bwenyekha onyoolao bukhali bung'ali tawe, ne abuundu niio buluungi bwenyekha lundi bukhiikha buliio.
Naloma mu mwoyo kwase ndi, “Wele acha khukhalakila baluungi ne bamayaanu sitube, sikila Wele akhola buli sisiindu siikholekha mu siise siasio sisiene.”
Naloma mu mwoyo kwase ndi, Wele alikho akhukhaka efwe, khukhwekesia ali se khuli balayi khukhila chisaang'i tawe.
Sikila butinyu bwo omundu ne bwe chisaang'i bulekhaana. Omundu afwa busa nga esaang'i. Biombi bili ne kumuuya kumufwaanane, ne omundu se alikho nende nisio akhilila chisaang'i tawe. Sikila bioosi se bili ne bukhala tawe.
Bioosi bilicha abuundu alala. Bioosi biama khwiloba bilikobola khwiloba.
Naanu onyala amanya kumwoyo kwo mundu ne kufwa ne kucha mwikulu, ne kumwoyo kwe saang'i, ne kwiikha asi mwiloba?
Nono nabona ndi mbao silayi nisio omundu akhoyeele ekhoyela khukhila kumulimo kwewe tawe, sikila okwo kuli kumukabwa kwewe. Naanu olimukobosia abone siicha khwikholekha enyuma we khufwa khwewe?

Lundi nabona bukuluumi bwoosi bubwekholekha asi we nyanga. Lundi lola, nabona kamasika ke babaandu bakuluumisibwa, mala se abao obaoleelesia tawe. Ba baabakuluumianga baba ne bunyali khu nibo, ne kakhali se baaba nende baabaoleelesia tawe.
Mala nebaasia ndi babaafwa bali bulayi khukhila balamu basiimenya.
Ne lukali khukhila okhila balamu ne bafu ali oyo okhasaalwa tawe. Okhaabonakho bikholwa bimayaanu bibiikholekha asi we nyanga tawe.
Lundi nabona sikila babaandu ne bakholanga kimilimo kimikali. Kali kario sikila baali ne siikhalikhali khu basiaabwe. Kano koosi bukhala mbamo lundi khuli busa nga khutimania embeo.
Omusilu se akhola kimilimo tawe, mala omwene eyira khulwe enjala.
Nabulayi khuba na sitiiti sie kumuleembe khukhila khunyoola bikali bie kimilimo kimikali khuli nga khutimania embeo.
Lundi, nabona biikhali ne bukhala asi we nyanga tawe.
Omundu oli busa yeng'ene okhalikho namwana namwe wandaaye tawe, ne kakhaba kario se alekha khukhola kimilimo kiewe buli lwoosi tawe, se anyalikha ne kimiaandu nikio ali ne nakio tawe. Nono khwako se ereeba ali, “Ekholela naanu ne neyimana samwene busangaafu?” Bino bioosi se bilimo bukhala tawe lundi butinyu bukali.
Nabulayi khuba babili khukhila mulala, sikila babili bali ne kumuruuru kumulayi khulwe kimilimo kiabwe.
Sikila mulala khu nibo aaba ne akwa, okundi amwinyosia. Ne butinyu bulinyoola oyo oli yeng'ene sikila ne akwa, se ali nokundi omwinyosia tawe.
Lundi, babili ne bakona alala, baba ne luluuya. Ne mulala yeng'ene anyoola luluuya ariena?
Babaandu babili banyala bakhiingilila busiku bunyala abeele bwakhilwa ne omundu mulala. Kumukoye kukwokusibwa bukoko butaru kuli kumuandalafu khukukitula.
Nabulayi, omusoleeli omuele omutaambi mala oli omukesi, khukhila omwami omusaakhulu mala oli omusilu, okhanyala afukiilila likaambila tawe.
Akhaba ne ama mu siboe khucha khu ndebe eye bubwami, namwe ne asaalwa omutaambi ne luno ali omwami.
Nabona babaandu boosi bamenyile khu sibala, nabona akhaba omusoleeli owenyekha amiie mu bweyaangu bwo mwami.
Se siabao sisiakamo sie babaandu boosi tawe. Abamiia bosi. Kakhaba kario abo bakheeche enyuma wewe, se balimwekhoyela tawe. Ng'ali bino bioosi bukhala mbamo lundi bili nga khutimania embeo.

Wiilinde ne olikho ocha munju mwa Wele. Buli bulayi khuchamo ne khurekeeresia khukhila khurusia embosio nga eye basilu. Babaandu basilu bali bakhamanyile bali balikho bakhola bumayaanu tawe.
Nyoa wibaasie ne okhalomaloma tawe, ne okhaba khangu mu khusuubisia liosi liosi khu Wele tawe. Niye ali mwikulu, ne ewe oli khu sibala, khwako lekha kamakhuwa kowo kabe matiiti.
Sikila kamarooro keecha khulwe kimilimo kimikali, ne kumumilo kwo musilu khulwe kamakhuwa kamakali.
Ne osuubisia Wele, okhaayilila khuruunga tawe, sikila se asiimisibwa ne basilu tawe. Ruunga nisio osuubisia.
Nabulayi olekhe khusuubisia khukhila osuubisie mala okhilwe khuruunga.
Okhafukiilila kamakhuwa kowo kakhuyila mu bumayaanu tawe, ne okhaboolela omurumwa owa Wele oli se wang'alilamo tawe. Siina sikila nokhola Wele akhukhalalile? Mala onake nibio wakhola?
Sikila kamarooro ne kali kamakali, kamakhuwa ka busa katasikha, ne kakhali ewe ria Wele.
Ne obona mu sibala bataambi ne bamiinibwa mala bung'ali ne buluungi se biliio tawe okhesiindukha tawe. Sikila ooli angaaki alolelelwa nende ooli angaakikho, ne baliio be angaaki lukali.
Ne kakhali mu koosi, omwami anyoola bukhala bwe kamaloba ke biluundu.
Oyo osiima chirupia, se anyalikha nacho tawe, namwe oyo osiima buiinda se anyalikha nabwo tawe. Bino bioosi se bilimo bukhala tawe.
Kimiaandu ne kikucha, bakilia boosi bakucha, ne bukhala siina nibwo omwenekio ali nabwo, ne khukhali khukilolakho busa?
Omukholi akona liilo likali akhaba ne alia bitiiti namwe bikali. Omuyiinda, aakhalia ekura se akona liilo tawe.
Buliio bumayaanu bubi lukali nibwo namala khubona asi we nyanga. Omundu abiikha kimiaandu kimuumisia omwene.
Ne kimiaandu ekio kiatiba sikila ekhabi embi. Ne omundu oyo a ba no mwana ne se ali ne sisiindu tawe.
Nga omundu ne ama munda mwa maawe ne ali sichula, bulayi bwene nga nilwo alirura mu sibala sichula ne akobola niio ama eyo. Alirura sichula nga ne echa, ne se alisuta siosi siosi sie kimilimo kiewe tawe.
Obuno bwosi buli bubi bukali. Nga nilwo asaalwa alifwa ario, ne bukhala siina nibwo anyoola khukhwama mu milimo kiewe,
ne khumalila chindaalo chewe choosi mu siilima ne buchuuni,
Lola, nilio malile khubona lili lilayi lundi likhoyela lili khulia ne khunywa ne khukhwekhoyela kimilimo kioosi nikio omundu akhola asi we nyanga mu ndaalo chindiiti nicho Wele amuelesia, sikila okuno kuli kumukabwa kwewe.
Buli mundu yesi niye Wele aelesia kimiaandu ne buiinda ne kamaani ke khukirumikhira, ne khufukiilila kumukabwa kwewe ne khukhwekhoyela kimilimo kiewe. Sino sili siianwa sia Wele.
Se alikhebulila khuwao khwe chindaalo chewe tawe. Sikila Wele alamuliinda ne khumukhola ekhoye buli lwoosi.

Buliio bumayaanu nibwo malile khubona asi we nyanga, mala bwakonela lukali babaandu.
Wele anyala aelesia omundu kimiaandu, buiinda, ne lukoosi, nio alekhe khutaamba siosi siosi nisio ekoomba tawe. Ne kakhaba kario, Wele se amuelesia kamaani ke khubilia tawe, ne akhali omukwa niye okilia. Elio bukhala mbamo mala lili nga likoonjo lichuuna.
Omundu aaba ne asaala babaana emia ndala, mala ayindila kimiiko kimikali nio chindaalo che kimiiko kiewe chibe chingali, ne kakhali alekha khunyalikha tawe mala lundi alekha khusiikhwa bulayi tawe, ndoma ndi, omwana omuusibwa amukhila.
Sikila omwana osaalilwe ne ali omufu se anyoolakho bukhala bwosi bwosi mu khusaalwa tawe. Achiililila busa khuuba mu siilima, mala lisina liewe likisibwa.
Khutasa khwako, omuusibwa se abonakho enyanga namwe amanyakho sisiindu siosi tawe, ne kakhaba kario, anyoola lioola khumukhila niye.
Akhaba abeele niye ne amenya kimiiko chielefu chibili, mala alekha khukisangaalila bulayi tawe, boombi se bacha abuundu alala tawe ku?
Omundu akholela enda, kakhaba kario, kumwoyo kwewe se kunyalikha tawe.
Sikila omukesi anyoola bukhala siina khukhila omusilu? Namwe omutaambi owe kimiima kimilayi anyoola bukhala siina?
Buli bulayi khunyalikha nende nibio khuli nabio khukhila liliekoomba. Kano kosi se kali ne bukhala tawe lili busa nga khutimania embeo.
Buli siindu sisiekholekha siamala khale khubisibwa, ne lundi limanyikhaane nga omundu ne ali. Omundu se anyala ayingana ne noyo oli ne bunyali khumukhila niye tawe.
Kamakhuwa kamakali, bukhala mbamo, nono oyiingana siina?
Ne naanu omanyile kaali kamalayi mu limenya lio mundu ne asiimenya chindaalo chewe chindiiti che bulamu bwa busa, nicho abiramo nga sisiiniini? Naanu onyala aboolela omundu kakheeche khubao nafwiile?

ne endaalo eye khufwa ekhila endaalo eye khusaalwa.
Buli bulayi khucha munju eye kamasika,
khukhila khucha munju eya naikara,
sikila lino lili liliakamo lie babaandu boosi,
ne omulamu ekhebusia ali yesi alifwa.
Bubeeleli bukhila enjekho,
sikila khulwe bubeeleli kumwoyo kusangaala.
Kumwoyo kwo mukesi kuli munju eye kamasika,
ne kakhali kumwoyo kwe basilu kuli munju eye sangaalo.
Buli bulayi omundu khuulila likaambila lio mukesi,
khukhila kumwenya kwe basilu.
Lichekha lio omusilu,
lili nga kumulilo kwe kamawa ne kurundukhaka mu mayika,
ako kosi kali ka busa.
Ng'ali limiinikhwa lisilwaasia omundu omukesi,
ne asooya ekoyaania kamebaasio.
Litabusia lie sisiindu likhila lirakikha liasio,
ne owikhaliilikha akhila oweniinia.
sikila lirima liamenya mu sifuba sie basilu.
Okhaloma oli, “Siina sikila chindaalo che khaale ne chaba chindayi khukhila chino?”
Sikila se lili lireeba lie bukesi tawe.
Bukesi buli kumukabwa kumulayi
buli bukhala khwaabo bali balamu.
Buliindi bwe bukesi buli nga buliindi bwe chirupia,
ne bukhala bwe limanya buli bukesi buloonda bulamu bwo omwenebwo.
Yibaasia kimilimo kia Wele,
naanu onyala akololosia sisiindu nisio niye alemasia?
Mu ndaalo eye buiinda sangaala, ne mu ndaalo eye butinyu khebulila. Wele akholanga chindaalo chombi echo nio omundu alekhe khumanya siindu siina siosi siicha khwekholekha enyuma tawe
Mu bulamu bwase butaamba bukhala, naboone buli sisiindu. Omundu omuluungi anyala afwila mu buluungi bwewe, ne omundu omumayaanu oyindila mu bulamu bwewe mu khukhola bumayaanu.
Nono okhaba omuluungi lukali tawe, lundi okhekhola khuba orio tawe, sikila siina wamwene wiyire?
Ne okhaba omumayaanu wabiriirira tawe, namwe omusilu tawe sikila siina weyire siise siowo ne sikhoola tawe?
Buli bulayi otiile lino, mala okharusiakho kumukhono kwowo tawe, sikila omundu oria Wele alarura mwako koosi.
Bukesi buelesia kamaani omundu omukesi khukhila ekookwa eye babaami ekhumi baali mu lukoba.
Ng'ali mbao omundu omuluungi mu sibala okhola bulayi mala alekha khukhola bumayaanu tawe.
Okhabiikha mu mwoyo kwowo niko babaandu baloma koosi tawe, busa okhola orio waulila omukholi wowo ne akhukhoma,
Wamwene omanyile mu mwoyo oli wesi walaama babaandu biise bikali.
Kano koosi nakakela khurumikhira bukesi. Naloma ndi, “Ndiba omukesi,” ne kakhali se naba ne bukesi tawe.
Omundu akhakhole siina khumanya sifuno sie bulamu? Likhuwa lino lilume lundi liaandalafu khwifwe po!
Ne samwene nakaluukhasia chinganakani chase khumanya ne khuyiima bukesi ne bibiindu khukhwiyiika bumayaanu ne busilu nga buli kamalalu.
Nanyoola sisiindu siili sie buchuuni khukhila lifwa, omukhasi owe kumwoyo kuli nga kimireko ne chindiimba, lundi owe kamakhono nga kiminyololo. Omundu osiimisia Wele niye omwifubarura, ne omumayaanu asiimisibwa ne omukhasi oyo.
Omwilwachi aloma ali, lola, ese nabona kano, nga naba ne ndasa sisiindu silala khu siindi nio nyoole bukali bwabio.
Nayiima ne nililamo ne se nanyoolile tawe, nabona omundu owe siseecha mulala mu baandu eelefu ndala niye nyala naria, ne esiili khunyoola owe siikhasi tawe.
Lola, nanyoola ndi, Wele abuumba babaandu baluungi, ne babeene bekhochoocha bibiindu bikali.

Naanu oli nga omundu omukesi?
Ne naanu omanyile khukaluukhasia elomo?
Bukesi bwo omundu bumukhola asangaala,
lundi bumukhola alekha khusulunya.
Khola niko omwami alaka, mala okhaba khangu khukhwechubila Wele tawe.
Rura niio omwami ali, okhaayilila kamakhuwa ne kakhali kasiimisia tawe, sikila omwami akhola sisiindu siosi siosi nisio enya.
Omwami akhola nga nilwo enya, ne mbao omundu yesi yesi onyala amureeba khu niko akhola tawe.
Oyo oria lilaka se acha khunyoola butinyu tawe, ne chinganakani cho mukesi chimanyile siise ne ngila niyo akholelamo.
Sikila buli likhuwa lili ne siise sialio ne ngila yalio, akhaba butinyu ne bwamenya khu mundu.
Sikila se amanyile siina silabao tawe, ne naanu okana amuboleele nga kalaba?
Mbao omundu oli ne bunyali bwe khukhiingilila kumwoyo namwe bunyali khu ndaalo yeewe eye lifwa tawe. Lino lili liie nilio khukhanyala khwebacha namwe khwakhola bubacha khwaona tawe.
Nabona kano koosi nga nebaasia khu biindu bibiikholekha asi we nyanga, niio babaandu balala bali ne bunyali khu baandi mala babaumisia.
Nio nabona babaandu bamayaanu ne basiikhwa. Bachichanga ne bengila ne khurura Abuundu Atakatifu, mala ne bafuma mu lukoba nimwo baba ne bakholiile bibiindu bienebio. Obuno bwosi se buli ne bukhala tawe.
Sikila kumunaanio khulwe bumayaanu se kwicha khangu tawe, ne babaandu berekekha khukhola bumayaanu.
Omumayaanu akhaba ne akhola bumayaanu khukhwola kamakhabi emia ndala mala amenya, ese manyile ndi abo baria Wele baliba bulayi sikila bamuria.
Ne kakhali bamayaanu se baliba bulayi tawe, akhaba omumayaanu se alileeyia bulamu bwewe nga sisiiniini tawe, sikila se aria Wele tawe.
Kakekholekha khu sibala se kali ne bukhala tawe. Babaandu baluungi banyoola kumunaanio kwe bamayaanu, ne babaandu bamayaanu banyoola kumuruuru kwe buluungi. Ndoma ndi kano koosi se kali ne bukhala tawe.
Ese fumia busangaafu, sikila omundu se ali ne sisiindu silayi asi we nyanga ne khukhali khulia, ne khunywa, ne khuchekha tawe. Sikila bino bicha khuba ne naye mu milimo kiewe khu ndaalo che bulamu bwewe nibwo Wele amua asi we nyanga.
Nga neyika khumanya bukesi ne kakekholekha khu sibala necha namanya ndi omundu anyala areengecha siilo ne kumuusi.
Nabona kimilimo kia Wele kioosi. Nabona ndi omundu se anyala amanya kimilimo kikiekholekhanga asi we nyanga tawe. Omundu akhakhaka ne kamaani ariena, se anyala khumanya tawe. Akhaba omundu omukesi ne aloma ali amanyile, se anyala amanya tawe.

Ne kakhali kano koosi nakebaasia. Nebaasia nga baluungi ne bakesi ne bikholwa biabwe ne bali mu buliindi bwa Wele. Bubeele busiime namwe ekileki, omundu se amanyile tawe. Buli sisiindu ebweeni wabwe se sili ne bukhala tawe.
Butinyu bulala busa obwo nibwo bubwiicha khu muluungi ne khu mumayaanu, khu mulayi, ne khu mubi
Buno buli bumayaanu khwako koosi kakekholekha asi we nyanga. Butinyu bulala bubwiicha khu baandu boosi. Ne kimiooyo kie babaandu kiechula bumayaanu ne kamalalu, ne basiili balamu khukhwola nga ne bafwa.
Ne oyo osiili omulamu ali ne lilieyikina, sikila embwa enamu ekhila Etalang'i efu.
Balamu bamanyile bali balifwa, ne kakhali bafu se bamanyilekho sisiindu siosi siosi tawe namwe se balikho ne kumuruuru kukuundi tawe. Kakaabwe kebililwa khale.
Lisiima liabwe, libiyila, ne libuba liabwe biabuna, ne se balikho lundi ne kumukabwa mu bioosi bibiikholekha asi we nyanga tawe.
Cha, olie siakhulia siowo ne busangaafu, mala onywe endali yowo ne liliekhoya. Sikila Wele amala khufukiilila nibio okhola.
Lekha chingubo chowo chibe chiwaanga buli lwoosi. Okhalekha khukhwiakha kamafura mumurwe mwowo tawe.
Menya mu busangaafu no mukhasi niye wasiima, chindaalo chowo choosi che bulamu bwa busa nibwo Wele akhuelesia asi we nyanga. Okwo nikwo kumukabwa kwe bulamu bwowo, ne kimilimo kiowo nikio okhola asi we nyanga.
Khola ne kamaani buli kumulimo nikwo onyala wakhola sikila e Makoombe niio olikho ocha eyo, mbaayo kumulimo, namwe kamebaasio namwe limanya namwe bukesi tawe.
Lundi nabona ndi asi we nyanga, batima chimbilo lukali se bali nibo baula mu mbilo buli lwoosi tawe, ne banyindaafu buli lwoosi se baula liie tawe. Babaandu bakesi se bali ne siakhulia buli lwoosi tawe, namwe be limanya se bali ne kimiaandu buli lwoosi tawe, namwe barekerefu se banyoola efuma buli lwoosi tawe. Ekhabi embi eli khu buli mundu.
Se aliio omundu omanyile siise siewe tawe. Ali nga ching'eeni chitiilwa mu lutiimba luubi, lundi nga chinyuni chiaambwa ne kumureko. Nono babaandu baambwa mu siise sibi, ne kabakwakho matundubiikha.
Lundi naboone sifwaani sie bukesi sino asi we nyanga, mala sialolekha khuba siboofu lukali khwise.
Lwabao lukoba lutiiti lulwaba ne babaandu batiiti babalumenyamo. Ne omwami owe kamaani alwibwaakala. Alupania mala alubotookhelesia ne banamae bewe.
Ne kakhali anyoolekhanamo omundu omutaambi mala omukesi lukali owaonia lukoba olwo. Ne kakhaba kario, mbao owakhebulila omundu omutaambi oyo tawe.
Ne kakhali ndoma ndi, bukesi bukhila kamaani, akhaba bukesi bwo mutaambi ne bufwocholwa, ne kamakhuwa keewe ne kakhaulilwa tawe.
Kamakhuwa ko mukesi kalomalomwa mu khweooya, kauliilikhana khukhila luyoka lwo mwami akari we kookwa eye basilu.
Bukesi bukhila bulwaani bwe liie, ne kakhali omumayaanu mulala onaka bulayi bukali.

Chiisi chifu chinyala chafuundia kamafura,
nono busilu bukeekhe buri bwonakaka bukesi ne lukoosi.
Omundu omukesi akhola kaali kamalayi,
ne kakhali omusilu akhola kaali kamabi.
Akhaba omusilu ne alikho akeenda khu ngila ataamba limanya,
ne ekesia buli mundu ali, ali omusilu.
Kaaba bali omwami akhurafuakila mu lirima, okhalekha khangu kimilimo nikio okhola tawe,
khukhwiboombia khukila kamabi karusibwao.
Buliio bumayaanu nibwo malile khubona asi we nyanga, bureerwa ne babaami.
Babaandu basilu baebwanga bubweyaangu bwe bunyali bwe angaaki ne babaandu baiinda babalangulakho busa.
Namalile khubona banasioobi ne baniinile khu farasi ne babaami bakeenda nga banasioobi.
Ne otechulaka lisiisi, endemu elamuluma.
Oyo owaara kamabaale alaumisibwa ne nako,
ne oyo owasaaka bichikhi ali mu busiku.
Sichuuma siaaba ne sili sifuu mala balekha khusiakala,
osirumikhira akhoya arumikhira kamaani kamakali,
ne kakhali bukesi bumuyeeta akhila.
Endemu yaaba ne luma ne bakhakisakania tawe,
aba okisaakania se enyibwa lundi tawe.
Lilomaloma lio mundu omukesi lili lie kumwalaalo,
ne kakhali lilomaloma lio musilu limwiira omwene.
Lirakikha lie khulomaloma khwewe lili busilu,
ne khumaliilikha khwewe khuli kamalalu.
Omusilu aloma ne elamo,
akhaba omundu ne akhamanyile kakeecha khubao tawe,
ne naanu onyala akhuboolela kaliekholekha enyuma we lifwa?
Kimilimo kio musilu kimuluya,
nio alekhe khumanya engila echa engo tawe.
Butinyu bwamunyoola ee baandu be sibala, omwami wenywe nasiili omwana,
ne babaami ne bakhola naikara kumutikhinyi.
Muli ne khabi, Ee baandu be sibala, omwami wenywe ne ali owe lukoosi,
ne babaami bakhola naikara biise bibienyekha,
khulwe kamaani, ne se khuli khulwe bumeesi tawe.
Liliefuufula likila enju yasulula,
ne bukara bukila silama siabwaama mu kari.
Naikara ekholwa khulwe chinjekho, ne endali ekhusangaasia,
ne chirupia chikula buli sisiindu.
Okhalaama omwami, akhaba mu mebaasio kowo tawe,
namwe okhalaamila omuiinda mu lusiro lwowo tawe,
sikila enyuni enyala yasuta kumumilo kwowo,
namwe sibuumbe sisiindi sie chindaa sinyala siakhubuula.

Mwata siakhulia siowo khu mechi,
sikila olinyoola bukhala
enyuma we chindaalo chingali.
Kabila bitonyi babaandu saba, namwe akhaba munaane,
sikila se omanya butinyu siina bunyala bwakwao khu sibala tawe.
Efula yaba ne eyita,
ekwa namatoa khu sibala,
ne kumurongooro kwaaba ne kukwa lubeka lwe siafubo namwe lwe ebunaswa,
abuundu niio kumurongooro kukwa, abwenao niio kwakama.
Oyo olindiilila embeo se amiicha tawe,
ne oyo olindiilila kamafuumbi se alikesa tawe.
Nga nilwo ewe ne okhamanya roho nga ne engilanga mu bikuumba bio mwana munda mwa maawe tawe, nono se onyala wamanya bikholwa bia Wele okholanga buli siindu tawe.
Miicha bumiicho kumutikhinyi akhaba ne ekolooba. Sikila se omanya bulala siina bulakhula tawe, buno namwe obwo, namwe wakana bwombi alala bucha khuba bulayi.
Buwaanga buli bulayi, ne lisangaasia khubona buwaanga bwe nyanga.
Sikila omundu aaba ne amenya kimiiko kimikali lekha akiekhoyele kioosi. Ne kakhali akhoya akhebulile ali chindaalo che sisiilima, chiliba chingali. Koosi kakeecha bukhala mbamo.
Yikhoyela buele bwowo ee, musoleeli, ne lekha kumwoyo kwowo kwikhoyele chindaalo che buele bwowo. Khola niko kumwoyo kwowo kwenya ne kwikoomba. Ne kakhali khebulila oli Wele acha khukhukhalakila khulwa buli nisio okhola.
Rusia liaayaaya mu mwoyo kwowo, yeliinda, okhanyoola buchuuni mu mubili kwowo tawe sikila buele ne sisiakamo sie limenya bili bia busa.

Khebulila Omubuumbi wowo mu ndaalo che buele bwowo, chindaalo chimbi ne chisiili khwola tawe, ne kimiiko ne kikhembiya tawe. Mu miiko ekio oliloma oli, “Ese se ndi ne busangaafu mu menako tawe.”
Biise ebio nibio enyanga ne buwaanga ne kumwesi, ne ching'enieesi bikhamaliyilekho, ne kamafuumbi kakhakobole enyuma we fula.
Mu ndaalo echo, baliindi be chinju bakhatereme, babaandu be kamaani baliinamikha, ne bakhasi basia mureko balilekha sikila bali batiiti. Abo balolela mu matirisia balibona sisiilimalima.
Siise nisio kimiliango kie kamaru kowo kikhabe kiekaalwe,
ne khuuliilikha khwe chireko se khukhabe khukali tawe.
Ne kakhali mu silo omundu akhenyokhe akhaba khulwe luyoka lwe nyuni ne yiimba.
Oliria khuniina bikiingi, olilola khuba busiro khucha lukeendo. Lichuune liowo liliwangia khumurwe nga bimuli bie kumurongooro kwa alimondi. Olikeenda ne oyikila nga liteete ne se oliba ne liliekoomba tawe.
Ne oliloota mungo mwowo mwa mindali na mindali. Ne babaandu baliicha kamasika kowo.
Siise esio lusia lwe esahabu lukhakhalikhe
epwakuli eye esahabu ekhatikhe,
enyuungu ekhatikhile mu sebele,
ne mu ngila eyo ne ng'ene kumukuu kwe khukhwesa kameechi kukhakhalikhe.
Ne liloba lilikobola khu liloba nga nilwo liaba,
ne roho elikobola khu Wele owakibuumba.
Omwilwachi aloma ali, bukhala mbamo, bukhala mbamo. Bioosi bukhala mbamo.
Ne khurusiakho omwilwachi khuuba owe limanya, ekisia babaandu bukesi. Aapiima chisimo chingali, acheyika ne khuchingoona bulayi.
Omwilwachi akhaka khuyiima kamakhuwa ke khusiimisia, aandika mu busicha kamakhuwa ke bung'ali.
Lilomaloma lie babaandu bakesi lili nga esiimbo eye khukhwayila, ne chisimo chichabuusibwa chili nga chimenya nga kimisumari kikiakhomwa kialuma, chichaama khu Wele, Omwaayi mulala owefwe fwesi.
Mwana wase, khukhila koosi, yiiyaya! Khuandika bitabu se khuli ne sisiakamo tawe, ne khusoma khukali khuluya kumubili.
Enyuma wa kano koosi, siliio sisiindu silala poli nisio ndoma sili sino: Ria Wele, mala otiile kamalaka kewe, sikila omundu abuumbwa khulwe bibieene ebio.
Sikila Wele acha khukhalakila buli sisiindu nisio khukhola, sibeele silayi namwe sibi, akhaba bibiindu bibiikholekhela mu bwikisi.

Ee, khaba wanjekhoyela ne khukhunuuna emunwa!
Sikila busiime bwowo bukhila endali.
Kamafura kowo ke khukhwiakha kaunya bulayi,
lisina liowo lili nga kamafura kamalayi,
khwako bakhaana bakhusiima.
Mbukule, khurekukhe khangu.
Omwami ambilile mu lusiro lwewe,
khulasangaala ne khukhwikhoya sikila ewe,
khulafumia busiime bwowo khukhila endali,
kano niko kakila bakhasi ne bakhusiima.
Ee, bakhaana be mu Yerusalemu,
Ese ndi omumali ti, ne kakhali ndi ne lukoondo lulayi,
nga kamaeema ka Kedari,
nga chingubo che mu lichipi lia Solomoni.
Mukhandekelesia sikila ndi omumali tawe,
sikila kumuumu kwanjosia.
Bawandaayase basoleeli bambambila lirima,
bakhola naba omuliindi owe kimikuunda kie kimisabibu,
ne kakhali se nang'oona kumukuunda kwase kwe kimisabibu tawe!
Musiime mboolele,
olaya waena kamakheese kowo?
Kalaolela waena mwiangilwe?
Siina sikila ese njiyayiiye ne khuyiima,
mu minyele kie kamakheese ke babaayi basio?
Mukelema wase somanyileyo tawe,
cha loonda lung'afuulo lwe kiminyele kie kamakheese,
cha waaye chimbusi echo siimbi a maeema ke babaayi.
Ewe musiime wase,
osiimisianga baseecha,
nga efarasi ekhasi ne siimisia chifarasi cha Farao chiseecha.
Chisaya chowo chili chisangasia nende bie khukhwesaa,
lundi likosi liowo liilimo chisiinga che kamamili.
Khulakhung'oonela bie khukhwesaa bie esahabu
bibiareebwamo efwesa.
Nga omwami aba nakonile khu sitanda siewe,
kamafura kase kamuunyila bulayi.
Omusiime wase ambunyila bulayi,
nga nakona akari we kamaturu kase.
Omusiime wase ali nga bimuli bie kamauwa kalaangwa hina ne kamuliikhe,
mu mikuunda kie kimisabibu kiili Engedi.
Omusiime wase ewe oli ne lukoondo lulayi,
lola, ewe oli owe lukoondo lulayi,
omoka bulayi nga liuusi.
Musiime wase lola,
ewe oli we lukoondo lulayi,
ng'ali oli omulayi elala,
Sitanda siefwe sili sie lubookha.
Kimitarakwa kili chinguulo che nju yefwe,
chikheti chefwe chili chisubasubi.

Ese ndi liua lia Sharoni,
simuli sie mu matooma.
Omusiime wase abonekha mu bakhaana,
nga simuli sie mu mawa.
Omusiime wase abonekha mu basoleeli,
nga kumupopayi mu mirongooro kie mu musiru.
Nekhala mu siniini siakwo mu busangaafu bukali,
ne lituunda liakwo lili linulu khwise.
Ambila munju eya naikara,
mala andakho kumukhono kwe busiime.
Ndwala sikila busiime,
njikusie ne kimisabibu kimiomu,
sangaasie ne kamapopayi.
Netikiiye kumukhono kwewe kumukhasi,
ne kumukhono kwewe kumuseecha kungwayila!
Ee, bakhaana ba Yerusalemu ndakilisie,
yechuba lukali,
muli se mulengilila busiime bwefwe tawe.
Nauliile kumumilo kwo musiime wase!
Alikho echela mu bikulu ne atima,
anausiaka mu ngulu.
Omusiime wase ali nga kicheu,
namwe nga ekhisi eng'ana.
Lola, emile ao enyuma we lisiisi liefwe,
aloleleele mu numa che kamatirisia,
aloleleele buniinilo.
Omusiime wase amboolela ali,
“Yinyokha khuche, musiime wase, khalayi wase,
yiicha khuche,
lola sikila kumunaane kwabirire,
efula yebachile.
Bimuli biamuliikhe khu sibala,
siise sie khukhwimba siolile,
ne kumumilo kwa musietuka,
kuuliilikhana mu sibala siefwe.
Kumutuli kwamile chinduli,
ne kimisabibu kiamuliikhe bimuli biakio biiunya bulayi.
Yinyokha khuche, musiime wase, khalayi wase yiicha khuche.
Oli nga liuusi,
liliekisile mu mbangaachi mwe lulwanda,
lekha mbone bubweeni bwowo buuli bulayi,
mala mbulile kumumilo kwowo kusiimisia.
“Khuambile chinjusi,
chinjusi ching'ana,
chichonakanga biluundu bie kimisabibu,
sikila kimisabibu kiefwe kiamile.”
Omusiime wase ali wase, ne ese ndi wewe,
aaya kumunyele kwe bibiaayo kwewe mu bimuli.
Khukhwola nga enyanga ne esoa,
mala nga bibiiniini ne biwelelela,
omusiime wase kobola, ba busa nga kicheu namwe nga ekhisi eng'ana,
khu bikulu bie kamabaale ka kakelekhana.

Nga mbechanga ne ngonile musilo,
ndooranga omusiime wase,
muyiimanga, ne kakhali se munyoolanga tawe.
“Luno ndenyokha nje muyiime mu lukoba luboofu,
khu ngila ne mu ngurianguria.
Ndayiima niye kumwoyo kwase kwasiima.”
Namuyiima ne se namunyoola tawe.
Baliindi baanyoola,
nga baba ne balambuula lukoba luboofu.
Nabareeba ndi, “Mwambonelekho omusiime wase?”
Siise sitiiti busa nga khwalekhana,
ne nyoola omusiime wase.
Namutiila mala se namulekhuula acha tawe,
khukhwola nga ne namuyila munju eya maayi,
mu lusiro nilwo nasaalilwamo.
Bakhaana ba Yerusalemu ndakilisie,
yechuba lukali,
muli se mulengilila busiime bwefwe tawe.
Siina sisiicha esio khukhwama mundaa,
sisieulukuse nga liliisi,
sili nga biiunya bulayi,
bikusibwa ne baboofuli?
Solomoni alikho echa bamumemeele mu ndebe yewe eye bubwami,
ali ne banamae bamuliinda kamakhumi sita,
baali barana mu Isiraeli.
Boosi barana baboyile chimbalu che liie,
bali babaalang'anyila liie,
buli mulala ne mbalu yewe khwiraango,
khukhwirekekha chingukuulo che siilo.
Omwami Solomoni ekholela omwene endebe niyo bamumemelamo,
khukhwama khu mirongooro kia Lebanoni.
Bikele biayo biaba bie efwesa,
kumukoongo kwayo kwe esahabu, endebe enapeenda
mukari yanabwa mu busiime,
ne bakhaana ba Yerusalemu.
Ee, bakhaana ba Sayuni,
yiicha,
lola omwami Solomoni,
ne kuutwa niyo maawe amufwara,
khu ndaalo eye siselelo siewe,
khu ndaalo eye busangaafu mu mwoyo mwewe.

Lolakho, oli ne lukoondo lulayi musiime wase,
lola oli ne lukoondo lulayi!
Omoka bulayi nga liuusi,
mu lububi lwowo.
Lichuune liowo likhinakhina oli kumunyele kwe chimbusi,
chichiikha khu mwiikha kwa Kileati.
Kameeno kowo kali kamawaanga nga chinyaange,
chichesiingile,
mbao etibile akhaba ndala tawe,
choosi chifwaanana.
Kiminwa kiowo kili nga luusi lubesemu,
ne lilomaloma liowo lisangaasia.
Chisaya chowo mu lububi lwowo chili nga chimbabia che lituunda likomanga.
Likosi liowo lili nga endeleelwa eya Daudi,
lilayi lundi limiuufu,
ne kamamili mwikosi nga chingabo eelefu.
Kamaturu kowo kali nga ching'ana chikhwana cha kicheu,
chichaya bimuli.
Ndaba khu lukulu lwe biiunya bulayi,
khukhwola mu mbeo eye mumakhelebende
sisiilima ne siwao.
Ewe oli omulayi ng'ali, musiime wase,
se olikho ne bubi bwosi bwosi tawe.
Yaa mukhaye, yiicha khurure Lebanoni,
yiicha khurure fwembi Lebanoni.
Yiikha khukhwama khu sikulu sia Amana,
khukhwama khu sikulu sia Seniri ne Herimoni,
khukhwama mu mabina ke chitalang'i,
khukhwama khu bikulu bie chingwe.
Ewe osangaasianga kumwoyo kwase, yaa, mukhaye wase,
osangaasianga kumwoyo kwase ne limoka liowo,
ne kamamili ke mwikosi mwowo.
Busiime bwowo buli bulayi yaa, mukhaye wase,
Busiime bwowo buli bulayi khukhila endali,
ne kamafura kowo
kakhila sisiindu sing'aa siosi siosi.
Mukhaaye wase, kumuketu kwe bubuukhi kuli khu minwa kiowo,
bubuukhi ne kamabeele bili khu lulimi lwowo,
chingubo chowo chiunya bulayi,
nga kamafura kamalayi ka Lebanoni.
Omusiime wase owe kumwoyo, omukhaaye wase ali siluundu sisiekisa,
siluundu sisire, eningilo yabeene.
Kimili kiowo kili liruuti lie kimirongooro kie kamatuunda kamakomanga
ne kamatuunda kamalayi lukali,
ne kamafura kalaangwa hena ne narito.
Narito ne Safarani ne kumuchai ne bing'aa bulayi,
ne kimirongooro kiosi kiunya bulayi,
ne manemane nende bioosi bing'ailisia bulayi.
Emoni eye sebele mu siluundu,
esebele eye kameechi ke bulamu,
ne chinjichi chibisia khukhwama mu Lebanoni.
Siisimukha, Ewe, ekhuungu eye bunaswa,
Ee, ekhuungu eye siafubo yiicha,
ucha khu siluundu siase,
lekha khuunya khulayi khufundeele.
Lekha omusiime wase eche mu siluundu siewe,
mala alie kamatuunda kasio kamalayi kakhila koosi.

Ningila mu siluundu siase,
musiime we kumwoyo kwase, mukhaye wase,
Mbuusia manemane yase ne bing'ailisia bulayi biase,
ndia lisasara liase ne bubuukhi bwase,
ese nywa endali ne kamabeele kase.
Lia, enywe basaale, ne nywa;
nywa lukali, enywe basiime!
Nga yaba nengonile, kumwoyo kwase kwanaania,
mala naroora ndi, omusiime wase alikho akhong'oonda khu muliango.
“Njikulileo yaa,
omusiime owe kumwoyo kwase, oli nga liuusi.
Kumurwe kwase kwanyirire khubeela luume,
ne lichuune liase lianyirire sikila kamame.”
Abeele nefuulile,
siina sikila nefware lundi?
Abeele nesiingile bikele,
siina sikila mbilabuusie lundi?
Omusiime wase aatiila khu sikhomekho sie kumuliango,
kumwoyo kwase kwekhoya.
Nenyokha khukhwikulilao omusiime wase,
ne kamakhono kase kechuule kamafura kamalayi,
ne chinjala chase chiroonya busa,
nga natiila khu sikhomekho sie kumuliango.
Nekulila omusiime wase,
ne kakhali omusiime wase aba achiile,
nekoomba khuulilakho kumumilo kwewe.
Namuyiima ne se namunyoola tawe.
Namulaanga, ne se angobosia tawe.
Baliindi baliindanga lukoba luboofu banyoola,
bakhupa mala nang'ukha,
baliindi chana bandabulaka chingubo.
Bakhaana ba Yerusalemu, mwekongochela,
ne munyoola omusiime wase,
muboolele muli ndwala sikila busiime.
Ee, omulayi lukali mu bakhasi,
omusiime wowo ali nasi khukhila omusiime okundi?
Omusiime wowo ali nasi khukhila omusiime okundi,
nio okhwekoonjeelele efwe orio?
Omusiime wase omumiliiu lundi omubesemu pe,
amanyikhaane mu baandu chielefu ekhumi.
Kumurwe kwewe kuli kumulayi nga esahabu endayi lukali,
ali ne lichuune lilayi,
limali nga nasimali.
Chimoni chewe chili chindayi nga che liuusi,
a sebele, esiingile eng'oonile bulayi.
Chisaya chewe chili nga biluundu bilayi,
kiminwa kiewe kili nga bimuli biroonya biiunya bulayi.
Kamakhono kewe kakhomela bulayi,
mala afwara chimbete ching'enang'ena che bukusi bukali.
Kumubili kwewe kuli kumumiufu nga kumusaanga,
kukwarerwamo kamabaale kang'enang'ena.
Bikele biewe bili nga chinjeko che libaale liwaanga,
chichasimikhwa mu maloo ke esahabu.
Lukoondo lwewe luli nga Lebanoni
lulayi nga kumutarakwa.
Lilomaloma liewe lilayi lukali,
mala ali osiimisia lukali.
Bakhaana ba Yerusalemu,
Oyuno ali omusiime wase,
lundi omusaale wase.

Ewe owe lukoondo lulayi mu bakhasi,
omusiime wowo achile waena?
Khuboolele achilile khuli?
Nio khuche nawe khumuyiime.
Omusiime wase achile e siluundu siewe,
niio bing'aa bulayi bikhula
khukhwaya kamakheese kewe mu biluundu,
ne khubuusia bimuli.
Ese ndi owo musiime wase, ne naye ali owase
aaya kamakheese kewe mu bimuli.
Musiime wase,
oli ne lukoondo lulayi nga lukoba lwa Tirisa.
Osiimisia nga Yerusalemu,
busiime bwowo buli bwe kamaani nga banamae be chipendera.
Okhandoleelela tawe,
sikila chimoni chowo chimbelesia liaayaaya.
Lichuune liowo likhinakhina nga lituuli lie chimbusi,
chichiikha khu miikha kia Kileati.
Kameeno kowo kali kamawaanga nga chinyaange,
chichesiingile,
mbao etibile akhaba ndala tawe,
choosi chifwaanana.
Chisaya chowo mu lububi lwowo chili nga chimbabia che lituunda likomanga.
Lekha omwami abe ne bakhaye kamakhumi sita,
ne bakhasi be khumenyia busa nga basaale kamakhumi munaane,
ne bakhaana bakhabalikha tawe.
Ne kakhali ese nasiima omukhasi mulala yeng'ene,
oli omuolu nga liuusi.
Ali omuteelwa mu mwabwe,
niye maawe asiima khukhila babaandi.
Bakhasi boosi bamubona mala bamufumia
ba mukho mwami ne bakhasi nibo bamenyia busa nga basaale, bamufumia.
“Naanu obonekha bulayi oyo nga enyanga ne soa?
Ali ne lukoondo lulayi lundi omumiliiu,
akhosia oli enyanga namwe kumwesi.”
Nacha mu mukuunda kwe chimbande,
khulola bimuli bie mwitooma,
khubona kimisabibu ne kiamile
khulola kimirongooro kimikomanga kimuliikhe.
Ne siili khumanya tawe,
omusiime wase anda mwikaari lio mukhoongo.
Kobola, kobola
Kobola, kobola khukhuloleelele.
Sikila siina ne mwenya khu khundoleelela ese Omusulami
nga mulikho ne muloleelela bukhino bwe banamae babili?

Bikhandakilo biowo bisiimisia lukali mu biraaro!
Ewe owe yabwana owe ebwami,
Kamaraango kowo kali kamamiufu nga niko omundu aapilila.
Ekhofu yowo eli nga sibuumba siikhawamo endali tawe,
Enda yowo eli nga kumukuunda kwe ngaanu
kukwabotookhelelwa ne bimuli.
Kamaturu kowo kali nga chimbobo,
Likosi liowo lili lilayi nga kumusaanga,
chimoni chowo chindayi nga kamatiisi ka Heshiboni
embi ne silibwa sie lukoba luboofu.
Lilioolu liowo lili lilayi nga endeleelwa eya Lebanoni,
niyo bemangakho ne baliinda lukoba lwa Damasika.
Kumurwe kwowo kuli angaki nga sikulu sia Karimeli,
ne lichuune liowo ling'enang'ena oli engubo eya Katani,
omwami anyala akhwekoomba.
Ewe oli omulayi lundi omusangaafu lukali,
omukhaana osangaasia lundi owasiimwa!
Ewe osiimisia nga lukheendu,
ne kamaturu kowo kali nga kamakheendu kalwo.
Ndoma ndi ndaniina khu mukheendu,
mala neambe khu sakia chakwo,
Ee, kamaturu kowo kabe nga bisusuuchu bie kumusabibu,
bulayi bwe kumuuya kwowo buli nga kamapopayi,
ne khukhunuuna khwowo emunwa khube nga endali endayi lukali,
eyiikha amumilo bulayi,
eyiseletekha khu munwa ne khu meno.
Ese ndi wo musiime wase,
ali ne silukuluku khwise.
Musiime wase, yiicha khuche khukeende mu birekere,
mala khubeyo siilo sioosi.
Khuune makhelebeende mu mikuunda kie kimisabibu,
mala khuyame kimisabibu ne kiamile,
khulole chisabibu ne chimulikhe,
ne kimikomanga ne kimiliikhe.
Ebweeneyo ndakhwekesia busiime bwase.
Ee musiime wase, chimbuunwe chiunya kumuuya kumulayi,
ne amuliango wefwe,
kamatuunda kamalayi koosi kaliio
ka luno nende niko babuta khale
niko nakhubiikhila.

Ee, baanga oli wandayaase,
owanuuna lituru lia maayi!
Khunyoola enje andi nakhwekwayila,
andi se abao owandomayo tawe.
Andi nakhurangiriire ne khukhuyila munju mwa maayi,
ne mu lusiro lwa maayi wasaala.
Andi nakhuele endali etubasiibwe ne bing'aa bulayi onywe,
endali eye kamakomanga kase.
Ee, andi netikiiye kumukhono kwewe kumukhasi,
ne kumukhono kwewe kumuseecha kungwayila.
Bakhaana ba Yerusalemu yechuba muli,
se mulengilila busiime bwefwe tawe.
Naanu oyo olikho wicha khukhwama mu sichiimi,
ne batilaane no musiime wewe?
Nakhusiisimusia asi we kumupopayi,
Abwenao niio ewe wachuunila mao,
abwenao niio maao akhusaalila naali mu buchuuni.
Khole ese mbe kumuuri mu mwoyo kwowo,
mbe nga kumuuri khu mukhono kwowo,
sikila busiime buli ne kamaani nga lifwa,
likhendekha liabwo lili lirafu nga siliindwa,
Chimbeni chabwo chili chimbeni che kumulilo,
kumulilo kukwirika lukali.
Kameechi kamakali se kanyala kasimia busiime tawe,
namwe kameechi kakechula se kanyala kabusimia tawe.
Kaaba bali omundu akhaka khukula busiime,
kimiaandu kioosi kie munju mwewe kiliwa busa,
mala anyoole chisoni.
Efwe khuli no mukhaana wefwe,
mala se ali ne kamaturu tawe.
Khulikholela siina omwana wefwe yuno,
mu ndaalo niyo baliicha khumuselela?
Aaba ne ali lisiisi,
khuliombakhakho lukoba lwe fwesa,
ne kakhali aaba kumuliango,
khulimusirira lumako lwe kimitarakwa.
Ese naba lisiisi,
ne kamaturu kase kaba nga chindeleelwa,
nio mu moni chewe naba oreera kumuleembe.
Solomoni aba ne siluundu sie kimisabibu e Baali-hamoni,
apa siluundu kumusiingo khu baliindi be bibiaamo,
buli mulala alaka khureera bitonyi eelefu ndala bie fwesa.
Siluundu siase sie kimisabibu sili sisiase, sisiase samwene,
ewe, Ee, Solomoni, onyala waba ne eelefu,
ne baliindi be biluundu chimia chibili.
Ee, ewe ooli mu biluundu,
babasiaase berekekhe khuulila kumumilo kwowo.
Musiime wase, khola khangu,
mala obe nga kicheu namwe emboongo eng'ana,
khu bikulu khwe bing'aa bulayi.

Ulila, Ee likulu, ne rekeeresia Ee sibala,
sikila Wele Omunyali Owa Bioosi alomile ali,
“Babaana nabalela ne khubakhusia,
ne kakhali bangalukhaanekho.
Eeyi emanyile owakibaya,
ne epunda emanyile lulweelo nilwo omwami wayo akilisiliakho.
Ne kakhali Baisiraeli se bamanyile tawe,
babaandu base se baulila tawe.”
Aah, ekholo emayaanu,
babaandu babasuta kamamayaanu,
lisaaye lie bamayaanu,
babaana babakoyaana!
Banjuukhe Wele Omunyali Owa Bioosi,
bafwoochoole Omutakatifu owa Isiraeli,
mala bamulekeele elala.
Siina sikila muchiililile khukhupwa?
Ne musichiililila khukhunjekaana?
Isiraeli kumurwe kwowo kwoosi kulwala,
ne kumwoyo kwoosi kwabeleele.
Khukhwama mu siikhandakilo khukhwola khu lubotoosi,
mbao bulamu tawe,
ne kakhali khung'ukhaka ne kamabiimba,
ne kamakoonjo kakebeena,
se kasiingiilwe namwe se kaboebwe tawe,
namwe se kaakhibwe kamafura tawe.
Sibala sienywe sianjuukhwe,
chingoba chenywe chayiile
baakwa bayaaya kamaloba kenywe mumoni chenywe,
sibala sianjuukhwe sikila bakeni basibuniisie.
Yerusalemu lwaramire,
nga khasali mu liruuti lie kumusabibu
nga enju mu siluundu sie kamaoondo,
nga lukoba nilwo banamae babotookheleesie.
khwakhabunile nga Sodomu ne Komora.
Yerusalemu, babaami bowo ne babaandu bowo bali nga abo ba Sodomu ne Komora.
Ulila niko Wele Omunyali Owa Bioosi alikho akhuboolela.
Rekeeresia niko Wele wefwe alikho akhwekesia.
nicho muchiililila khu khumbaanila?
Nanyalikhe ne biianwa bienywe bie kamakheese,
nibio mwosia nga chimbosio,
nende bie kiminaawa kie bibiaayo bienywe bilayi,
naluiiliile ne kamalasile ke chiuunwa,
ne kamakheese ne chimbusi.
Naanu omuboolele munderere bibiindu bino bioosi ne mwiicha khukhusaaya?
Naanu omuboolele khukeendakeenda khuno mu Lukaangu mwase?
Mbao bukhala khukhunderera biianwa bienywe tawe.
Nasinyiikhe ne kumuuya kwe bupaani nibwo mwosia,
se nyala nekhaliilikha naikara chenywe che kumwesi kumuya, chisabato chenywe,
nende libuusiana lienywe lie dini,
bioosi biabiyile khubeela bumayaanu bwenywe.
Nabiila chinaikara chenywe che kumwesi kumuya,
ne chindaalo chindakatifu chabeele chisiro khwise:
Naluiiliile khukhwekhaliilikha.
“Ne musuta kamakhono kenywe ne muli mu lisaba se khamubone tawe,
mwakhaba ne musaba kamasaba kamakali,
se ndirekeeresia tawe.
Sikila kamakhono kenywe kechula sifuki.
Yesiinga mumiliie.
Lekha bikholwa bimayaanu bino bioosi!
Nibio ndikho mbona ne mukhola.
Lekha khukhola bumayaanu.
Yeyika khukhola kamalayi,
yiima bung'ali,
rusiao bumiinikhi,
kholela bafuubi bung'ali bwabwe,
lundi babila banamulekhwa.”
Wele Omunyali Owa Bioosi aloma ali,
“Yiicha nono khakhung'oone kakeefwe,
bubwoni bwenywe bwakhaba bubesemu lukali,
bulaba bawaanga chwe nga kamaarara;
bwakhaba bubesemu nga kamafuki,
bulaba buwaanga chererere nga efwamba.
Ne mwaba ne mufukiilila mala mwandia,
mulalia bibiaamo bilayi khukhwama mu liloba.
Ne mwaba ne mundekha,
mulaela muwe.
Ese Wele Omunyali Owa Bioosi, nalomile.”
Lukoba lulwaba lulweyikinwa
lwabeele nga omutaamba!
Lulwaba ne lwechula babaandu baluungi khale,
nekhali luno lulimo babeeri bong'ene.
Yerusalemu khale waba nga efwesa,
ne khali luno soli ne bukhala tawe,
waba nga endali endayi, luno oli busa nga kameechi.
Babemeelesi bowo bali bareengu,
lundi bali basaale be babeefwi,
Buli ndaalo bafukiilila biianwa,
nende chi asoya.
Se bababila bafuubi mu koti tawe,
namwe se barekeeresia kamalilo ke banamulekhwa tawe.
Nono luno rekeeresia niko
Wele Omunyali Owa Bioosi,
Wele we kamaani owa Isiraeli, aloma:
“Nja khumweacha enywe basiku base,
mala se mulanania lundi tawe.
Ndamuukuuma. Ndamumiliia
nga sichuuma siing'oonangwa,
ne khurusiao bumayaanu bwenywe bwoosi.
Ndakhuelesia babemeelesi ne bakambisi nga bakhale abo.
Enyuma wako Yerusalemu lulilaangwa lukoba luluungi lundi lusuubilwa.”
Sikila Wele Omunyali Owa Bioosi ali Omuluungi,
akhaonie Yerusalemu na buli mundu olimo owekanila.
Ne kakhali alibunia buli mundu okhola bumayaanu
ne khumuchaama, aliira buli mundu omulekha.
Mukhaambisibwe chisoni khulwe kimikhoonge nikio mwasangalilanga,
ne mukhabe ne chisoni khulwe biluundu nibio muroboore.
Okhoome nga kumukhoonge,
lundi nga siluundu nisio bakhachukhangamo kameechi tawe.
Nga efuungo neambisibwa ne chinjaso,
kaliba kario babaandu be kamaani balibunisibwa,
ne bikholwa biabwe biibi, mala salibao na mulala,
onyala wakamia libuna lino tawe.

Buno nibwo burume nibwo Wele aelesia omung'oosi Isaya okhwa Amozi abona khu Yuda ne Yerusalemu.
Mundaalo chichiicha,
sikulu sie Lukaangu lwa Wele Omunyali Owa Bioosi,
siliba sileeyi mu bikulu bioosi,
Silisutwa sibe angaaki we bikulu bioosi,
ne chikholo choosi chilisiichakho.
Babaandu bakali baliicha mala balome bali,
“Yiicha khuche khu sikulu sia Wele Omunyali Owa Bioosi
mu Lukaangu lwa Wele owa Yakobo.
Nio akhwekesie efwe chingila chewe,
lundi nio khukeende mungila chewe.”
Sikila kamekisio ka Wele Omunyali Owa Bioosi kama Yerusalemu
ne khukhwama Sayuni alomaloma khu baandu bewe,
mala alimala kimisaango kie chikholo chingali,
ne chimbalu chabwe, balichikaluukhasia chibe chimbako,
ne kamafumo kabwe kabe chingeso chekhukhalisilia.
Sibala se silibanulila sibala sisiindi embalu tawe,
namwe se silieyika ke liie lundi tawe.
Ee enju eya Yakobo,
Yiicha, khukeende mu buwaanga bwa Wele Omunyali Owa Bioosi.
Ee Wele, ewe walobile babaandu bowo,
be nju eya Yakobo,
Sikila beechula bulakusi khukhwama ebukwe,
ne bafumu be bubeeyi nga Bafilisiti,
lundi basifukiilisiana ne bakeni.
Sibala siabwe siechulamo efwesa ne sahabu,
ne buiinda bwabwe buli bukali,
Sibala siabwe siechulamo chifarasi,
ne kamakaari kabwe ke liie kali kamakali.
Sibala siabwe siechulamo bifwaani,
besaaya kimilimo kie kamakhono kabwe,
khu niko babeene bakhola ne chinjala chabwe.
Buli sia mulala akhaambwe chisoni,
Wele Omunyali Owa Bioosi, okhababeela tawe!
mala mwikise asi,
khukhwama khu lirima lia Wele Omunyali Owa Bioosi,
ne khukhwama khu luyali lwe bubwami bwewe.
Ekibonio yo mundu ekhekhisibwe,
ne khukhwilola khwe babaandu khuliboombisibwa,
Ne Wele Omunyali Owa Bioosi yeng'ene niye oliebwa luyali mu ndaalo eyo.
Sikila Wele Omunyali Owa Bioosi owe banamae ali ne ndaalo,
khu babelola ne babebonia,
siosi siosi silieniinia siliikhisibwa,
khu mirongooro kimitarakwa kia Lebanoni,
kimileeyi lukali,
khu mikhoonge kimiboofu kia Baasha,
khu bikulu bileeyi bioosi,
ne khungulu chindeeyi choosi,
khu buli endeleelwa endeeyi,
ne khu buli lisiisi lisire,
khu buli meeli chosi cha Tarishishi,
ne khu buli chimeeli chosi chichakholwa bulayi,
ne khukhwebonia khwo mundu,
ne khukhwilola khwe babaandu khuliboombisibwa,
Wele Omunyali Owa Bioosi yeng'ene niye olinyoola luyali mu ndaalo ng'eneyo,
ne bifwaani biliwelao elala.
Ne babaandu baliekisa mu mabina ke mu nyanda,
ne mu maloo khukhwilukha liriisia lia Wele Omunyali Owa Bioosi
ne khu luyali lwe bubwami bwewe,
nga nalinyokha khuteremia sibala.
Khu ndaalo eyo babaandu balimwaata bifwaani biabwe bie efwesa ne sahabu,
nibio beng'oonela babeene khubisaaya.
Balibimwaatila chifukho ne wambuto.
Baliekisa mu mabina ke chinyaanda,
ne munjafwa che kamabaale kamaleeyi,
khukhwilukha liriisia lia Wele Omunyali Owa Bioosi,
ne khukhwama khu luyali lwe bubwami bwewe,
nga ne alinyokha khuteremia sibala.
Lekha khukhweyikina omundu,
oeela kumuuya busa.
Ali nabukhala siina?

Nono lola Omwami, Wele Omunyali Owa Bioosi owe banamae,
alikho arusia mu Yerusalemu ne mu Yuda,
buli siindu ne buli mundu niyo banyoolangakho buyeeti.
Biakhulia bioosi nibio balichanga.
Ne kameechi koosi niko banywechanga.
Babaandu be kamaani ne banamae,
bakhalaki ne bang'oosi,
balakusi ne basaakhulu,
bakhulu be banamae kamakhumi karaano,
ne babaandu be lukoosi,
bakeleki be babaandu bamanyile kamaya lukali,
ne balakusi bakesikesi.
Wele Omunyali Owa Bioosi alifukiilila basoleeli babe babaami babwe,
ne babaana batiiti balibamiia.
Babaandu bacha khukhupisiana sibi,
Baele balabelekeela basaakhulu,
ne babaandu bakhali na siosi se baliria be lukoosi tawe.
Omundu alirobora wandaaye,
owe munju yabwe mala amuboleele ali,
“Ewe olikho ne ngubo,
khoobe omwimeelesi wefwe,
ne kamakuunda kano kakhabe asi we bubwami bwowo.”
Mu siise esio alibakobosia ne aloma ali,
“Se ndaba omuonia wenywe tawe,
munju mwase mbamo siakhulia namwe engubo tawe:
Se mulakhola mbe omwimeelesi wenywe tawe.”
Yerusalemu lwabunile,
ne Yuda yakwile,
Sikila lilomaloma ne bikholwa biabwe,
bili biibi khu Wele Omunyali Owa Bioosi,
Balekelesia khubao khwa Wele Omunyali Owa Bioosi ne luyali lwewe.
Khutamba bung'ali bwabwe mu bukhalaki buba buloli khu nibo,
Bakhola bumayaanu simwamu busa nga Sodomu,
se babukisakho tawe.
Silaamo sibe khu beene,
sikila babeene bereerera kamamayaanu.
Boolela baluungi oli bulaba bulayi
Sikila bakhalie lituunda lie kamalayi kabwe.
Bamayaanu balaamwe!
Baliba mu sibi,
sikila kamabi niko bakholela babaandu kalikholekha khu beene.
Babaandu base-babaana bali bakuluumi khu nibo,
ne bakhasi babaamiia.
Enywe baandu base, babemeelesi benywe bamutiimia,
ne bamurusia khungila che bung'ali.
Wele Omunyali Owa Bioosi emile mu bweyaangu bwewe,
khukhalakila babaandu bewe.
Wele Omunyali Owa Bioosi arakikha bukhalaki khu basaakhulu,
ne babaana be babaami be babaandu bewe:
“Enywe ninywe mu mwonaka kumukuunda kwe kimisabibu,
mala chinju chenywe chechulamo bibiindu nibio mwanuula bataambi.
Omwami WELE owe banamae aloma ali,
muli na sifuno siina sie khuswalakilila babaandu base,
sie khumiinakilisia bataambi?”
Wele Omunyali Owa Bioosi aboola ali:
“Sikila bakhaana ba Yerusalemu bali ne kukwebonio!
Bakeenda basutile kamakosi angaaki,
ne khumokamoka chimoni che bueeyi,
ne likeenda lie kukwebonio,
ne bapania chindeekwe khu bikele biabwe.
Khwako Wele acha khuelesia bibioole bakhaana be Yerusalemu,
Wele Omunyali Owa Bioosi, acha khwekesia sichula siabwe.”
Endaalo elikho yiicha niyo omwami acha khurusia khu bakhasi be mu Yerusalemu buli sisiindu nisio beboneseliangakho lukali. Bie khukhwesaa nga chinaalo nende nibio befwaranga mu kheng'engele, ne bibiuuma bie mu makosi bitambaa bie murwe.
Bitati, bikamata, bitambaa bie mu mukhono. Alarusiao lububi lwabwe.
Ne chikofio chabwe, chipangili, ne chikhoba che munda, chichupa che kamafura ke khukwiakha kaunya bulayi, ne chiriisi.
Kamamili niko bafwara khu njala chabwe, ne mu moolu mwabwe.
Chikutuusi chabwe chingwalaafu, chingubo chindeeyi, ne chingabulila ne chindayi,
chingubo chichekesia, chingubo cha katani, bileemba, ne chingubo che lububi.
Mu bwangu bwe kamafura ke khukhwiakha kaunya bulayi balaunya bubi.
Mu bwangu bwe chikhoba che munda chingwalaafu, balibooela kumukoye.
Mu bwangu bwe khuba ne lichuune lilayi balaba ne bibioole.
Mu bwangu bwe chingubo chingwalaafu, balafwara bitasi,
lukoondo lwabwe lulayi lulakaluukhana lwikele chisoni!
Baseecha benywe bakheerwe ne mbalu.
Ne be kamaani benywe bakhafwiile mwiie.
Bilibwa bie lukoba bilisooma ne khulila,
ne lukoba lulwene luliba nga omukhasi owikhaale asi khu sibala sichula.

Siise sikhoole bakhasi saba balikhayila khu museecha mulala mala bamuboolele bali, “Efwe khuleliisia ne khukhwifwara fwabeene, nosiima lekha busa khulangilwe khu lisina liowo, nio okhurusiekho chisoni.”
Mu ndaalo echo lusakia lwa Wele Omunyali Owa Bioosi lukhabe lulayi lundi lwe luyali. Ne simelwa sie mukuunda siikhasangaasie ne khurera luyali khu ba Isiraeli babarama.
Buli mundu olilekhwa mu Sayuni, olirama Yerusalemu alilaangwa omutakatifu ne buli mundu niye lisina liewe liaandikwa khulwe bulamu mu Yerusalemu.
Nga Omwami akhasiinge bumayaanu bwe bakhaana ba Sayuni, akhasiinge sifuki khukhwama mu Yerusalemu. Ang'oone lukoba ne Roho we bukhalaki ne kumulilo.
Wele Omunyali Owa Bioosi alafuunikha sikulu sia Sayuni nende abo boosi babebuusiisie ebweeneyo ne lifuumbi mu siise sie kumuusi ne liliisi ne lumemu lwe chinjaso mu silo. Luyali lwoosi lwa Wele Omunyali Owa Bioosi, lulifunikha ne khukhiingilila buli siindu.
Lukhabe lulama lwe khulolelamo kumuumu kumuusi. Lundi lukhabe abuundu we khukhwilukhilao ne nju eye khukhwiyikama efula ne khuungu.

khuloondekhana ne liruuti lie kimisabibu kiewe.
Omusiime wase aba ne liruuti lie kimisabibu,
khu sikulu sie engakha engali.
Alilima ne khurusiamo kamabaale,
mala abiaalamo kimisabibu kimilayi:
ombakha akari wakio endeleelwa eye khulindilakho,
ayabamo liloo lie khukhamululilamo endali,
nio alindiilila liame chisabibu,
ne kakhali kumukuunda okwo kwama kamatuunda kamalulu.
Ne luno, bamenywa ba Yerusalemu ne babaandu ba Yuda,
musaba, mukhalake, akari wase ne kumukuunda kwase kwe kimisabibu.
Siina sisiindi sienyekhana khole mumukuunda kwase,
nisio khakhola tawe?
Nga nakuliindilila kwame chisabibu,
siina sikila ne kwaamile kamatuunda kamalulu?
Ne luno ndamuboolela nisio ndakhola khu liruuti liase lie kimisabibu.
Ndarusiao lumako lwalio,
mala lilonakwa.
Ndatechula lisiisi liakwo,
mala balakutula.
Ndakulekha enyoonyi esimbemo,
se ndakusonjoola namwe se ndakwakila tawe,
embululwe ne kamawa bilikhulamo,
Lundi ndalaka kamafuumbi, kalobe khurera efula mu mukuunda okwo.
Kumukuunda kwe kimisabibu kwa Wele Omunyali Owa Bioosi owe banamae kuli enju eya Isiraeli,
ne babaandu ba Yuda bali sibiaalwa sisiimisia,
mala alindiilila bakhole bung'ali,
ne kakhali bakhola kakhali ng'ali tawe,
alindiilila khubona buluungi ne kakhali abona sifuki.
Bali ne silaamo abo bakula chinju ne khutasa khu chiindi,
ne kimikuunda ne batasa khu kiindi,
Khukhwola nga ne bamala koosi,
nio okundi yesi yesi se anyoola niio amenya tawe,
mala bamenya bong'ene mu mikuunda.
Nauliile Wele Omunyali Owa Bioosi owe bunyali ne echuba ali,
“Ng'ali chinju chingali chicha khurama busa,
chinju chimboofu chindayi se chilabamo babaandu tawe.
Sikila chieeka kumi che kumukuunda kwe kimisabibu,
chilaama sikono silala,
Ne lumicho lulala lulaama endubi ndala yong'ene.”
Bali ne silaamo abo babenyokha makhelebeende,
khuyiima enguuli,
banywa khukhwola siilo khukhwola nga bameela!
Bali ne siilili ne lituungu,
etamburini, kumulele ne ndali mu naikara chabwe,
ne se bebaasia khu bikholwa bia Wele Omunyali Owa Bioosi namwe khubona kimilimo kiewe tawe.
Khwako babaandu base bacha mu mbaambe khulwe khutaamba limanya,
Babaandu babwe be lukoosi balafwichanga enjala,
ne babaandu babwe bakali bali ne bulesia.
Khwako emakoombe yabeele ne kameelu kamakali ke khubalia,
mala yasaame kumunwa kwayo kwabalaayile lukali,
ne babaandu ba Yerusalemu bakoosi,
ne babaandi boosi ba Yerusalemu balacha emakoombe,
alala ne busangaafu bwabwe na buli mundu owekhoyela Yerusalemu.
Buli mundu alafwa kumwoyo, mala alaambwa chisoni,
ne babaandu balaboombia bunyali,
ne abo babelola balaambwa chisoni.
Ne kakhali Wele Omunyali Owa Bioosi owe banamae aebwe luyali mu bung'ali,
ne Wele omutakatifu weyokesie omwene khuba omutakatifu, khulwe khukhola kamaluungi.
Nio kamameeme kalaaya nga mu mayilwe mwako,
ne chimoosi ne chimeeme chilaaya mu makuunda.
Bali ne silaamo abo bareera bumayaanu ne kimikoye kie bubeeyi,
abo bakhweesa bumayaanu nga bakhweesa kimikoye kia korokocho.
Baloma bali, “Lekha akhole khaangu,
lekha akhole khangu mu milimo kiewe,
nio efwe khubone,
lekha sifuno sio Mutakatifu owa Isiraeli ne sicha,
lekha siche siimbi nio khusimanye!”
Bali ne silaamo abo balanga bumayaanu bali bulayi
ne bulayi bali bumayaanu,
bakhola sisiilima khuba buwaanga,
ne buwaanga khuba sisiilima.
Balaanga bululu bali bunulu,
ne bunulu bali bululu!
Bali ne silaamo abo babekhola bakesi,
ne bekhola bakesikesi lukali ebweeni wabwe babeene,
bali ne silaamo abo babekhola bamanyile lukali khunywa endali,
ne bamanyile lukali khutubaanisia kamalwa,
baelesia bung'ali omumayaanu, nio banyoole asoya,
ne khukhwimana omuluungi bung'ali bwewe.
Khwako, nga kumulilo ne kwoosia chikhaanja,
ne nga bunyaasi bubwoomu ne bumamulukha mu mulilo,
nono kumuli kwabwe kuli nga bubolo.
Ne khumulikha khwabwe khutamuukha busa nga lufuumbi.
Sikila balobile lilaka lia Wele Omunyali Owa Bioosi owe banamae,
mala balekelesia elomo yo Mutakatifu owa Isiraeli.
Khwako, Wele Omunyali Owa Bioosi aba ne lirima khu baandu bewe,
mala asuta kumukhono kwewe abaape,
ne bikulu biaterema,
ne bafu baabwe baba nga kamaandu,
mu chingila che mu lukoba.
Khu kano koosi, lirima liewe likhaawa tawe,
Ne asiisuta busa kumukhono abaape.
Alokesia simanyisio khu sibala,
siili aleeyi mala ape kumulusi asilaange siiche,
khukhwama aleeyi mu sibala,
ne lola, silikho siicha khangu.
Mbao oluyile namwe owituyile tawe,
mbao ouungula namwe okona tawe,
mbao engubo emboela etebateba tawe,
mbao lukhoba lwe chingata lulwakhalikha tawe,
buembo bwabwe buli bubwooki,
buyiingo bwabwe bwoosi bwerekekhe khulasa,
bikhakayu bie chifarasi chabwe bili nga kamabaale,
Ne bikele bie kamakaari kabwe ke liie bili nga sisifuusia.
Liulukhuma lie banamae lili nga lie etalang'i,
baulukhuma nga chitalang'i chindoro,
chongolela mala chifwakhila esaang'i,
chisuta chirekukha nayo mala mbao onyala achinuula tawe,
khu ndaalo ng'eneyo, baliulukhuma khu ba Isiraeli,
nga khuoloola khwe nyanja.
Ne omundu aaba ne alola khu sibala,
alibona sisiilima ne butinyu,
ne buwaanga bulafuunikhwa ne kamafuumbi.

Bibuumbe bie chimemu biaba biamwimileo biamubotookheleele, buli silala khu nibio siaba ne chindaa sita. Buli sibuumbe siafuunikha mu moni mwasio ne chindaa chibili, ne siafuunikha kumubili kwasio ne chindaa chibili, mala siarumikhira chichiindi chibili khupurukha.
“Omutakatifu, Omutakatifu, Omutakatifu!
Wele Omunyali Owa Bioosi owe kamae ke mwikulu ali omutakatifu!
Luyali lwewe lwechula sibala.”
Ese naloma ndi, “Ese silaamo sianyoola! Sikila ndi omutibi, buli nilio ndoma lili limayaanu ne namenya akari we bamayaanu mala, ese naboone Omwami, Wele Omunyali Owa Bioosi owe kamae ne chimoni chase!”
Nio silala khu bibuumbe bie chimemu siapurukha siekha asi niio ese ndi, siasutiile lilianda lilising'eng'ile mukhono nilio siabukulila luani khukhwama khu alutare.
Nio siandiisia lilianda lilising'eeng'ile elio khu minwa kiase mala siaboola sili, “Lino lietiilile khu minwa kiowo ne luno bumayaanu bwowo bwarurireo mala bumayaanu bwowo bwabeleelwe.”
Nio naulila Omwami ne aloma ali, “Ese ndaruma naanu? Naanu olaba omurumwa wefwe?” Ese nakobosia ndi, “Ese ndi ano, ndume ese!”
‘Enywe mwakhaba ne murekeeresia muriena, se mulaulila tawe.
Mwakhaba ne muloleelela muriena, se mulamanya silikho siikholekha tawe.’ ”
Nio amboolela ali, “Khola babaandu bano balendaale,
minyaasia kamaru kabwe ne khu bofusia chimoni chabwe, nio bakhabona, baulila namwe bamanya tawe.
Bakhola bario bangobolela mala nabaonia.”
Ese nareeba ndi, “Omwami lilabukula siise sina?”
Angobosia ali,
“Khukhwola nga chingoba chitechulwe chekela kamakubili ne khukhwanjukhwa,
chiliba busa khwasie mundumo tawe,
khukhwola nga sibala silianjukhwa sisiimbe busa.
Ese ndayila babaandu aleeyi mala khole sibala sioosi sianjukhwe busa ao.
Akhaba omundu mulala khu baandu ekhumi narama mu sibala,
niye yesi alabuna,
alaba nga sichikhi sie kumukhoonge.”
Sichikhi siakwo siliba nga lumiicho lutakatifu.

Nga Ahasi omwami owa Yuda ne baulila bali Siria baambaanile ne Efuraimu besiindukha kimiooyo, baba ne buuri bukali alala ne babaandu babwe besisiikha busa nga kimirongooro kie mu musiru nikio ekhuungu euucha.
Nio Wele Omunyali Owa Bioosi aboolela Isaya ali, “Ewe cha, no mwana wowo Sheari-yashubu mwakaanane no mwami Ahasi. Mulamunyoola khu miila ambi niio baasonanga chingubo bekhalanga khundulo khwe kumutaaro kuureeranga kameechi khukhwama mu litiisi lie ngaaki.
Mala omuboolele oli yerekekha, otiile kumwoyo, okharia tawe, lundi okhafwa kumwoyo sikila lirima lio mwami Reseni ne Basiria bewe nende lio mwami Peka se lili lundi lie basiku khukhila liliisi liliama khu bichikhi bibili bibising'eeng'ela mu mulilo kalaa.
Sikila Siria ne Efuraimu ne okhwa Ramalia bekhochochile bakholile ekwangwaani embi khwiwe ne khuloma bali,
lekha khuche khwibwaakale Yuda khulurikhirisie, lekha khuluule lube lulwefwe mala khwamiie omwana owa Tabeeli abe omwami akari walwo.”
Omwami WELE aboola ali,
“Lino se lilabao tawe,
ne se lilakholekha tawe.
Sikila kamaani ka Siria kali Damasika,
kamaani ka Damasika kali Reseni.
(Mu siise sie kimiiko kie kamakhumi sita na kiraano Efuraimu ekhamalwe kamaani mala se liba lundi ekholo tawe.)
Ne kamaani ka Efuraimu kali Samaria.
Ne kamaani ka Samaria kali omwami Peka okhwa Ramalia.
Ne enywe barangirisi ba Yuda, mwaba ne mukhasuubila, ng'ali buyeeti bwenywe bulawao.”
Lundi Wele Omunyali Owa Bioosi aruma burume bubuundi khu mwami Ahasi naboola ali,
“Reeba Wele Omunyali Owa Bioosi, Wele wowo, simanyisio siakhaba ne sili asi nga emakoombe namwe angaaki nga mwikulu.”
Ne Ahasi akobosia ali, “Ese sendareeba simanyisio tawe, mala se ndakhaka Wele Omunyali Owa Bioosi tawe.”
Khwilio Isaya akobosia ali, “Ee enju eya Daudi rekeeresia! Mwakholile busa sisiindu sitiiti khunaania babaandu lundi mwenya khunaania ne Wele wase yesi?
Khwako Omwami omwene alakhuelesia simanyisio. Lola omukhaana owe yabwana alaesia mala asaale omwana omusoleeli ne olimutiuukha oli, ‘Emanueli’
Nga naliba nachoile oole khumanya bumayaanu ne bulayi, alilia libonda ne bubuukhi.
Sikila ebweeni omwana chana oyo ne akhamanya nga naloba bumayaanu ne khurobora bulayi tawe, bibala bia Isiraeli ne Siria nibio ewe oriire bilianjukhwa.
“Wele Omunyali Owa Bioosi alikho acha khukhureerera ewe ne khu baandu bowo ne be nju eye bubwami yoosi chindaalo che butinyu bukhabaakhoo khukhwama mu ndaalo nicho bubwami bwa Isiraeli bwaukhila khukhwama khu Yuda tawe. Alikho acha khureera omwami owa Ashuru khu baapa.”
Mu ndaalo eyo Wele Omunyali Owa Bioosi alipa kumulusi asakule Bamisiri beche nga chiisi khukhwama aleeyi niio luluuchi lwa Naili lwakabukhanilamo chisakia ne lundi alisakula Baashuru beche khukhwama mu sibala siabwe nga enjukhi.
Mala boosi baliicha bamaasie mu matooma, mu mabina ke chinyaanda ne mu bichakha bie kamawa ne khu mayilwe koosi.
Mu ndaalo eyo Wele Omunyali Owa Bioosi aliamisia omubeki khukhwama engelekha we luluuchi lwa Efurati omwami owe Baashuru eche ne lubeko amubeke enywe lichuune, kamaswa ke khu bikele akhaba ne bunwanwa bwosi.
Mu ndaalo eyo omubayi alirama ne khaafu ndala ne kamakheese kabili,
ne sikila bukali bwe kamabeele niko chilikhamwa, alilia libonda lie kamabeele, sikila buli mundu oolirama mu sibala alilia libonda ne bubuukhi.
Mu ndaalo eyo buli abuundu niio liruuti lie kimisabibu liaba, kimisabibu kikioolaana bukusi bwe fwesa eelefu ndala, liruuti lienelio liliikela embululwe ne kamawa.
Babaandu balibanula buyiingo ne buembo bache baayeyo, sikila sibala sioosi silifunikhwa ne mbululwe ne kamawa.
Ne bikulu bioosi nibio balimanga solichayo tawe, sikila oliria embululwe ne kamawa. Ne kakhali aliba abuundu e khukhwaya chikhaafu ne kamakheese.

Nio Wele Omunyali Owa Bioosi amboolela ali, “Bukula sisiindu sie khuandikakho siboofu mala oandikekho chinyukuta chimboofu, oli, ‘Reka Khangu Nuula Khangu.’
Bukula babaandu babili babeyiikinwa, omusaayi Uria, ne Sakaria okhwa Yeberekia babe baloli bowo.”
Nio naaba no mukhasi wase omung'oosi, aesia mala asaala omwana owe seecha. Ne Wele Omunyali Owa Bioosi amboolela ali, “Mutiuukhe lisina oli, ‘Reka Khangu Nuula Khangu.’
Sikila omwana oyo nakhachoa amanya khulaanga ali, Paapa namwe maayi tawe, kimiaandu kia Damasika ne biyayilwe mu Samaria, bikhabukulwe ebweni lwo mwami owa Ashuru mala bache ne nabio.”
Wele Omunyali Owa Bioosi andomalomakho lundi.
Aloma ali, “Sikila babaandu bano balobile kameechi ke khakhechi kha Shiloa kakeekha busa kalaa, mala baterema ebweeni wo mwami Reseni no mwami Peka,
khwako, lola Wele Omunyali Owa Bioosi alareera omwami owa Ashuru ne banamae bewe boosi khukhwibwaakala Yuda. Balaba busa oli luluuchi lwa Efurati ne lwichuule.
Balimalaatana nga kumukhula kukwichuule buli sikiingi, baleeya mu Yuda nga kumukhula kukwichuule kumale buli siindu. Wele ali ne nafwe!” Alabambula chindaa chewe chiliinde sibala.
Enywe chikholo yibuusia alala mu buri!
Enywe bibala bie aleeyi rekeeresia
banula mwirekekhe khukhupana mala mweboombie mu buri!
Banula murekekha khukhupana mala mweboombie mu buri.
Yerekekha! Ne se balakhola siindu tawe.
Lomaloma elomo ne selaba ne bukhala tawe,
sikila Wele ali ne nafwe.
Wele Omunyali Owa Bioosi angaania ne kumukhono kwewe ali okhaloonda chingila che babaandu bano tawe. Aloma ali,
“Ewe okhaambaana ne babaandu bano mu kwangwaani yosi yosi niyo nibo balanga bali ekwangwaani tawe namwe mukharia nisio nibo baria tawe, namwe mukhaba mu khuterema tawe.
Ne Wele Omunyali Owa Bioosi owe banamae niye mukhoyele mumanye muli ali Omutakatifu. Khabe niye muria lundi abe niye muteremera.
Ne ndiba bubwilukhilo lundi nga libaale nilio babaandu betuyakho, ese ndi nga kumureko kulitiila babaandu be bubwami bwa Yuda ne Isiraeli ne babaandu ba Yerusalemu.
Bakali balituya balikwa bafunikhake. Bakhaambwe mala bayilwe mu mbaambe.”
Enywe baloondi base, mukhoyeele mulinde lundi mube ne burume bwa Wele nibwo ambeele.
Ndalindiilila Wele Omunyali Owa Bioosi olikho okisa bubweeni bwewe khunju ya Yakobo. Ndara lilieyikina liase khu niye.
Ne babaandu ne bakhuboolela bali, “Reeba bamakoombe, balosi, babeera kimimilo ne khumoonya,” Babaandu se benyekha bareebe wele wabwe tawe ku? Benyekha bareebe bafu khu ke balamu tawe ku?
Ewe bakobosie oli, “Rekeeresia niko Wele Omunyali Owa Bioosi alikho akhwekesia! Mukharekeeresia bimakoombe tawe niko bamuboolela se kalamuyeeta bulayi bwosi bwosi tawe.”
Babaandu balibira mu sibala ne bafwiile kimiooyo ne bali ne bubeeleli, ne njala. Munjala yabwe ne lirima balilaama omwami wabwe ne bawele wabwe. Mala balikalama mungaaki,
namwe balilola asi ne se balibona sisiindu siosi siosi tawe ne bukhali butinyu ne sisiilima siriisia mu nisio balikho bayilwamo khu sibala.

Mu siise sisiabira Wele areerera sibala sie kholo eya Sebuluni ne kholo eya Nafutali chisoni ne mu siise simaliilisi alireera lukoosi lukali mu bibala bino, khukhwama khu nyanja eya Shamu khukhwola sie ngelekha owa Yoritani, akhaba Kalilaya sisiene nisio baakwa bamenyilemo.
Abo babamenyanga mu siilima sikali luno buwaanga bwabakhosiisiekho.
Wele ewe wakuchiisie ekholo,
ewe watasile liliekhoya liayo.
Bekhoyela ebweeni wowo,
nga liliekhoya lie likesa,
nga babaandu ne bekhoya ne balikho ne bakabana nibio bayaayile mwiie.
Sikila ewe wafunile lichooki liliabasitoela,
alala nende esiimbo eyabaapa kamabeka, eyo mukuluumi wabwe.
Ewe waulile ekholo eyananiaanga,
ne khuyaaya bie babaandu bowo,
bulayi bwene busa nga khale ne waula ekholo eye Bamidiani.
Buli siraaro sia buli omunamae sisiarumikha mwiie,
lundi buli engubo eyetuba kamafuki, biliya nga kamafura ke kumulilo.
Mwifwe omwana asaalilwe!
Khwaelesebwe omusoleeli,
ne bubwami buliba khu mabeka kewe,
ne lisina liewe lililaangwa bali, “Omukaambisi owe Khuukia,”
“Wele Wanyala Bioosi,”
“Paapa owa Mindali,”
“Omwami owe Kumuleembe.”
Alikobola khu bwami bwa Daudi,
ne bunyali bwewe buliba bwe bung'ali ne buluungi,
khukhwama luno mala bubeeo mindali na mindali.
Silukuluku sia Wele Omunyali Owa Bioosi Owe kamae ke mwikulu nisio silikhola kano koosi.
Wele Omunyali Owa Bioosi arumire bukhalaki khu Yakobo,
mala bukhabe khu Isiraeli.
Ne babaandu boosi balibumanya,
Efuraimu ne bamenyile mu Samaria.
Baalomela mu khweniinia ne mu busilu bwe kumwoyo bali,
“Chinju che kamatifari chakwiile,
ne efwe khukhakobosieo che kamabaale kamabeeche.
Bisiindi bie kimikhuyu biaremirwe,
ne efwe khukhakobosieo bie kumutarakwa biangafu.”
Nono Wele Omunyali Owa Bioosi arera basiku ba Reseni babebwaakale,
mala aachilisia basiku babwe.
Baashuru khukhwama e bukwe ne Bafilisiti khukhwama mumbo,
basame kiminwa kiabwe bamile Isiraeli.
Kakhaba kario lirima lia Wele Omunyali Owa Bioosi likhoola khu siakamo tawe,
ne asibekesielela kumukhono khubaa kumunaanio.
Babaandu se bakobolela oyo owabapa tawe.
Namwe Wele Omunyali Owa Bioosi owe banamae tawe.
Nono mundaalo ndala Wele Omunyali Owa Bioosi alapia siibi Isiraeli,
ne barangirisi basio,
ne babaandu basio,
alarema kumurwe ne kumukhiinga kwayo.
Omusaakhulu owe lukoosi ali kumurwe,
ne omung'oosi owekisianga bubeeyi ali kumukhiinga!
Sikila abo babarangirira babaandu bano,
babatiimia mala babakoyaanisilia elala.
Khwako Wele Omunyali Owa Bioosi se alasangaalila baele babwe tawe,
ne se alakholela bafuubi ne banamulekhwa siisa tawe,
sikila buli mulala ali omumayaanu lundi akhola kamabi,
ne buli sisiindu nisio baloma sili sie busilu.
Khukano koosi, lirima lia Wele Omunyali Owa Bioosi se liakamao tawe,
ne asibekesielela kumukhono kwewe.
Sikila bubi bwoselela nga kumulilo,
bwosia embululwe ne kamawa, buambia bichakha ne kumusiru,
mala liliisi liabio lieulukusa mungaaki.
Sikila lirima lia Wele Omunyali Owa Bioosi owe banamae,
sibala siosiibwe,
ne babaandu bali nga chiikhu che kumulilo.
Se aliio na mulala okholela wandaaye siisa tawe.
Buli abuundu mu sibala,
babaandu balanuula ne khulia buli sitonyi sie siakhulia nisio banyala banyoola,
ne se bekura tawe.
Bakhalia babaana babwe babene se balekura tawe.
Babaandu ba Manase ne babaandu ba Efuraimu balebwaakalana,
ne enyuma boombi balebwaakala Yuda.
Mala khulwe kano koosi, lirima lia Wele Omunyali Owa Bioosi se liakamao tawe,
asibekesielela busa kumukhono kwewe.

Bali ne silaamo abo babekhochoocha ne khurao kamalaka kamakhiikha,
ne babaandi bachiilililanga khuandika ke khukhupia sibi babaandu base!
Mukhiingilila bataambi khunyoola bung'ali ne buluungi bwabwe.
Muyaayanga murio kimiaandu kie banamulekhwa ne bafuubi.
Enywe mulakhola siina mu ndaalo niyo Wele alamuelesia siiukuumo.
Enywe mulakhola siina nga ndamureerera embembeesi eye butinyu khukhwama mu sibala sie aleeyi?
Mulelukhila wa naanu munyooleyo buyeeti?
Mulakisa wae kimiaandu kienywe?
Mbao sisiindu sisiindi tawe ne kakhali mwakhaba ne mwekisa mu baboe namwe mwakhakwa mu bafu.
Kakhaba kario lirima lia Wele Omunyali Owa Bioosi se liliakamao tawe,
asibokeselela busa kumukhono kwewe khubaukuuma.
Ese ndumikhira Ashuru nga esiimbo khuukuuma abo nibo naambila lirima.
Ese nduma Ashuru khukhwibwaakala ekholo ekhamanyile Wele tawe,
babaandu babakhola ese naambwa lirima.
Ndabaruma bayaaye lundi beebe ne khuswalakilila babaandu nga eng'unda eye khu ngila.”
Ne Omwami owa Ashuru se ali ne lirekekha liewe,
namwe libaasia liewe khukhola kano tawe,
ne kakhali arekeekhe khubunia chikholo chingali.
Ebuyila ali, “Buli mundu khu bemeelesi base ali omwami?
Naula chingoba cha Kalino, Karikemishi,
chingoba cha Hamati ne Aripadi,
naula Samaria ne Damasika.
Nakololosia kumukhono kwase khuukuuma bubwami obwo busaaya bifwaani,
bifwaani bikali bikhila bia Yerusalemu ne Samaria.
Nabunia Samaria ne bifwaani biasio bioosi,
ne ndakhola ndio Yerusalemu ne bifwaani nibio basaayanga ebweeneyo.”
Ne Wele Omunyali Owa Bioosi aboola ali, “Nga nemala nisio ndikho khola khu sikulu sia Sayuni ne mu Yerusalemu ndiukuuma omwami owa Ashuru khulwe liliebuyila liewe lioosi, ne liliebonia liewe.”
Omwami owa Ashuru ebuyila ali,
“Ese samwene wakholile koosi kano ne kamaani ke kumukhono kwase, sikila ndi omukesi,
narusiisieo chinjakha choosi, akari we chikholo mala nayaayile nibio babuunga.
Ese naba nga euunwa naswalakilila babaandu babamiiamo.
Chikholo che sibala chaba nga biswi bie chinyuni
mala nabuusia kimiaandu kiabwe bwangu busa nga obuusia kamaki kakhali no mwene tawe.
Ne seliio ekholo enyuma nandala eyapapasia lutaa khukhundiisia tawe,
ne seliio eyasama kumunwa namwe eyamboochelela tawe!”
Ne Wele Omunyali Owa Bioosi aboola ali,
“Eaywa enyala yebuyila khuba eye bukhala khukhila okiremera ku?
Namwe kumusiameno kukhila omundu okukhalila ku?
Eruungu se sutanga omundu tawe, omundu niye osutanga eruungu.”
Khwako Wele Omunyali Owa Bioosi
alikho acha khuruma lufu luniaasia banamae balia bulayi abo.
Mu mibili kiabwe kumulilo kukhabemo kuchiililila kuburukha.
Wele ooli buwaanga bwa Isiraeli akhekele nga kumulilo.
Omutakatifu owa Isiraeli alekela nga kumulilo kukwirika kukwosia buli sisiindu mu ndaalo ndala yong'ene,
akhaba kamawa ne embululwe.
Efuma eye kimisiru kiewe kie bulimi
Wele Omunyali Owa Bioosi acha khwonaka kumwoyo ne kumubili,
nga lufu lulwiira ne lubunia omundu.
Kimirongooro kie kumusiru kuno kilirama mitiiti,
nikio akhaba omwana anyala khubala.
Endaalo elikho yiicha ba Isiraeli babarama se baleyikina lundi ekholo eyenga khubamala tawe. Ng'ali balisuubila mu Wele Omunyali Owa Bioosi, Wele Omutakatifu owa Isiraeli.
Babaandu batiiti babarama ba Yakobo balikobola khu Wele wabwe we bunyali.
Kakhaba kario babaandu ba Isiraeli bakhaba bakali nga kumuyekhe kwe nyanja, batiiti busa bari balikobola. Libuna liabisiibwe, mala liechuule ne buluungi.
Omwami WELE we banamae acha khukhola kano koosi,
mu sibala nga ne aloma ali alikhola.
Omwami WELE we banamae aboolela babaandu bewe ba baamenya mu Sayuni ali, “Enywe baandu base, mu menyile mu Sayuni, mukharia Baashuru tawe, bakhaba ne bamupia siibi nga Bamisiri ne bamukholelanga.
Siise siaramire sikeekhe siri ne ese ndamuukuuma enywe, mala ndabaambila nibo lirima ne khubabunia.
Ese Wele Omunyali Owa Bioosi khabapile siboko siase nga ne naapa babaandu ba Midiani e Lwanda lwa Orebu. Ese khaukuume Ashuru bulayi bwene busa nga ne naukuuma Misiri mu nyanja.
Endaalo eyo ne lioola, ndimulekhuula enywe murure mu bunyali bwa Ashuru, ne lichooki liabwe se limusitoela khu mabeka kenywe tawe sikila kamafura.”
Omusiku omunamae waambile lukoba lwa Aiati!
Babiriire mu Mikironi!
Balekha biakhulia biabwe e Mikinashi!
Bambukhe bali sikelekha babirire abubiriro bakonile silo esio e Keba!
Babaandu be mu lukoba lwa Ramasi bariire lukali mala babaandu be mu Kileati,
lukoba lwo mwami Saulo belukhe.
Babaandu be Kalimu khupa lulwang'a!
Babaandu be Laisha, rekeeresia!
Babaandu be Anatoti, kobosia!
Babaandu be Matimena nende be Kebimu balikho belukha baone.
Luno basiku bali mu lukoba lwa Nobu,
ne ebweeneyo balikho basisiikha bifuusi biabwe khu sikulu sia Sayuni lukoba lwa Yerusalemu.
Wele Omunyali Owa Bioosi owe banamae alabatonya nga chisakia chiremirwe ne kamaani koosi,
chianukha khukhwama khu murongooro.
Babelola ne beniinia lukali khu nibo balaremwa baanulwe bakwe asi, mala balachangalasibwa.
Wele Omunyali Owa Bioosi alabarema bakwe nga kimirongooro mu musiru akari ne kiremwa ne aywa,
nga akhaba kimirongooro kimilayi lukali nga kia Lebanoni ne kikwa!

ne lusakia luliaama khukhwama khu mili kiewe.
Roho owa Wele Omunyali Owa Bioosi alimubaakho,
Roho we limanya ne liiulila,
Roho we bukaambisi ne bunyali,
Roho we bukesi ne khuria Wele Omunyali Owa Bioosi.
Ne busangaafu bwewe buliba mu buri bwa Wele Omunyali Owa Bioosi.
Se alikhalaka khu niko abona ne chimoni chewe tawe,
namwe akhalake khulondekhana nga naulila ne kamaru kewe tawe,
mala akhalake abwene khulwa baolu be sibala,
aliipila sibala eruungu eye kumunwa kwewe,
ne aliira bamayaanu ne kumuuya kwe kiminwa kiewe.
ne busuubilwa kumusiipi kwe khukhwiboela mu sibuno mwewe.
ne engwe elikona alala ne meeme,
ne emoosi ne talang'i biliayila alala,
ne omwana omukeekhe alibirangirira.
Ekhaafu eliayila alala ne sibulukhu,
ching'ana chabio chilikona alala,
ne talang'i elilia bunyaasi nga ekhaafu.
Omwana onuuna alinyayila siimbi ne liloo lie ndemu kheendu,
ne omwana owalata alira lulwaala lwewe mu liloo lia nafwo.
se silibakho sisiindu siiumisia namwe simayaana tawe,
sibala silichula bukesi bwa Wele Omunyali Owa Bioosi,
nga chinyanja ne chechula kameechi.
Mu ndaalo eyo Omwami alirumikhira bunyali bwewe lukhola khabili khureera babaandu bewe babarama khukhwama e Ashuru, e Misiri, e Paturusi, e Kushi, Elamu, e Shinari, e Hamati, ne khukhwama khundulo khwe Nyanja.
Aliimikha simanyilo khulwe chikholo,
mala abuusie Baisiraeli babamwaatwa,
alibuusia Bayuda babasalaanila khukhwama mu mbeka chine che sibala.
Likhendekha lia Efuraimu liliruramo,
ne abo babakubenga Yuda baliakama,
Efuraimu se alibubilakho Yuda tawe,
ne Yuda se alikubenga Efuraimu tawe.
Ne kakhali boosi alala baliibwakala Bafilisiti baali lubeka lwe mumbo,
alala baliyaaya babaandu be bukwe.
Balipa babaandu ba Edomu ne Moabu,
ne Bamonite balifukiilila kakabwe.
ne mbeo yeewe eyomia,
alisisiikha kumukhono kwewe khu luuchi lwa Efurati.
Alilupamo chinjichi saba,
nio babaandu balwambukhe ne bikele biabwe bibalakafu.
Elibaayo engila emboofu khukhwama Ashuru,
khulwe babaandu bewe babarama,
nga ne liaba khu Isiraeli,
nga ne baama mu sibala sia Misiri.

Endaalo elikho yiicha babaandu balimba bali,
“Wele Omunyali Owa Bioosi Ese ndakhufumia ewe,
akhaba ne waba ne lirima nase,
ne luno olikho umboleelesia,
ne soli ne lirima lundi tawe.
ndamweyikina niye lundi se ndaria tawe.
Sikila Wele Omunyali Owa Bioosi ali kamaani kase lundi kumwenya kwase,
nono abeele omuonia wase.”
Ne busangaafu, olataa kameechi mu sebele che buonia.
Ne ndaalo elikho yiicha niio babaandu balimba bali,
khupa orio khu Wele Omunyali Owa Bioosi!
Mulaange akhuyeete mu lisina liewe,
boolela chikholo choosi niko akholile!
Langilila lisina liewe muli lili lie luyali.
“Yimbila Wele Omunyali Owa Bioosi chinyimbo che fuma,
sikila bibiindu bie fuma nibio akholile.
Lekha sibala sioosi simanye kano.
Lekha buli mundu omenyile mu Sayuni ayokele mala embe!
Wele Omutakatifu owa Isiraeli ali omukali,
mala amenyile mu baandu bewe.”

Ra simanyisio sie liie khu ndeleelwa khwe sikulu sili busa.
Langilila banamae mala basakule ne kumukhono kwowo,
nga simanyisio khukhwingila mu bilibwa bie lukoba lwe bukoosi.
Wele Omunyali Owa Bioosi alangile banamae bewe babebonia
lundi baali ne lilieyikina khu khupana liie litakatifu
mala aukuume abo nibo aambila lirima.
Rekeeresia luyoka khukhwama khu bikulu,
luuliilikha nga lwe sipupu siboofu sie babaandu,
liuliilikha lie libusiana lie chikholo ne bubwami.
Wele Omunyali Owa Bioosi we bunyali alikho arekekha banamae bewe khulwe liie.
Balikho bama mu bibala bie aleeyi,
khundulo khwe bibala.
Wele Omunyali Owa Bioosi mu lirima liewe alikho acha khubunia sibala sioosi.
Endaalo eya Wele Omunyali Owa Bioosi eli siimbi,
niyo Omunyali alirererakho libunia.
Khwako kamakhono ka buli mundu kiliwamo kamaani,
mala buli mundu aliyengukha kumwoyo.
Boosi baliria mala barangararwe ne buchuuni,
nga khulumwa khwo mukhasi nali siimbi khusaala.
Baliloleelelana babeene ne babeene mu buri,
mala baliambwa chisoni.
Endaalo eya Wele Omunyali Owa Bioosi, elikho yiicha,
endaalo ekhalafu eye lirima liewe liriisia ne burafu.
Sibala silikholwa sichiimi, ne buli omumayaanu alibunisibwa.
enyanga ekhakame khukhosia nelikho esoa,
ne kumwesi se kulikhosia tawe.
Ndaukuuma sibala khulwe butinyu bwasio,
ne babaandu bamayaanu boosi khulwe bubi bwabwe.
Buli mundu owebonia ndimuchangalasia,
mala aambie chisoni buli mundu owebonia nomukhalafu.
Baseecha bakhabe batiiti nga esahabu endayi,
babaandu boosi nga esahabu eya ofiri.
Khwako ndikhola likulu lireenge,
ne sibala siteremele abuundu wasio,
khu ndaalo niyo ese Wele Omunyali Owa Bioosi ndiekeseliakho lirima liase.
Nga kicheu niyo baayile namwe kamakheese kataamba omwaayi,
buli mundu alikobola mu baandu bewe,
ne buli mundu aliilukha akobole mu sibala siewe.
Yesi yesi olinyoolekhana aliunakwa.
Yesi yesi oliaambwa aliirwa ne mbalu.
Babaana babwe baliremakakwa mumoni chabwe berwe,
kimiaandu kie mu chinju chabwe kiliyaaywa ne basiku chana balikwa khu bakhasi babwe.
Wele Omunyali Owa Bioosi aboola ali,
“Ndikho mbachilisia Baamedi bebwaakale Babiloni,
se babala efwesa neli siindu tawe,
lundi se basangaalila esahabu tawe.
Bakhere basoleeli ne buembo.
Se balikholelakho batoro siisa tawe,
ne se balikholela babaana siisa tawe.
buli esaambo ne lukhole lwe Bakalutayo,
Ne, ese Wele Omunyali Owa Bioosi ndikwisia Babiloni nga ne nakhola Sodomu ne Komora!
Salibao omundu na mulala olilumenyamo lundi tawe.
Salibao omwaraabu na mulala oliombakha liiema liewe ebweeneyo tawe,
namwe salibao omwaayi na mulala oliaya lituuli liewe ebweeneyo tawe.
nende niio chisikhiikhi chombakha biswi biacho.
Chinyeefwe chilimenyayo, ne bifwaani bie bawele bilikhinilayo.
Namuunyu kiliuumila mu ndeleelwa chabwe,
ne chingipwe mu machipi kabwe kamalayi.
Siise sia Babiloni siolile!
Chindaalo chalwo chaweele.”

Wele Omunyali Owa Bioosi lundi alikholela babaandu ba Isiraeli siisa mala alibarobora lundi babe babewe. Alibalekhuula bamenye lundi mu sibala siabwe, baakwa baliambaana ne Isiraeli mala bamenyemo nabo.
Chikholo chingali chiliyeeta babaandu be nju eya Isiraeli bakobole mu sibala nisio Wele Omunyali Owa Bioosi abaelesia mala ebweeneyo chikholo chilikholela Isiraeli nga nasioobi. Isiraeli eliaamba abo ba baaba ne bakiamba niyo khale, mala babaandu be nju eya Isiraeli baliamiia khu baandu ba baapianga sibi khale.
Wele Omunyali Owa Bioosi alielesia babaandu be nju eya Isiraeli liola khukhwama mu burafu ne buchuuni bwabwe ne khukhwama khu milimo kimiandalafu nikio bayingiliilwanga khukhola.
Nga ne aliba ne akhola kano, aliba alikho achekheelela Omwami owa Babiloni ne aloma ali,
“Omwami omukuluumi akwile!
Lundi se aliipia sibi omundu yesi yesi tawe!
Wele Omunyali Owa Bioosi akaamie bunyali bwe babaami bamayaanu,
babapia siibi babaandu mwirima
ne se bakama khu khuupia sibi chikholo nicho baula tawe.
Nono luno khumaliilikha sibala sioosi siekhoyeele liola ne kumuleembe
mala buli mundu etikita ne khukhwimba.
Kimirongooro kia Saipurasi ne kimirongooro kimitarakwa kia Lebanoni,
kiekhoyela likwa lio mwami,
sikila se aliio luno okirema tawe! Sikila afwiile!
“Sibala sie makoombe silikho sierekekha khukhwakaanila omwami owa Babiloni.
Bimakoombe biabo bibiaba ne bunyali khu sibala bilikho biaachilisia.
Bimakoombe bie babaami bilikho binyokha mu ndebe chabwe che bubwami.
Boosi balikho bamulaanga ne baboola bali,
‘Luno ewe wesi wekelile omutekhele busa nga efwe!
Ewe wesi oli busa mulala khwifwe!
Wabechanga aa bakhuupila kamatuungu khulwe khu khukoosia
ne lola luno oli ano mu sibala sie makoombe.
Okona khu bulili bwe chinyeende mala sisibiimbilo siowo sili chinyeende ching'ene.’
Khale ewe waula chikholo, ne luno wekhisiibwe asi.
Ndaniina khukhwola mwikulu angaaki we ching'enieesi cha Wele,
ndara endebe eye bubwami bwase angaaki,
ndekhala khu sikulu siili ebunaswa, niio bawele babuusianila.
Waboola oli okhaniine khu ngaaki khwe kamaleesi,
mala obe nga owe Angaaki Lukali.
Ne kakhali wekhisiibwe asi,
wamwaatiilwe mu sibala sie makoombe asi pibibiibi.
“Bamakoombe balakhuungusa ne khukhurangaara mala bareebe bali,
‘Omundu yuno se ali niye owasisiikha sibala,
mala ateremia bubwami tawe ku?
Omundu yuno se ali niye owabunia chingoba,
ne se ali niye owakaluukhasia sibala siekela sisiangalaamwe tawe ku?
Omundu yuno se ali niye okhalekhuulanga baboe bewe be mu liie bakobola engo wabwe tawe ku?’
Babaami boosi be mu sibala basiikhwa mu biliindwa biabwe bie lukoosi buli mundu mu siewe,
ne ewe se oli ne siliindwa tawe,
ne kumubili kwowo kwamwaatiilwe enje kubole.
Kwafunikhwa ne kimibili kie banamae babererwa mwiie,
kwamwaatibwa alala ne kikiabwe mu luongwa lwe kamabaale mala kiaswalakiliilwe.
Sikila ewe wonaka sibala siowo,
mala wera babaandu bowo,
solisiikhwa ne lukoosi nga babaami babaandi tawe.
Se aliio na mulala omumayaanu khu be nju yowo olirama atiuukhwe lisina tawe.
Lekha khusiinja khwe basoleeli khurakikhe!
Basoleeli bo mwami yuno balifwa sikila bumayaanu bwe bakuka babwe
se aliio na mulala khu nibo oliamiia sibala
namwe ombakhe chingoba chimboofu chingali khu sibala tawe.”
Wele Omunyali Owa Bioosi owe banamae aboola ali, “Ndebwaakala Babiloni mala ndutechule. Se ndiramia sisiindu tawe, babaana se balirama tawe, mbao baliona na akeekhe ene tawe. Ese Wele Omunyali Owa Bioosi nalomile.
Ndikaluukhasia Babiloni lwikele ekeewa eye kamatiisi ne chingili chilimenyayo. Ndieyela Babiloni siyeywe sie khubunia. Ese, Wele Omunyali Owa Bioosi owe banamae nalomile.”
“Nga ndekeekhe kalaba kario.
Lundi nga mbisiisie nono kalaba busa kario.
Ndabunia Baashuru bali mu sibala sia Isiraeli,
mala mbaswalakilile khu bikulu biase.
Ndalekhuula babaandu base khukhwama khu lichooki lie Baashuru,
ne khukhwama khu busiro nibwo batiuukhwa khu mabeka.”
Buno nibwo bukhalaki bwa Wele Omunyali Owa Bioosi,
khu sibala sioosi;
sino nisio siiukuumo nisio alarusia,
khu bibala bioosi.
Wele Omunyali Owa Bioosi owe banamae abisiisie khukhola lino,
okeseleele ne kumukhono kwewe khu khuupia siibi,
mala se aliio onyala amukhiingilila khukhola ario tawe.
ne se mulikho ne sifuno sie khusangaala tawe.
Nga endemu nefwa, ekiindi eye buchiba burafu yilao.
Liki lie ndemu lialula kuremu kuupurukha.
Wele Omunyali Owa Bioosi aliba omwaayi khu baandu bewe bataambi
mala alibalekhuula bamenye bulayi mu muleembe.
Ne enywe Bafilisiti, akhamurumire enjala endafu,
mala se liramia mulala khwinywe omulamu tawe.
Enywe chingoba che Bafilisiti mweesi kukuula ne khulila!
Enywe mweesi ba ne buuri,
liliisi lieulukuse ebunaswa ne se aliio owimile tawe.
Efwe khulakobosia barumwa babamile Filisiti khuli sina?
Khulababoolela khuli, “Wele Omunyali Owa Bioosi emekhe Sayuni,
mala babaandu bewe babanaanisibwanga balinyoolamo buyeeti.”

Chingoba cha Ari ne Kiri chabunisibwa busa mu silo silala,
sikila sibala sia Moabu siayunile busa.
Babaandu ba Diboni baniina lukulu khucha balilile bifwaani ne besaaya.
Babaandu ba Moabu besasaara mu bubeeleli,
khulwe chingoba chimboofu cha Nebo ne Meteba,
babekile lichuune ne bunwanwa bwabwe mu sibeela.
Babaandu bali khu ngila che mu lukoba bafwarire kamakunia,
mu lukoba akari ne khunju khungaaki babaandu balasooma ne khulila.
Babaandu be mu Heshiboni ne Eliale balalila,
ne lilila liabwe linyala liauliilikha khukhwola Yahasi.
Akhaba banamae balaterema, bunyindaafu bwabwe bwabawelemo.
Kumwoyo kwase kulilila Moabu!
Babaandu belukhile mu lukoba lwa Soari ne Ekilati Shelishiya.
Balala baniinila khu ngila emboofu khucha e Luhiti ne balila,
balala bakhelukhile Horonaimu ne babeleele abuwaanga ne khulila lukali.
Luluuchi lwa Nimurimu lwateenyile,
bunyaasi bwe keewa yalwo bwomile,
ne bunyaasi butoro se bumela tawe.
Babaandu bambukha Litooma lia Mierebi,
bakhaka khukhwilukha ne bibiindu biabwe bioosi.
Buli abuundu mu maloba ka Moabu bililo biuliilikhayo.
Biuliilikha bioola mu ngoba cha Ekilaimu ne Beerelimu.
Mu lukoba lwa Diboni luluuchi lwabeseeme ne kamafuki,
ne Wele alatasa sifuki sikali khukhila.
Khukhabe ne khukhwirwa khukali khu buli mundu owarama mu Moabu.

Babaandu ba Moabu barumiire omwami owa Yerusalemu kamameeme,
nga siianwa khukhwama mu lukoba lwa Sela lwe mu siangalaamwe.
Balindiililanga khu sikiingi sie Luluuchi lwa Arimoni
mala bayiiya busa eyi ne neyi
nga chinyuni nicho bapurusie charura mu biswi biacho.
Baboolela babaandu ba Yuda bali,
“Khuboolele efwe nisio khukhola.
Khukhinge efwe nga kumurongooro ne kuaana sisiniini enyanga neangile,
ne lekha efwe khuolele musiniini siowo,
Efwe khuli babelukha busiku,
Khukukhuulile niio omundu akhakhunyoola tawe.
Khulekhe efwe khumenye mu sibala sienywe nga babelukha busiku,
khulinde khukhwama khwaabo babenya khu khubunia.”
Khukuluumia ne khu khuupia siibi biliakama, ne lilionaka liosi likhaweo.
Nono mulala khu be lisaaye lia Daudi aliba omwami
ne aliamiia babaandu ne busuubilwa ne busiime.
Aliba khangu khukhola lili liluungi mala alibona ali bung'ali bulikho bukholwa.
Babaandu ba Yuda baboola bali,
“Efwe khwaulila bali babaandu ba Moabu bali be liliebonia.
Khumanyile khuli bali be nginia, sileka ne khukhweniinia,
ne khukhwifumia khwabwe khuli busa.”
Khwako lekha babaandu ba Moabu balile
lekha buli mulala alilile Moabu,
lila, mwapilwe lukali khulwe biakhulia bie mu lukoba lwa Kiri-Hareseti.
Kimikuunda kili siimbi Heshiboni ne kimikuunda kie kimisabibu kia Sibuma kionakwe
kimikuunda kie kimisabibu nikio babaami be chikholo bameelanga kamalwa kiakio.
Asiise silala kimisabibu kialaama kiacha kiola mu lukoba lwa Yaseri,
ne khukhwola lubeka lwe bukwe mu siangalaamwe ne lubeka lwe mumbo,
elubeka luluundi lwe Nyanja eya Chumbe.
Khwako ese luno ndikho ndila kimisabibu kia Sibuma
bulayi bwene nga nendikho ndila Yaseri.
Ese ngwisilia Heshiboni kamasika ne Eleale,
sikila likesa selilio lisangaasia babaandu tawe.
Salikhoo omundu na mulala mu saambu che ngakha osangaalile tawe.
Se aliio na mulala oyokela namwe olikho wimba mu mikuunda kie kimisabibu tawe.
Se aliio na mulala osuura kimisabibu ang'oonemo endali tawe.
Buyoka bwe liliekhoya bwakaame.
Neunamila mu bubeeleli khulwa Moabu ne bukhalafu khulwa Kiri-Hareseti.
Bamoabu beluya busa khucha mu bikulu biabwe khukhwisaaya bifwaani ne mu ngaangu chabwe khu saba, se lilabayeetakho sisiindu tawe.
Obwo nibwo burume nibwo Wele Omunyali Owa Bioosi aana khulwa Moabu mu ndaalo chichabira.
Ne luno Wele Omunyali Owa Bioosi aboola ali, “Mu miiko kitaru nga kimiiko kio mukholi, efuma eya Moabu eliaambwa chisoni, yakhaba ne babaandu bakali balirama batiiti lundi batekhele.”

“Damasika se luliba lundi lukoba tawe,
ne kakhali luliba busa nga kamauumbu kakatechukha.
Chingoba chimboofu cha Ashuru chilianjukhwa elala.
Chiliba kamaayilwe ke bibiaayo ne chikhaafu,
ne se aliio olichitimania achirusiemo tawe.
Isiraeli se luliba nomuabini tawe,
ne Damasika lulitibia bubwami bwalwo.
Ne Baashuru baliirama baliba nga luyali lwe babaandu ba Isiraeli.
Ese Wele Omunyali Owa Bioosi owe banamae nalomile.”
Wele Omunyali Owa Bioosi aboola ali,
“Endaalo elikho yiicha niyo luyali lwa Yakobo lulakama,
ne bunefu bwewe bulawa.
Isiraeli eliba nga lusaambu nilwo bakesilemo engaanu,
lwanjukhwe nga lusaambu lwe mu Litooma lia Refaimu
ne lukesilwe lwarama busa.
Babaandu bakeekhe busa bong'ene balirama,
mala Isiraeli eliba nga kumurongooro kumuseituni nikwo babutilekho chiseituni choosi,
baramiakho chibili namwe chitaru khu ngaaki lukali,
namwe charamakho ngekhe chiri busa mu sakia che asi.
Ese Wele Omunyali Owa Bioosi, Wele owa Isiraeli nalomile.”
Nga endaalo eyo neliola, babaandu balikobola baenje buyeeti khukhwama khu Mubuumbi wabwe, oli Wele Omutakatifu owa Isiraeli.
Se balieyikina chi alutare nicho bombakha babeene tawe, namwe basuubile mu nikio kamakhono kabwe kakhola, mu bifwaani bia wele omukhasi Ashera ne chi alutare che khukhwoseliakho biiunya kumuuya kumulayi tawe.
Nga endaalo eyo ne liola chingoba chimboofu chilianjukhwa mala chilekhwe ne chitechulwe ne chili mu maumbu nga chingoba che Bahibi ne Baamori, nga baliba ne belukha babaandu ba Isiraeli.
Sikila Ewe Isiraeli, webilila Wele owe buonia bwowo,
mala se wakhebulila lulwanda nilwo oonelamo tawe.
Ne kakhali wabiaala kimikuunda kimitakatifu nio osaaye wele be chikholo chichiindi.
Ne biakhaba ne bimela mala biamulikha kumutikhinyi kumwene nikwo biamiichilwakho,
likesa se lilibao tawe.
Butinyu bwong'ene ne burafu bukhaonesibwa tawe.
Chikholo che kamaani chakoyaanile,
ne liyoka nga lioola lie nyanja,
lundi nga bibuli bie kameechi.
Chikholo chiicha nga bibuli bie kameechi,
ne kakhali Wele acha khuchirafwira mala chicha khumwilukha chibe sinaao,
chiicha khutamuukha nga kamatere khu bikulu ebweeni we mbeo,
ne nga likhuuchi ebweeni we sisifuusia.
Lola, mu siise sie ekolooba bareera buuri!
Ne bukhaasia tawe aba siindu mbao,
sino nisio sitonyi siabo babakhwiba efwe,
ne lundi nikwo kumuruuru kwabo babakhuyaaya.

sibala siliio niio buyoka bwe chindaa buuliilikha.
Barumwa bamaanga mu sibala sienesio bekhela mu luuchi lwa Naili mu maaro ke bisele.
Enywe barume kobola engo khangu!
Kobosia burume mu sibala sienywe sisiakabukhanisibwamo ne chinjichi,
khu kholo yenywe eye kamaani lundi eye bunyali khu baandu benywe baleeyi lundi bamiliiu.
Ba bariisia babaandu mu sibala sioosi.
Enywe mweesi bamenywa be limala,
enywe mumenyile khu sibala,
simanyisio nga siikharerwe khu ngulu!
Nga ekhoombi ne ekhape rekeeresia.
Wele Omunyali Owa Bioosi amboolela ali,
“Ese nendi mwikulu,
ndalola asi kalaa nga luume ne lwamanga mu silo sie luluuya,
mu siise sie likesa nga liliteleela lie kumuumu kumurafu kwe ndaalo.
Kimisabibu ne kikhabutwa tawe, nga bimuli bioosi ne bikwile,
mala kimisabibu kilikho kiroba,
omusiku alibunia Baesopia kalaa busa nga kumubano ne kukhala chisakia che kimisabibu.
Banamae bafu balilekhelwa chinyuni che mu bikulu ne chisolo.
Chinyuni chilababocha mu siimiyu,
ne chisolo chilabalia mu munaane.”
Siise silikho siicha nisio Wele Omunyali Owa Bioosi,
alinyoola biianwa khukhwama mu sibala sisiakabukhasibwamo ne chinjichi sino,
khukhwama ekholo eye kamaani ne bunyali yino,
babaandu baleeyi lundi bamiliiu babarisia babaandu mu sibala sioosi.
Balecha khu Sikulu sia Sayuni
niio Wele Omunyali Owa Bioosi asaayangwa.

Wele Omunyali Owa Bioosi alikho echa e Misiri,
alikho atimila khu lileesi litima khangu.
Bifwaani bia Misiri biterema ebweeni wewe,
ne bunyindaafu bwe babaandu ba Misiri bwaweele.
Wele Omunyali Owa Bioosi aboola ali,
“Ndasolosia liie mu Misiri mala ngalukhasie wandaaye apane ne wandaaye,
omundu apane nende niye apakana naye,
chingoba chimboofu chilapana buli ndala ne luluundi,
ne babaami ba babiilana balapana khubeela bubwami.
Mala ndikho nja khwonakaka lirekekha lie Bamisiri ne khukhwonaka silukuluku siabwe.
Balareeba bifwaani biabwe ne bafumu babayeete,
ne balacha mala bareebe bafumu ne bamakoombe khubakaambila.
Ndara Bamisiri khu mwami omubi lundi omurafu olabamiia.
Ese Wele Omunyali Owa Bioosi nalomile.”
Ne kameechi ke mu luuchi lwa Naili kalaboomba,
mala luteenye kalaa.
Kamakhono ke luluuchi kalaunya,
ne chisakia cha Naili lwa Misiri chilateenya.
Bisele ne kamaliki bilaniaala mala bibole.
Ne bimiichwa bioosi biili khu sikiingi sia Naili bilioma,
mala biuchibwe biche biwe.
Buli mundu omenyanga khulwe khuloba ching'eeni mu Naili,
alabeelela lukali ne khulila,
sikila chindobo chabwe ne chindiimba chabwe se chiliba ne bukhala tawe.
Abo banabanga chingubo cha katani baliesing'oong'a,
ne banabi be fwamba ewaanga.
Abo baali chinjeko che sibala, balifuniakakwa,
ne bakholi be kimilimo baruungwa baleunamila.
Babemeelesi be lukoba lwa Soani bali basilu!
Bakesi ba Misiri baboola likaambila lie siyingwa.
Banyala khuboolela omwami bariena bali,
efwe khuli bakobola mu bweyaangu bwe basomi ne babaami?
Omwami owa Misiri, bakambi bowo bakesi chana abo bali waena?
Lekha bakhuboolele niko Wele Omunyali Owa Bioosi we banamae arekeekhe khulwa Misiri.
Babaana be babaami ba Soani ne Memufisi bali basilu.
Benyekha khurangirira sibala ne kakhali basitimisie.
Wele Omunyali Owa Bioosi abakholile baboole likaambila lie likoyania.
Khwako, Misiri sikhola buli sisiindu bubi,
lundi bataalitaala nga omumeesi namiukha mu marusio kewe omwene.
Se aliio omundu yesi yesi mu Misiri,
omuiinda namwe omutaambi,
omurie namwe okhamanyikhaane onyala waana buyeeti tawe.
Siise silikho siicha babaandu ba Misiri bacha khuba busa baari nga bakhasi. Baliterema mu buri bukali nga ne balibona bali Wele Omunyali Owa Bioosi owe bunyali okeseleele kumukhono kwewe khubaukuuma.
Babaandu ba Misiri baliria Yuda buli siise ne bakhebusibwa kamabi niko Wele Omunyali Owa Bioosi we banamae abarekekhele nibo.
Nga siise esio ne siliola, lulomo lwe Baeburania lulilomwalomwa mu ngoba chimboofu chiraano che Bamisiri. Babaandu ebweeneyo baliechuba mu lisina lia Wele Omunyali Owa Bioosi. Lukoba lulala khwicho balilulanga bali, “Lukoba luboofu lwe Nyanja”
Nga siise esio ne siliola, elibao alutare khu lisina lia Wele Omunyali Owa Bioosi mu sibala sia Misiri, ne enjeko eye libaale yareebwa alubeka Khulwa Wele Omunyali Owa Bioosi elwakha lwa Misiri.
Bilibao bimanyisio bie khubao khwa Wele Omunyali Owa Bioosi mu Misiri. Nga babaandu ne baliba na bakuluumisibwa ebweeneyo mala balilile Wele Omunyali Owa Bioosi abayeete, alibarumira Omuonia abaonie.
Ne Wele Omunyali Owa Bioosi aliebuula omwene khu baandu ba Misiri ne balimufukiilila ne khumusaaya mala bamureerere bie mbosio ne biianwa. Balimusuubisia lukali ne khukhola niko bamusuubisie.
Wele Omunyali Owa Bioosi aliukuuma Bamisiri, ne lundi alibaonia. Balimukobolela mala aliulila kamasaba kabwe mala abaonie.
Nga siise esio ne silioola, kulibao kumuyila kumuboofu akari wa Misiri ne Ashuru, babaandu be bibala bibili ebio balicha eyi neyi akari wabio mala chikholo chibili echo chilisaayila alala.
Nga siise esio ne silioola Isiraeli sililekhaana ne Misiri ne Ashuru, mala chikholo chitaru chino chiliba ekhabi khu sibala sioosi.
Wele Omunyali Owa Bioosi alibabiita chikhabi naboola ali, “Baandu base Misiri ndamubiita chikhabi, baandu base Ashuru enywe nibo nabuumba ndamubiita chikhabi, ne baandu base Isiraeli enywe nibo narobora, ndamubiita chikhabi.”

Khu malaka ka Sarikoni omwami owa Ashuru, omukhulu we banamae ba Ashuru, ebwaakala lukoba luboofu lwe Bafilisiti Ashitoti.
Mu siise esio Wele Omunyali Owa Bioosi alomaloma khubirira khu mung'oosi Isaya okhwa Amozi, naloma ali, “Cha, wefuule engubo eye kamakunia munda mwowo, ne biraaro,” mala akhola ario, akeenda sichula lundi mu bikele busa.
Nio Wele Omunyali Owa Bioosi aloma ali, “Nga omukholi wase Isaya nakeendile sichula lundi biraaro mu bikele tawe khu miiko kitaru sino sili nga simanyisio kakhekholekhe khu Misiri ne Esopia.
Nono omwami owa Ashuru alirangirira baambe ba Misiri ne ba Esopia bali mu mbaambe, baele sitube ne bakhulu, bakhakeende sichula lundi mu bikele busa, ne kamatakho kabwe sichula, khuambia Misiri chisoni.
Nio babeyikina Kushi ne khukhwibonia sikila Misiri bakhakoyaane ne lilieyikina liabwe likhonakibwe.
Ne bamenywa be khu nyanja yino endaalo eyo baliloma bali, ‘Lola kano kekholekhe khwaabo nibo khweyikina ne naabo nibo khwelukhilayo khunyoola buyeeti ne khuona khukhwama khu mwami owa Ashuru! Nono efwe, khulaonela waena?’ ”

Burume khuloondekhana ne Babiloni
Nga bibifusia bie Nekebu biama mu siangalaamwe khukhwama mu sibala siriisia lukali.
Nekesiibwe kamalola kamaandalafu,
kamalola ke khuchaama ne khukhwonaka.
Cha Elamu, niina angaaki yibwaakala, Metia,
nja khwakamia buchuuni bwewe bwoosi nibwo Babiloni areerire.
Khwako, mu mubili mwase mwechuule burafu,
buchuuni bwandiilile,
nga buchuuni bwo mukhasi ne alikho alumwa.
Nenaame asi sembulila tawe,
lundi nafwiile kumwoyo.
Kumwoyo kwase kuupa,
buuri bwandereemie,
khukhwilabula nikhwo nekoomba,
khwangalukhaanekho khwabeele literema.
Mu malola baala emesa
babakala bitambaa bakeni bekhalekho,
balikho balia ne khunywa!
Oli basiili, likhuwa liecha bali,
Yinyokha, bemeelesi,
mwirekekhele liie.
Lino nilio Wele Omunyali Owa Bioosi amboleele ali,
“Cha, oreo omuliindi,
lekha aboole niko alikho abona.
Aaba nabona babaandu ne balikho beecha
khu farasi babili babili,
ne babaandi khu punda ne khu ngamia,
akhoya abalolelela bulayi bwene.”
Nio oyo oliinda alaangilile ali,
“Ee mwami wase, ndiinda buli njililili abuundu wase kumuusi ne siilo.”
chifarasi babaandu babili babili.
Nio omuliindi aloma ali,
“Babiloni lwakwiile, lundi lwakwiile,
ne bifwaani bioosi bie bawele babwe biarakakiilwe khu liloba.”
Ee baandu base Isiraeli, mwauulwa busa nga engaanu,
ne kakhali muboolela kamakhuwa kamalayi niko mbuliile,
khukhwama khu Wele Omunyali Owa Bioosi, Wele owe banamae, Wele owa Isiraeli.
Buno buli burume khu Edomu.
Omundu mulala alikho anaanga khukhwama e Edomu,
“Ee, omuliindi, makhuwa siina ke siilo?
Omuliindi, makhuwa siina ke siilo?”
Omuliindi aloma ali,
“Busia ne bwilabula,
waaba noreeba, reeba, kobola lundi.”
Buno buli burume khu Arebia.
Enywe babaandu badedani, babene makaari
kali mu kambi eya Arebia, mulakona mu siangalaamwe sia Arebia.
Reerera be bulesia kameechi,
enywe bamenywa be mu sibala sie Tema.
Mwakaanile owilukha ne siakhulia siabwe,
Sikila belukha khukhwama khu mbalu,
khukhwama khu mbalu niio bachoolile,
khukhwama khu buyiingo bubwefuumba
ne khukhwama khu burafu bwe liie.
Sikila Wele Omunyali Owa Bioosi ambooleele ali, “Mu siise sie kumwiiko mulala khuloondekhana ne khubala khwe kimiiko kio mukholi, luyali lwa Kedari lwoosi luliakama.
Abo banamae be buyiingo, nibo bali banyindaafu lukali ba Kedari, batiiti bari nibo balirama. Ese Wele Omunyali Owa Bioosi owa Isiraeli nalomile.”

Buno nibwo burume khuloondekhana ne Litooma lie Kamalola,
siina silikho sisiekholekha?
Siina babaandu boosi be mu lukoba luboofu ne bali ne naikara yabwe khunju khungaaki?
Lukoba luboofu lwoosi lwechuule sisiayuumba,
lwechuule buyoka ne ekhoyo.
Babaandu bowo babeerwa se beererwa ne mbalu tawe,
namwe se bafwila mwiie tawe.
Barangirisi benywe boosi belukha
baambwa ne basiili khulasa buyiingo bwabwe.
Enywe mweesi mwanyoolwa mwaambwa nga baboe alala,
akhaba ne babelukha omusiku nasili aleeyi.
Khwako naloma ndi,
“Okhandoleelela tawe,
ndekhe ndile burafu,
okhakhakakho wamboleelesia tawe,
sikila libuna lie babaandu base.”
Omwami WELE we banamae ali ne ndaalo eye khunyaakhana,
khuswalakilila ne likoyaana mu litooma lie kamalola,
enyanga eye khutechula kamasiisi ne khulilila bikulu.
Banamae khukhwama Elamu
becha ne chifarasi ne buyiingo ne situukhu sie buembo,
banamae khukhwama Kiri, baba berekekhe ne chingabo chabwe.
Kamatooma kowo kamarobore kechuule kamakaari ke liie,
ne batimia chifarasi barumirwe a bilibwa bie chingoba.
Wamalile khurusiao sifunikho sia Yuda. Mu ndaalo eyo walola bulwaani bubwabiikhwa Munju eye Mumusiru,
namwe nga ne mwabona muli Lukoba lwa Daudi, lwatechukhaka akali, mala mwabuusila kameechi mu litiisi lie mwaalo.
Mwabala bibioneekhe mu chinju cha Yerusalemu mala mwatechulaka chinju chindala khu lumia lisiisi.
Mwabuumba enjikha eye kameechi akari we kamasiisi kabili khulwe kameechi ke Litiisi Likhale, ne kakhali se mwalola khu Wele owa likhola tawe, namwe semwenaana khu walirekekha khale akho tawe.
Mu ndaalo eyo Omwami WELE we banamae,
alaanga babaandu balile mala beunamile ne khubeka lichuune,
ne khukhwifwara chingubo che kamakunia.
khukhoonya chieeyi ne khusiinja kamakheese khulia chinyama ne khunywa endali! Ne khuloma muli,
“Khe khulie mala khunywe sikila khukhafwe muchuli!”
Nio Omwami WELE we banamae ebuulile omwene mu maru kase ali,
“Ng'ali semucha khubeelwa bumayaanu buno tawe,
khukhwola nga ne mulifwa.”
Ese Omwami, Wele we banamae nalomile.
Omwami WELE we banamae aloma ali, “yiicha oche khu mwimeelesi khu Shebuna, ooli omuliindi we lichipi mala olome oli,
olikho okhola ano siina? Ne naanu niye oli naye ano, nio wechoongeele eng'ani wamwene ano, wachoonga eng'ani yowo angaaki ne khukhwichoongela limenya mu lwanda?
Lola, Wele Omunyali Owa Bioosi acha khukhurusiamo ne khukhumwaata ne kamaani, Ee ewe owe kamaani. Alakhutilila elala,
ng'ali alakhuuchilisia mala akhumwaate nga kumupiira, mu sibala sie aleeyi, olifwiila ebweeneyo, ne kamakaari ke lukoosi lwowo ke liie kaliba ebweneeyo, ewe waambia chisoni enju eyo mwami wowo!
Lundi Wele Omunyali Owa Bioosi alakhurusia mu bwimeelesi mala akhwikhisie khukhwama abwikhalo bwowo bwe angaaki.”
Wele Omunyali Owa Bioosi aboolela Shebuna ali, “Nga kamenako ne kalikholekha ndilanga omukholi wase Eliakimu okhwa Hilikia.
Ndimufwara ekutuusi yowo eye kimilimo, muboe kumusiipi mala muelesie bunyali bwoosi nibwo ewe wabelenge nabwo. Alaba nga raraawe owe babaandu ba Yerusalemu ne Yuda.
Ndamuela elala bunyali buli asi wo mwami, owe lisaaye lia Daudi. Aliba ne bufunguo bwenju eye kimilimo, niyo ekuule salibao omundu olikala ta, ne niyo ekale salibao omundu olikula tawe.
Ndimulumia taatatata, abuundu ao, aandalale nga sichaangi, mala alaba niye sinoko sie lukoosi lwenju yabwe.
“Ne balebe bewe boosi ne bamenywa bewe baliba busiro khu niye balimubwamakho nga chinyuungu ne bibuumba khu sichaangi!
Nga kamenako ne kalikholekha sichaangi sisiasimikhwa siaandalala silitekeya mala sikwe. Ne kano kalaba sisiakamo sia buli sisiindu sisiaba ne sietiila khu sichaangi” Wele Omunyali Owa Bioosi alomile.

Lila enywe chimeeli cha Tarishishi
sikila Tiro lwabunile mbao enju namwe bubwilukhilo tawe
khukhwama mu sibala sia Saipurasi kamanyikhane.
Sila busa, enywe bamenywa bali embi ne nyanja
Ee baboofuli ba Sidoni,
Mwaruma barumwa benywe engelekha we nyanja
kamapesa kenywe kaba bibiaamo bia Sihori,
likesa lia Naili,
enywe mwaba baboofuli be chikholo.
Aambwa chisoni ee Sidoni, sikila enyanja eya lomile,
ne chisiba chimboofu che nyanja chiboola chili,
“Ese se nalumwakho namwe nasaalakho tawe.
Se nakhusiakho babaana basoleeli namwe bakhaana tawe.”
Nga Bamisiri ne bakhanyoole likhuwa,
bakhabe mu bubeeleli khu likhuwa lino khu Tiro.
Yambukha Tarishishi,
lila enywe bamenywa be khu nyanja.
Oluno lunyala lwaba lukoba luboofu lwe liliekhoya lwa Tiro lulwarakikha khaale ku?
Oluno luli lukoba luboofu lulwaruma bamenywa baakwa khuamba bibala bikeni ne khubiamiia ku?
Naanu owarekekha khureera kano koosi khu Tiro,
lukoba luboofu lwe bubwami nilwo babaami balwo,
baboofuli baaba babaandu be lukoosi lwe angaaki lukali khu sibala ku?
Wele Omunyali Owa Bioosi akhalake.
Alurekekha ario khulwe khukhwakamia liliebonia liabwe lie fuma
ne khuchangalaasia babaandu babwe be lukoosi khu sibala.
Yichula mu sibala nga luluuchi lwa Naili
ee mukhaana owa Tarishishi!
Se siliio silamukhiingilila lundi tawe.
Wele Omunyali Owa Bioosi okeselelie kumukhono kwewe khu nyanja,
akwisiisie bubwami bukali.
Omwami aanile lilaka khu Kanaani,
khukhwonaka nibio beyikina.
Mala aloma ali
“Solasangaala lundi tawe
ee, ewe oupisibwa sibi omukhaana owa Sidoni.
Yinyokha, yambukha engelekha Saipurasi,
yakhaba ebweeneyo kumuleembe mbayo tawe.”
Lola sibala sia Babiloni! Bano nibo bachana se baba ba Ashuru tawe. Balekha chisaang'i chebwaakala lukoba lwa Tiro, bombakha chindeleelwa chabwe bosia abuundu wabwe babunia lukoba lwa Tiro.
Enywe chimeeli cha Tarishishi, kuukuula,
Sikila lukoba luboofu nilwo enywe mweyikina lwabunile.
Siise silikho siicha nisio Tiro lucha khwibililwa khulwe kimiiko kamakhumi saba, siise sie bulamu bwo mwami. Nga kimiiko ekio ne kiliwa, kaliekholekhana khu Tiro nga kumwenya kwo omueeyi kuboola kuli,
“Bukula lituungu,
cha mu lukoba luboofu,
ewe omueeyi niye bebilila!
Yimba bulayi,
wimbe kimienya kimikali,
Nio babaandu bakhukhebulile lundi!”
Nga kimiiko kamakhumi saba ne kiliwa Wele Omunyali Owa Bioosi alikhebulila Tiro mala alilulekhuula lukobole khu bwofuli bwalwo, mala lulikhola bueeyi ne bubwami bwe sibala sioosi.
Chirupia nicho lulinyoola khulwe bubwofuli chilireebwa alubeka khulwe khuchiaana khu Wele Omunyali Owa Bioosi. Selulibiikha mwibiikhilo tawe, ne abo basaaya Wele Omunyali Owa Bioosi balirumikhira chirupia chalwo khulwe khukula biakhulia ne chingubo nicho benya.

Wele Omunyali Owa Bioosi alikho acha khwonaka sibala mala asianjukhe busa.
Alabarusia khu sibala mala asalanisie babaandu basio.
Kaliba buli khu mundu, basaayi ne babaandu busa,
nasioobi ne babaami babwe,
bakuli ne bakusia, babekopia ne babekopa,
baiinda ne bataambi.
Sibala silanjukhwa elala ne khukhwonakwa elala
Wele Omunyali Owa Bioosi alomile mala kalaba kario.
Sibala sioma mala siniala,
limala lioosi liekelile litekhele,
bioombi sibala ne likulu bilikho bibola.
Babaandu banyaalutia sibala sikila khufunaka kamalaka ka Wele
ne khufuna endakaano niyo Wele akhola emenye mindali na mindali.
Nono Wele alaangilile silaamo sibe khu sibala.
Babaandu basio balikho baruungwa niko bakholile.
Khwako bakeekhe busa bari barama.
Kimisabibu kilikho kiniala mala endali elikho etamba,
buli mundu owaba nasangaalile luno asulunye,
ne kimienya kie liliekhoya lie
kamatuungu ne ching'oma chabwe kiasilile.
Liliimba lie busangaafu bwe khunywa endali mbao,
se aliio omundu na mulala owekhoyela echamu yayo lundi tawe.
Buli siindu mu lukoba luboofu siakoyaanile
ne babaandu bekhomekheele mu chinju chabwe nio omundu akhengilamo tawe.
Babaandu baapa luyoka mu chingila che mu lukoba
sikila endali seliio lundi tawe.
Busangaafu bwachiliile elala bwarusiibwe mu sibala.
Lukoba luboofu lwakwile
ne bilibwa bialwo biafunaakwe.
Lino nilio licha khukholwa mu buli ekholo,
mu limala lioosi liliba nga limaliila lie likesa,
niio kimiseituni kibutiilwe kiawa
buli khu murongooro, ne chisabibu chimaliilisi ne chibutiilwe.
Abo balirama balamu balimba khulwe liliekhoya.
Abo bali mumbo baliboola nga Wele Omunyali Owa Bioosi nali omukali,
ne abo bali ebukwe balimufumia.
Babaandu bamenyile khundulo khwe nyanja balifumia Wele Omunyali Owa Bioosi, Wele owa Isiraeli.
Khukhwama mu bibala bie aleeyi bie limala,
khulaulila kimienya kie khufumia Isiraeli ekholo enuungi.
Ne ese se ndi ne lilieyikina tawe.
Ndikho ng'ayilila busa! Sikila bachamani bachiililila khukhunjama
ne buchami bwabwe butasa khuba bubi lukali.
Buli mundu ndekeeresie!
Biliio bibiindu biriisia, kamaloo, ne kimireko
kiamulindiilile.
Omundu yesi yesi okhaka khukhwibacha khukhwama khu kaarisia,
alakwa mu liloo,
ne omundu yesi yesi owebacha khukhwama mwiloo
alaambwa mu mureko.
Efula eye mbembeesi elakwa,
mala kumusiingi kwe sibala kulaterema.
Sibala silatienukha
mala siatikhe ne khukhwasamilila.
Sibala sisiene silatalitaala busa nga omumeesi,
ne khuyeng'aana nga khayu mu fula eye mbembeesi.
Bumayaanu bwe sibala bwasisitoela,
mala silatechukha sikwe ne sesilenyokha lundi tawe.
Siise silikho siicha nisio Wele Omunyali Owa Bioosi acha khuukuuma bunyali bwe angaaki ne babaami be sibala.
Wele acha khubuusia alala babaami,
nga baboe mu liloo.
Alibakhomekhela mu siboe,
nabwila siise sie siiukuumo siabwe ne siola.
Kumwesi kulimaliia ne enyanga se likhosia tawe,
sikila Wele Omunyali Owa Bioosi we banamae aliba omwami.
Aliamiia mu Yerusalemu khu sikulu sia Sayuni,
mala barangilisi be babaandu balibona luyali lwewe.

Wele Omunyali Owa Bioosi, oli Wele wase
Ese ndakhukoosia ne khufumia lisina liowo,
Ewe wakhola bibiindu bie khuukia,
Wakhola mu busuubili lirekekha nilio wakhola khaale.
Ewe watechula chingoba chekela bibuuri bie kamaumbu,
mala wonaka kamasiisi kacho,
Kamachipi niko basiku befwe bombakha karuriireo elala.
Babaandu be chikholo che bunyali balakhufumia ewe,
ewe olaribwa mu ngoba che chikholo chindafu.
Bataambi ne bakhali ne buyeeti tawe belukhile niio oli,
mala balindwe bulayi mu siise sie butinyu.
Ewe olabaelesia niio beyikama embembeesi,
ne sisiniini sie khukhwikhiinga kumuumu.
Barafu babi bebwaakala nga embembeesi eye kumunaane,
nga bukhafu mu sibala sisioomu.
Ne ewe Wele Omunyali Owa Bioosi wasisiisie luyoka lwe baakwa,
nga bukhafu mu siniini sie lifuumbi,
khwako kumwenya kwe barafu kwemeekhwe.
Khu sikulu Sayuni khuno Wele Omunyali Owa Bioosi aling'oonela chikholo che sibala choosi naikara, naikara eye biakhulia bilayi lukali ne ndali endayi.
Abwenao alarusiao lifuumbi lie bubeeleli khangu liliabeleenge khu kholo choosi.
Omwami WELE alionaka lifwa mindali na mindali. Alieya kamasika sia moni cha buli mundu mala arusieo chisoni nicho babaandu bewe banyoola mu sibala sioosi. Wele Omunyali Owa Bioosi omwene alomile!
Nga lilikholekha, buli mundu aliboola ali, “Ali Wele wefwe! Efwe khwara lisuubila liefwe mu niye mala akhuonia. Ali Wele Omunyali Owa Bioosi! Efwe khwara lisuubila liefwe mu niye mala luno khwasangaalile ne khukhwikhoya sikila akhuonisie.”
Balisuta kamakhono kabwe oli balikho bakhaka khusoka, ne kakhali Wele alibachangalasia, nio kamakhono kabwe keleele busa.
Alitechula kamasiisi ke chingoba cha Moabu ne kamasiisi kacho kamaleeyi ne khukamwaata asi mu lipukhuulu.

Endaalo elikho yiicha niyo babaandu balimba kumwenya kuno mu sibala sia Yuda:
Lukoba luboofu lwefwe luli lwe kamaani,
Wele omwene niye oliindanga kamasiisi kayo!
Yikula bilibwa bie lukoba luboofu,
mala mulekhuule ekholo esuubilwa yingilemo,
ekholo niyo babaandu baayo bakholaanga kali kamaluungi.
Ewe Wele Omunyali Owa Bioosi aana kumuleembe kumwichufu,
khwaabo babaliinda likhuwa liowo bulayi,
mala bara lilieyikina liabwe mwiwe.
Suubila mu Wele Omunyali Owa Bioosi mindali,
buli lwoosi alakhuliinda efwe.
Wekhisie abo ba baaba ne beniinia,
onaka chingoba che kamaani nicho bamenyangamo,
lundi asindiikhe kamasiisi kaumbukhakiile mu lipukhuulu.
Abo babamiinwa luno balukeendakho,
mala baluswalakilila.
Wele Omunyali Owa Bioosi ewe weeya engila yamiliia khulwe babaandu balayi.
Kumuyila nikwo bachilakho kwayasibwa.
Efwe khuloonda lilienya liowo,
mala khura lilieyikina liefwe mwiwe.
Ewe weng'ene niye efwe khwekoomba.
Mu silo ndakhwekoomba ewe ne kumwoyo kwase kwoosi,
nga nolikhalakila sibala ne babaandu basio,
boosi balieyika bung'ali buli siina.
Ewe wakhaba noli omulayi
babaandu bamayaanu se beyika khukhola kali kamaluungi tawe.
Akhaba ano mu sibala sie babaandu baluungi,
basiikhola busa kamakhiikha,
baloba khumanya bunyali bwowo.
Wele Omunyali Owa Bioosi baambie chisoni mala balekhe baumie,
mumunaanio nikwo ewe warekekha.
Bekesie nga ewe ne wasiima babaandu bowo.
Wele Omunyali Owa Bioosi ewe olakhuelesia kimiaandu,
buli siindu nisio khunyoolanga sili likobosio nilio ewe okhola.
Wele Omunyali Owa Bioosi, Wele wefwe khwaminwa ne babaandi,
ne kakhali ewe weng'ene oli Wele Omunyali Owa Bioosi Wele wefwe.
Luno bali bafu ne se balilamukha lundi tawe.
Bimakoombe biabwe se bililamukha tawe,
sikila ewe wabaukuumile ne khubabunia.
Se aliio na mulala olibakhebulila lundi tawe.
Wele Omunyali Owa Bioosi ewe wabalaayisie ekholo yefwe,
wabalaayisie sibala siefwe buli lubeka,
mala lino liakhurereere ewe lukoosi.
Ewe Wele Omunyali Owa Bioosi waukuuma babaandu bowo,
ne mu buchuuni burafu bakhusaba ewe.
Ewe Wele Omunyali Owa Bioosi wakhukholile efwe khulile,
nga omukhasi olumwa nalila mu buchuuni,
efwe khwaba mu buchuuni bwe bubeeleli burafu,
mala se khwasaala siindu tawe,
se khwarererakho sibala siefwe bukhili tawe,
se khwakholakho siosi tawe.
Babaandu befwe babafwa abo balimenya lundi,
kimibili kiabwe kikhanyoole bulamu lundi.
Abo boosi babakona mu biliindwa biabwe,
balinyokha mala bembe khulwe liliekhoya.
Nga luume lung'enang'ena luosia liloba,
nio akhaba Wele Omunyali Owa Bioosi yesi alilamusia abo babafwa khaale.
Baandu base, yingila munju chenywe mala mwikaleo.
Yikukhuulila khulwe siise sikeekhe nabwila lirima lia Wele ne liwa.
Wele Omunyali Owa Bioosi alikho echa khukhwama abuundu wewe niio amenyanga
khuukuuma babaandu be sibala khulwe bumayaanu bwabwe.
Bubwiri bwe mu bwikisi bubwakholwa mu sibala bulifuunulwa,
ne sibala se silikisa lundi abo babeerwa tawe.

Khu ndaalo eyo, Wele Omunyali Owa Bioosi aliloma ali,
“Yiimba lulwimbo khu mukuunda kwase kumulayi kwe kimisabibu,
Ese Wele Omunyali Owa Bioosi ndi omuliindi wakwo,
Nguchukhililanga kameechi buli siise.
Nio omundu akhakwonaka tawe.
Nguliinda siilo ne kumuusi.
Luno sendi ne lirima tawe.
Kaaba bali kamawa ne mbululwe bilimo nibio khupana nabio, ndi bionakaka,
ndibiosia bioosi alala.
Ne basiku be babaandu base baaba ne benya buliindi bwase,
lekha bakhole kumuleembe ne nase,
ee, lekha bakhole kumuleembe ne nase.”
Mu ndaalo chichiicha babaandu ba Isiraeli,
be lisaaye lia Yakobo, balikhisia chiisi
nga kumurongooro, ne kumulikha ne khukhwama.
Sibala silifunikhwa ne kamatuunda kakaama.
Abapile nga aapa abo bababaapa?
Namwe bafwiile nga babeeri ne berwa?
Sipiimo khu sipiimo mu mbaambe ewe wapana nabo.
Ababukula abayila aleeyi ne khungu endafu khukhwama ebukwe.
Khwako ne bumayaanu bwa Isiraeli bulibeelwa,
ne lino liliba lituunda liboofu lie khurusiao bumayaanu,
nga nalikhola kamabaale koosi ka alutare,
nga kamabaale ke luloongo mala alusie,
mbao Ashera namwe bupaani bwa alutare bulirama tawe.
Lukoba lwabotookhelesibwa ne kamasiisi lwatechuulwe lwakwile,
lwanjukhwe nga sichiimi siikhalimo siindu tawe.
Lwekelile kamayilwe ke chikhaafu, niio chiolela ne khukhwaya.
Chisakia che kimirongooro chomile ne khufunikha
bakhasi bachireenya nga chiikhu.
Sikila babaandu se bamanyile siindu siosi siosi tawe,
khwako Wele owabuumba se alabakholela siisa tawe,
Khu ndaalo eyo Wele Omunyali Owa Bioosi alibuusia babaandu bewe khukhwama khu luuchi Efurati khukhwola khu lwakha lwa Misiri, mulala sia mulala nga omundu naseesa engaanu abisia likhuuchi liruremo.
Nga endaalo eyo ne liola ekhoombi eliipwa, khulaanga Baisiraeli boosi bali mu mbaambe Ashuru ne Misiri bakobole. Balicha mala basaaye Wele Omunyali Owa Bioosi mu Yerusalemu khu sikulu siewe sitakatifu.

Bubwami bwa Isiraeli bwakwile!
Luyali lwabwo lulikho lufulafulana nga ekuutwa eye bimuli khu mirwe kie barangirisi balwo bameesi,
kimirwe kiabwe kikieniinia kiaakhilwe kamafura kaunya bulayi,
ne kakhali balambaalile ao mu bumeesi bwe lifwa.
Wele Omunyali Owa Bioosi ali no mundu owe kamaani lundi owe bunyali owerekeekhe khubebwaakala,
omundu oyo olicha nga embembeesi eye kamaarara,
nga efula engali, nga kameechi kamakali kakechuule buli abuundu.
Liliebonia lie barangirisi bameesi abo,
lilaswalakililwa.
Luyali lufulafulana lwe barangirisi babebonia abo lulawao,
nga chinduli chinyoaanga khuroba siimiyu ne sili siimbi.
Omundu ne achibona, achibuta khangu ne khuchilia abwene ne abwene.
Endaalo elikho yiicha niio Wele Omunyali Owa Bioosi,
aliba nga ekuutwa eye luyali,
eye bimuli khulwe babaandu bewe balirama.
Aliaana roho we bung'ali khwaabo bakhola kimilimo nga bakhalaki,
mala aandalasie kimiooyo kiaabo baliindanga bilibwa bie lukoba luboofu khukhwama khu bwibwaakali.
Akhaba bang'oosi ne basaayi bameelile lukali balikho bataalitaala.
Banywele endali engali ne kamalwa bali mu ngoyaani.
Bang'oosi bameelile lukali se banyala bamanyilisia kamalola niko Wele abarumira tawe,
ne basaayi bosi bameelile lukali ata se banyala bakhalaka chikesi chireerwa khu nibo tawe.
Chimesa nicho bekhalangakho chechuule kamarusio
ne se aliio abuundu amiliiu aramire tawe.
Banjelung'unyakho,
baloma bali, “Omundu oyo ebaasia ali ekesia naanu?
Naanu owenya burume bwewe?
Burume bwewe buli bulayi khu baana balekhile khunuuna busa bari!
Alakhakanga khukhweyikia enyukuta khu nyukuta
ne lunyilili khu lunyilili, lilieyika khu lieyika.”
aba Wele alarumikhira bakeni balomaloma
lulomo lukeni, khumwekisia enywe lilieyika.
Amuelesia enywe mweesi siuluukho ne liioleelesia,
ne kakhali enywe mwaloba khu murekeeresia.
Elio nilio likila Wele Omunyali Owa Bioosi ne alikho acha khumwekisia enywe enyukuta khu nyukuta,
lunyilili khu lunyilili, lilieyika khu lieyika.
Nono, mukhetuye nga mukhaka khukeenda.
Mukhapwe, mukharekwe, mala mubukulwe nga baboe.
Luno enywe baandu be liliebonia, mumwamiianga mu Yerusalemu muno khu baandu bano,
rekeeresia niko Wele Omunyali Owa Bioosi alikho aboola.
Enywe mweniinia ne mweboola boola muli mwauliilisiane ne lifwa,
lundi mwakholile endakaano ne lsibala sie makoombe.
Enywe musuubila muli butinyu bulimulekha enywe nga buliicha,
sikila mweyikina bubeeyi ne bubacha khu muliinda.
“Lola, ese ndikho nda mu Sayuni libaale lie kumusiingi lili liaandalafu lundi lie kamaani.
Ndara mu nisio libaale lie mukona liaandalafu khu nilio kamakhuwa kano kaandikwa kali,
‘Lisuubila lili ng'ali lili lundi liliefwiilisia.’
Bung'ali buliba sikelo sie kumusiingi,
ne busuubilwa buliba sikelo sie bubwombakhi.”
Efula eye kamaarara elirusiao bubeeyi bwoosi nibwo enywe mweyikina,
ne kameechi kamakali kalionaka buliindi bwenywe.
Buambaani nibwo mwakhola ne lifwa bularusibwao,
ne endakaano yenywe ne sibala si bafu elarusibwao.
Nga butinyu bulimunyoola mulikhilwa.
Bulibelelela busa khumupa enywe,
busia busia, kumutikhinyi khu mutikhinyi.
Kalaba khwinywe kumuusi ne silo.
Buli burume buyia khukhwama khu Wele buliba sirikhirisio sisiindi!
Enywe muliba nga omundu mu lusimo okhaka khukona khu sitanda sisiimbi nisio akhanyala khulambisia tawe,
ne sisibiimbilo sikeekhe lukali nisio akhanyala ebiimba tawe.
nio akhole niko enya khukhola,
kamakeni busa nga bikholwa biewe ne bibonekha.
Alimala kimilimo kiewe, kimilimo kiewe kie liukia.
Mukhachekheelela likania nilio ndikho muelesia enywe tawe!
Mwaba ne mukhola murio,
lilaba liaandalafu lukali khwinywe khukhwilukha.
Nauliile likhalaka lio Mwami WELE we banamae khubunia sibala sioosi.
Rekeeresia niko ese ndikho mboola,
ba ne kamaru murekeeresie niko ese ndikho muboolela.
Se aliio omulimi ochiilililanga busa khulima busia busia kumukuunda kwewe nakurekekha khumiicha tawe.
Nga namala khurekekha kumukuunda, abiaala binjari ne piripiri.
Amiicha chinyilili che ngano ne shayiri
ne khundulo khwe kimikuunda kiewe amiichakho biakhulia bibiindi.
Amanyile khukhola kimilimo kiewe,
sikila Wele amwekesia.
Sarumikhiranga kumwiini kumusiro khuula bumiicho bwa binjari namwe piripiri,
ne kakhali arumikhira kumwiini kumwangu.
Seonaka engaanu khulwe khuula khubi tawe,
lundi amanyile khukiula khulwe khubisiliakho ekorokocho,
mala se arakaka bumiicho tawe.
Limanya lino lioosi liama khu Wele Omunyali Owa Bioosi.
Kamarekekha niko Wele akhola kali ke limanya,
mala buli lwoosi kekholekhanga.

Alutare eya Wele, Yerusalemu lulwene lwabunile!
Lukoba luboofu nilwo Daudi amenyamo lwakwile.
Lekha kumwiiko kukundi,
namwe kibili kiche mala kibire,
ne naikara chakio ne biise biakio
mala Wele alareera kamabi khu lukoba luboofu lulaangwa luli, “Alutare eya Wele.”
Liliila ne liliesasaara bilabaao
mala lukoba lwoosi lulaba nga alutare eyichuulekho kamafuki
Wele alibwaakala lukoba luboofu alubotookhelele
mala alwekhiine.
Yerusalemu luliba nga simakoombe sikhola kamaani khulomalomela asi mu liloba
ne khunyelesia khamilo khukhwama mu lipukhuulu.
Yerusalemu, bakeni boosi babakhwibwaakala baliuchwa busa nga lutamuusi,
ne banamae babwe barisia balisalanila busa nga kamatere.
Ao ne nao, ne khulekha khumanya tawe.
Wele Omunyali Owa Bioosi alimureesia enywe khukhwama khufula eye mbembeesi endafu,
ne literema lie sibala.
Aliruma sisifuusia ne kumulilo kukwerika.
Nio banamae boosi be chikholo chilikho ne chibwaakala lukoba luboofu lwe alutare eya Wele,
bulwaani bwabwe boosi ne bibiindu biabio, buli siindu siliwao busa nga kamarooro,
nga sisiindu nisio omundu ebaasiisie mu silo.
Chikholo choosi chibusiane alala khukhwibwaakala Yerusalemu
chiliba nga omundu owe njala, oroora ali alikho alia
ne oli enyokha ali njala,
namwe nga omundu owe bulesia oroora ali alikho anywa kameechi
ne oli enyokha bulesia bwamukhayile.
Chiililila khuuba basilu! Chiililila khubofula!
Meela ne seli khulwe ndali yosi yosi tawe!
Meela busa ne yakhaba ne mukhanywelekho lilwa tawe.
mala ekaasie chimoni chenywe, enywe bang'oosi ne khubiimba kimirwe kienywe, baloli.
Ne kamalola kano koosi khwinywe kaliba nga burume nibwo baandiike mu sitabu nisio bafuuniikhe khulwe khusirakho kumuuri. Mwaba ne mu siyilila omundu yesi yesi onyala asooma ne mumuboolela muli “Soma kano,” alaloma ali, “Senyala khusisoma tawe, sikila siafuuniikhwe khulwe kumuuri.”
Ne baelesia omundu okhamanyile khusoma tawe, ne baloma bali, “Soma kano,” alaloma ali, “Senyala khusoma tawe.”
ne kakhali kamakhuwa kabwe kali ka busa, ne kimiooyo kiabwe kili abuundu aandi.
Edini yabwe eli busa siindumo tawe,
ne kakhali kali kamalaka ne kimiima kie babaandu babwe nikio batiila busa emurwe.
Abo bali bakesi balakaluukhana bekele basilu
ne bukesi bwabwe bwoosi bulaba bwa busa.”
Abo bakhaka khukisa Wele Omunyali Owa Bioosi lirekekha liabwe bali ne silaamo.
Bakholela lirekekha liabwe mu bwikisi mala bebaasia bali se aliio olababona tawe,
namwe omanyile niko bakhola tawe.
Siina siboofu, khukhila sisiindi, omubuumbi namwe liloba?
Sisiindu nisio omundu abuumbile sinyala siamuboolela sili,
“Ewe se wambuumba tawe?” Namwe sinyala siamuboolela sili,
“Somanyile nisio olikho okhola tawe?”
Nga lusimo luboola luli,
enyuma we siise sitiiti kumusiru kulekela kumukuunda,
ne kumukuunda kulekela kumusiru.
Nga endaalo eyo neliola, bamiinyi baliulila sitabu ne sisomwa lukali,
ne babofu ba baamenya mu siilima balimoka ne khubona.
Bataambi ne babeboombia balinyoola busangaafu nibwo Wele Omunyali Owa Bioosi Omutakatifu, Wele owa Isiraeli aananga.
Sikila bamayaanu bakhabunisibwe,
balekelesia bakhatambeo,
Ne abo boosi baberekekhera kamamayaanu balafwa.
Wele alibunia abo babeelanga babaandi,
abo bakhiingililanga sinyaasio sie babi,
ne nabo balomanga bubeeyi khukhiingilila babaandu,
basuubilwa bakhanyoola bung'ali bwabwe tawe.
Nio luno Wele Omunyali Owa Bioosi, Wele owa Isiraeli owareesia Aburahamu khukhwama mu butinyu aboola ali,
“Baandu base, enywe se mulaambwa chisoni lundi tawe,
ne se mulabiililwa mu moni lundi khulwe khuambwa chisoni tawe.
Nga ne mukhabone babaana nibo khamuelesie,
nono mukhafukiilile muli ese ndi Omutakatifu owa Isiraeli.
Nio mulimanya muli ese ndi Wele Omutakatifu owa Isiraeli.
Mulimba ese luyali mala mwime mu buri khwise.
Babaandu basilu balieyika khumanyilisia
ne abo babanala khukhwelung'unya busiele,
balisangaalila khukhwekisibwa.”

Wele Omunyali Owa Bioosi alomile ali,
“Bali ne silaamo babaana babakholela sileka.
Bakhola lirekekha liabwe likhali liliase tawe,
baali ne liambaana likhali lie lilienya liase tawe,
mala batasa bumayaanu khu bumayaanu.
Bacha Misiri khuyiima buyeeti,
ne bakhareebire likaambila liase tawe.
Benya Misiri sibaliinde,
nio basuubila mu mwami owa Misiri.
Ne khwako buyeeti bwo mwami owa Misiri bulekela chisoni,
ne buliindi mu siniini sia Misiri echangalaalo.
Akhaba barumwa babwe,
ne bolile khale mu ngoba cha Misiri cha Soani ne Hane,
babaandu ba Yuda bakhesonie
bali buli lwoosi basuubilanga ekholo ekhasuubilwa tawe,
ekholo ekhabayeeta tawe ne benya buyeeti.”
Obuno buli burume bwa Wele khu solo eye mu sichiimi sie bunaswa:
Barumwa bacha chingeendo chibira mu sibala sie busiku,
niio chitalang'i ne niio chindemu che bufwisi chili ne yabeebe.
Basutila khu punda ne khu ngamia biianwa bie bukusi bwe angaaki lukali,
khuyilila ekholo ekhanyala yabaelesia buyeeti bwosi bwosi tawe.
Buyeeti nibwo Misiri siaananga buli bwa busa.
Khwako nasilangile ndi, “Kunaniinga kukheera tawe.”
Wele amboolela ese, khuandika mu sitabu nga babaandu ne bali,
nio kabeo kamaandiko kakhawao tawe, nga bali bamayaanu.
Buli lwosi bali bareengu khu Wele,
buli lwosi bali babea,
buli lwosi baloba khurekeeresia kamekisio ka Wele Omunyali Owa Bioosi.
Baboolela bang'oosi basile busa.
Baboola bali, “Mukhakhuboolela ka ng'ali tawe.
Khemukhuboolele niko efwe khwenya khuulile,
lekha efwe khuulile kamakhuwa ke bubeeyi busa.
Khurure ebweeni, mala okhakhiingilila chingila chefwe tawe.
Efwe se khunyala khuulila ko mutakatifu wowo Wele owa Isiraeli tawe.”
Khwako kano niko Omutakatifu owa Isiraeli alikho aboola,
“Sikila enywe mulekelesia likhuwa lino,
musuubila mukhupia sibi ne bumayaanu ne khubieyikina.
Khwako bumayaanu buno bukhabe khwinywe.
Nga lulwafwa luuli mwisiisi lileeyi liikeyile,
liili siimbi khukwa,
nilio khukwa khwayo khwicha khangu busa.
Mulatikha busa nga enyuungu eye liloba eyatikhaake bubi,
mala se sinyoolekhao sicho sibalaayi,
sie khukhwanjalilakho kumulilo tawe,
namwe watayilakho kameechi khukhwama mu sebele tawe.”
Omwami WELE, Omutakatifu owa Isiraeli aboolela babaandu ali,
“Mukhwekanila ne khuulukha mulanyoola buonia.
Mubusisi ne busuubili bikhabe kamaani kenywe.” Ne mwaloba khukhola!
Nekhali enywe murekekha khukhwilukha khukhwama khu basiku benywe,
mu khutimia chifarasi chitima khangu.
Ne enywe muli ng'ali khukhwikoba lili nilio mukhoyeele mukhole!
Enywe mwibaasia muli chifarasi chenywe chitima khangu lukali,
ne abo bamutimania balaba khangu khu mukhila enywe!
Enywe eelefu ndala mulelukha nga mubona omusiku wenywe mulala,
ne basiku baraano banyala busa khumukhola enywe mweesi mwilukhe.
Se siliio sisiindu siosi siosi silarama sie banamae benywe,
nekhali lusaala lwe bendera yenywe lwong'ene nilwo lularama khu sikulu khungaaki!
Khwako Wele Omunyali Owa Bioosi alindiliile khumukholela enywe siisa.
Werekekhe khumukholela siisa sikila buli lwosi akholanga kali ng'ali.
Bali nekhabi abo baara lisuubila liabwe mu Wele Omunyali Owa Bioosi.
Enywe babaandu mumenyile Yerusalemu se mulalila lundi tawe. Wele Omunyali Owa Bioosi ali ne siisa ne mumulilila niye khukhwenya buyeeti, alamukholela.
Wele Omunyali Owa Bioosi alamukhola mu bire mu biise biiandalafu ne kakhali omwene alabao khumwekesia, mala se mulamwima lundi tawe.
Mwaba ne muyiiyayiiya khu ngila lubeka luseecha namwe lukhasi mulaulila kumumilo kwewe enyuma wenywe ne kuboola kuli, “Engila eli ano. Kendelakho.”
Mulabukula bifwaani bienywe bibiabakhwa ne efwesa ne bibiafuunukhwa esahabu mala mulabimwaata eyo nga binyaalu, ne mulayokela muli, “Ndure mu moni!”
Buli lwoosi nga mumiicha bumiicho bwenywe Wele Omunyali Owa Bioosi alaruma efula ebukhole bichoe mala alamukhola mube ne likesa lilayi, ne chikhaafu chenywe chilaba ne kamayilwe kamakali.
Chieeyi ne chipunda chilimanga kimikuunda kienywe chilalia bunyaasi ne kimilele kimilayi.
Khu ndaalo niyo chingoba che basiku benywe chilitiilwa ne babaandu bacho berwe, chinjichi chilikha khukhwama mu buli sikulu ne lukulu.
Kumwesi kulikhosia nga enyanga, ne enyanga elikhosia khukhwola saba khukhila nga ebechanga busiele, nga buwaanga bwe chindaalo saba ne bukhosia mu ndala. Kano kalikholekha nga Wele Omunyali Owa Bioosi naliba ne alikho asilikha kamakoonjo ke babaandu bewe niko abapa.
Lola lisina lia Wele Omunyali Owa Bioosi liama aleeyi,
liburukha lirima ne liliisi likali.
Kumunwa kwewe kwechuule lirima liewe,
ne kamakhuwa kewe kali nga kumulilo kukwosia.
Kumuuya kwewe kuli nga luluuchi lulwichuule,
lwolile khu sikiingi,
khukabukhania chikholo ne sichichungo sie libunia,
ne khuchirakho sisiindu sibakhiingilila be khubatimia.
Ne kakhali enywe, babaandu ba Wele mulisangaala mala mwimbe nga mukholanga silo sia naikara endakatifu. Muliba basangaafu nga abo bakeendela khu mienya ne khu khuupa kimilele khu ngila yabwe ne bacha mu Lukaangu lwa Wele Omunyali Owa Bioosi, Omuliindi owa Isiraeli.
Wele Omunyali Owa Bioosi alikhola buli mundu aulile kumumilo kwewe kwe saambo eye bubwami mala eulile kamaani ke lirima liewe. Bilabaao lilirika lie kumulilo, lirundukha lie kamafuumbi, kamaarara, ne fula eye luucho.
Baashuru baliterema nga baliulila kumumilo kwa Wele Omunyali Owa Bioosi mala baulile kamaani ke siikhupo siewe.
Nga Wele Omunyali Owa Bioosi nachiililila khukhupa babaandu bewe balichila alala ne kimienya kie ching'oma ne kamatuungu. Wele omwene alipana ne Baashuru.
Khaale abuundu abao arekekhwa niio kumulilo kumukali kulioselia omwami owa Ashuru. Abuundu abwene ali liloo liboofu lundi libalaayi. Kumulilo kuliyo ne chiikhu chingali. Wele Omunyali Owa Bioosi akhaele kumuuya kwe njaso kuambisie.

Bali ne butinyu abo bacha e Misiri khuyiima buyeeti, ne khukhweyika chifarasi,
Babeyikina kamakaari ke banamae sikila bali bakali,
ne mu farasi sikila chili ne kamaani lukali,
Ne kakhali se beyikina Wele Omunyali Owa Bioosi Omutakatifu owa Isiraeli tawe,
namwe bamureeba niye buyeeti tawe.
Amanyile nisio alikho akhola!
Aruma butinyu.
Akholanga ke liriisia liewe khunyaasia babaandu bamayaanu,
ne nabo ba babaliindanga.
Bamisiri bali babaandu busa, se bali Wele tawe,
ne chifarasi chabwe chili chisaang'i busa se chili roho tawe.
Nga Wele Omunyali Owa Bioosi nakololosia kumukhono kwewe,
omuyeeti akhetuye ne niye bayeeta akwe asi,
mala boombi balifwila alala.
Wele Omunyali Owa Bioosi amboolela ali,
“Bakhaba babaayi ne baapa lulwang'a ne khuyokela bariena
se banyala barisia etalang'i yelukha,
yalekha sisiaayo nisio yirire tawe.
Kali kario se siliio sinyala siakhiingilila ese,
Wele Omunyali Owa Bioosi ndekhe khuliinda sikulu Sayuni tawe.
Bulayi bwene nga enyuni ne bechanga khu siswi siayo,
ne liinda kamaana kayo,
nio ese Wele Omunyali Owa Bioosi ndikhiingilila Yerusalemu ne khu luliinda.”
Wele Omunyali Owa Bioosi aboola ali,
“Baandu ba Isiraeli,
enywe mwakholile bumayaanu khwise ne khukhumbingania.
Ne luno khemungobolele.
Siise silikho sicha,
nisio enywe mweesi mulimwaatilakho bifwaani bie bumayaanu ebio,
nibio mwang'oona khukhwama khu fwesa ne khu sahabu.
Ashuru silibunisibwa mwiie,
ne kakhali se aliio omundu olisibunia tawe,
Baashuru balilukha khukhwama mwiie,
ne baele babwe baliambwa babakhole nasioobi.
Omwami wabwe alilukha mu buri,
ne babemeelesi baliba ne buuri bukali,
mala belukhe balekhe chipendera chabwe che liie.”
Wele Omunyali Owa Bioosi alomile, Wele Omunyali Owa Bioosi niye besaayanga mu Yerusalemu
ne niye kumulilo kwewe kuburukhanga khulwe chimbosio.

Endaalo ndala elibao niyo omwami alibao owamiia ne lukoosi,
lundi babaana be bubwami be kholo baliamiia ne bung'ali.
Buli mulala khu nibo aliba nga sisibiimbilo khu khuungu,
lundi nga abuundu e khukhwekhisia embembeesi.
Baliba nga chinjichi chibisia mu sichiimi,
nga sisiniini sie libaale liboofu mu sichiimi.
Chimoni chabwe ne kamaru,
biliikukha khulwe buyeeti bwe babaandu.
Se baliluyililakho lundi tawe,
ne kakhali balikhola mu limanyilisia,
mala niko baliboola kaliba niko benya.
Se aliio omundu olibaasia ali omusilu ali ne lukoosi,
namwe aboole ali omundu omubi ali owa ng'ali tawe.
Omusilu alomaloma ke busilu,
mala ebaasia bibiindu bimayaanu.
Niko akhola nende niko aboola kali bukhomo khu Wele Omunyali Owa Bioosi,
ne salisianga be njala,
namwe saliaana sie khunywa khu baandu be bulesia tawe.
Omundu omusilu ali omumayaanu ne akholanga ke bumayaanu,
akwangwaana khumalao bataambi khulwe bubeeyi bwewe,
mala abakhiingilila bakhanyoola bung'ali bwabwe tawe.
Ne omundu we lukoosi akholanga bung'ali,
mala eema khu bung'ali.
Enywe bakhasi mumenyile ne mukheendekhelakho tawe,
rekeeresia niko ese ndikho ndoma.
Enywe luno munyala khuba ne mwikuure,
ne kakhali siise nga kumwiiko kukwiicha mukhafwe kumwoyo,
sikila chisabibu se chilibao nicho mufuna tawe.
Enywe mwamenyilenge limenya liliangu,
likhalimo simwiembelesia tawe, ne luno terema mu buri!
Yefuula chingubo chenywe,
mala mweboele bitasi mu bibuno.
Yeumba kamakhono kenywe mu bubeeleli
sikila kimikuunda kie ngakha
ne kimikuunda kie kimisabibu kionakwe,
mala bisaala bie kamawa ne mbululwe,
bilikho bimela mu maloba ke babaandu base.
Lila sikila chinju choosi nicho babaandu basangaalilamo,
ne lukoba luboofu lulwaba ne lwechula bulamu.
Akhaba lichipi liosi lilanjukhwa,
ne lukoba luboofu lulanjukhilwa elala.
Chingo ne chingoba, che kamasiisi kakaluliindanga,
kaliba kamatechule buli lwosi.
Chipunda che mundaa chilikeendakeendamo,
ne kamakheese kalinyoolayo kamayilwe.
Ne Wele lundi alikhurumira efwe roho wewe.
Kamaloba kakhalikho ne ngakha kalikela ke ngakha,
ne kimikuunda kiliama bibiaamo bilayi.
Buli abuundu mu sibala,
buluungi ne bung'ali bulikholwa.
Sikila buli mundu alikhola kang'ali,
kumuleembe ne buliindi bilibao buli lwosi.
Babaandu ba Wele se baliba ne lilieendekhelela tawe,
ne chingo chabwe chiliba ne kumuleembe ne buliindi.
(Ne kamaarara kalikwa mu musiru,
mala lukoba luboofu lulitechulwa lukwe.)
Buli mundu aliba omusangaafu ariena khuba ne kameechi kamakali khulwe biakhulia,
ne kamayilwe ke buliindi bulayi buli abuundu khulwe chipunda ne chikhaafu.

Basiku befwe balamilwe!
Banuulile lundi bachamilwe.
Ne kakhali siise siabwe sie khunuula ne khuchaama sikhawe,
ne babene bakhabe nibo banuula ne khuchongela.
Wele Omunyali Owa Bioosi khukholele siisa.
Khwareere lilieyikina liefwe mwiwe,
ba engabo yefwe buli ndaalo mala okhuonie mu biise bie butinyu.
Nga ewe nokhupanila efwe,
chikholo chilukha buyoka bwe liie.
Kimiaandu kiabwe,
kinyoolekha mala kiyaaywa.
Wele Omunyali Owa Bioosi ali omukali ariena!
Amia khu buli siindu.
Alichusia Yerusalemu bung'ali ne buluungi,
mala aelesie ekholo kumuleembe.
Buli lwoosi alilanga babaandu bewe,
mala abaelesie limanya ne bukesi.
Libiikhilo liabwe liboofu lili buriaani bwabwe khu Wele Omunyali Owa Bioosi.
Banyindaafu balikho basaba buyeeti.
Barumwa ba bakhaka khureera kumuleembe balikho balila burafu.
Kimiyila kimiboofu kili ne busiku bukali,
mala se aliio na mulala okibirakho tawe.
Buambaani bwafuniikhe ne chindakaano chonaakwe.
Se aliio na mulala oelesibwa lukoosi lundi tawe.
Sibala sili busa mala sianjuukhwe,
kimisiru kia Lebanoni kiakhukhumuusie kamasaafu,
litooma lie ngakha lia Sharoni lili nga sisiangalaamwe.
Ne mu Bashani ne khu sikulu sia Karimeli kimirongooro kilikho kikhukhumusia kamasaafu.
Wele Omunyali Owa Bioosi aboolela chikholo ali,
“Ese luno ndakhola sikholwa,
ndekesia nga nendi ne bunyali.
Enywe mung'oona lirekekha likhali ne bukhala tawe,
ne buli siindu nisio mukhola sili busa.
Roho wase ali nga kumulilo kukhamubunie enywe.
Muliatikhaka nga kamabaale niko bosia bang'oonemo esimendi,
nga kamawa ne kayia kakwa esimendi.
Lekha buli mundu oli aambi ne aleeyi,
aulile niko ese nakholile mala afukiilile bunyali bwase.”
Babaandu bamayaanu ba Sayuni balikho baterema mu buri ne baboola bali,
“Bukhalaki bwa Wele buli kumulilo kukwosia buli lwosi.
Aliio khwifwe onyala akhila kumulilo kuno ku?”
Munyala mwakhila mwaba ne muboola ne khukhola kang'ali.
Mukharumikhira bunyali khubea bataambi,
lundi mukhakaanila asoya tawe.
Mukhaambaana ne baberi tawe,
namwe khukhola bibiindu bibiindi bimayaanu tawe.
Nio enywe mulaba ne kumuleembe,
mulaliindwa bulayi nga muli mu lukoba lwe kamasiisi ke kamaani,
mulaba ne biakhulia bie khulia ne kameechi ke khunywa.
Lundi enywe mulabona omwami ne amiia ne sambo endayi lukali,
khu sibala sibalaayi esio chimbeka choosi.
Buuri bwenywe bukhale bwe bakeni baroosia busuuru,
bulaba busa likhebulila.
Se mulibona lundi baakwa be kibonio,
balomaloma lulomo nilwo enywe mukhaulila tawe.
Lola Sayuni!
Lukoba luboofu nilwo efwe khukholelanga kimilimo kiefwe kie dini.
Lola Yerusalemu!
Aliba abuundu e buliindi bulayi ne khumenyamo!
Aliba nga liiema likhauyisibwa tawe,
nga nilio bichaangi bialio bikhakhuulwanga tawe,
lundi nga niio kimikoye kialio kikhakhalikhanga tawe.
Wele Omunyali Owa Bioosi akhakhwekesie efwe luyali lwewe.
Khukhamenye khundulo khwe chinjichi chimbalaayi ne chindiiti,
ne akhaba chimeeli che basiku se chilibiramo tawe.
Sikila Wele Omunyali Owa Bioosi ali Omukhalaki, Wele Omunyali Owa Bioosi ali Omwami wefwe.
Wele Omunyali Owa Bioosi ali Omwami wefwe mala akhakhuonie.
Kimikoye kie khu meeli echo choosi se kiyeeta siindu tawe,
se kitila kumurongooro kwe pendera kwime abwene tawe,
namwe engubo se bambukha tawe.
Nono biyaaywa biechuule swa, bilakabanwamo,
akhaba baleme balinyoola kumukabwa kwabwe.
Se aliio omumenywa oliloma ali “Ese ndwala”,
babaandu bamenyileyo,
balibeelwa bumayaanu bwabwe.

Babaandu be chikholo choosi khemwiche ano!
Khe mwebuusie ano mala murekeeresie.
Lekha sibala sioosi ne buli mundu osimenyilekho eche ano mala arekereesie.
Wele Omunyali Owa Bioosi aambile lirima chikholo choosi,
ne banamae babwe boosi.
Achikhalakile chibune.
Kimibili kiabwe se kilisiikhwa tawe,
ne kakhali kilibao busa kibole ne khuunya,
ne bikulu bilichula sifuki.
Likulu lilikoriokha nga sitabu ne siulukuuswe,
ne ching'enieesi chilikhukhumukha nga kamasaafu ne kakwa,
khukhwama khu musabibu namwe khu mutuli.
ne luno elarema Edomu,
babaandu nibo akhalakila khubuna.
Embalu yewe elifunikhwa ne kamafuki ne kamafura kabwe,
nga kamalasile ne kamafura ke chimbusi nibio baosia.
Wele Omunyali Owa Bioosi aliaana liiosio mu lukoba lwa Bosira,
alikhola lino libe lifwa likali mu sibala sia Edomu.
Babaandu balibunjakala busa nga chisaang'i che mundaa ne chiuunwa chinjoka,
mala sibala silichula sifuki ne khufunikhwa ne kamafura.
Sino sili siise nisio Wele Omunyali Owa Bioosi alireeseliakho Sayuni,
mala alieliacha basiku ba Sayuni.
Chinjichi cha Edomu chilikaluukhana chikele elamu,
ne liloba lilikaluukhana likele kumulilo kumurafu.
Sibala sioosi siliya nga elamu.
ne liliisi liliitukha buli lwosi.
Sibala sikhabe sichiimi selukho na selukho,
ne se aliio olisibiramo lundi tawe mindali.
Ne kakhali kisilili ne chinjekeche chilisibina,
Chisikhiikhi ne khooro chilimenyamo.
Wele Omunyali Owa Bioosi alibarerera chingoyaani,
ne sisiayuumba khu bemeelesi basio.
Salibao Omwami osiamiia tawe,
ne babemeelesi se balibao tawe.
Kamawa ne kamarakaru bilimela mu machipi ne mungoba che kamasiisi,
chingipwe ne chisikhiikhi chilimenyamo.
Chisolo che mundaa chilimenyamo,
ne kimisieno kililangana.
Kusolo kwe kamakana kulichayo ne kuyima abuundu niio kuolela.
Chisikhiikhi chiliombakha biswi biacho chireere kamaki,
chaluule mala chikhusie
chingosia chilibuusania sia ndala.
Menielesia mu sitabu sia Wele Omunyali Owa Bioosi sie bibuumbe bilamu mala musome niko siboola,
se siliio silala khu bibuumbe bino silitambamo tawe,
ne se siliio silitamba sisiasie tawe.
Wele Omunyali Owa Bioosi alaka libe lirio,
ne niye omwene akhabibuusie alala.
Ali Wele Omunyali Owa Bioosi omwene niye olibakabaniamo sibala,
mala aelesie buli mulala kumukabwa kwewe.
Balimenya mu sibala selukho na selukho,
mala siliba sisiabwe mindali na mindali.

Sisiangalaamwe siliekhoya,
bimuli bilimulikha mu sichiimi.
Sisiangalamwe siikheembe ne khukhwekhoya,
siliba silayi nga bikulu bia Lebanoni
sie ngakha nga kimikuunda Karimeli ne Sharoni.
Buli mundu alibona bulayi bwa Wele Omunyali Owa Bioosi,
lolakho bukali bwewe ne bunyali.
ne kamasikamo kamatekhele.
Boolela buli mulala ofwiile kumwoyo oli,
“Ba ne kamaani ne mukharia tawe!
Wele alikho echa khumureesia,
akhapie sibi basiku benywe.”
Babofu balibona,
ne bamiinyi baliulila.
ne abo bakhalomaloma tawe, baliyokela ne bekhoya.
Chinjichi chilibisia mu siangalaamwe.
Kumuyekhe kuubilile kuliekela enyanja,
ne sibala sisioomu silichulamo chisebele.
Niio chinjusi chamenyanga aliekela litiisi,
eboonga elikela bisele ne kamakoloolwe.
Kumuyila kumuboofu kulibayo
kulilaangwa bali “Kumuyila kwe butakatifu.”
Se aliio omumayaanu olikeenda khu muyila okwo tawe.
Se aliio omusilu olitiimia abo bakubirirakho tawe.
Chitalang'i se chilibayo tawe,
chisaang'i chindafu se chilibirirakho tawe.
Abo nibo Wele Omunyali Owa Bioosi aonia balikulotelakho engo.
Baliola Yerusalemu ne busangaafu,
balimba ne khukhwekhoya.
Balisangaala buli lwosi,
sikila se baliba ne ngunyi ne bubeeleli tawe.

Mu mwiiko kwa ekhumi na kine nikwo omwami Hesekia abelakho omwami owa Yuda, Senakeribu, omwami owa Ashuru ebwaakala chingoba che kamasiisi cha Yuda mala achiula.
Nio omwami owa Ashuru aruma Rabushake khukhwama Lakishi khu mwami Hesekia mu Yerusalemu ne banamae bakali khukhwenya omwami Hesekia eaane omwene khu nibo. Omwimeelesi eema khumuyila niio banabi be chingubo banabilanga, ambi alukhwakhwa lureeranga kameechi khukhwama mu litiisi lia ngaaki.
Bayuda bataru barura enje khumwakaanila, baba omwimeelesi we lichipi, Eliakimu okhwa Hilikia omuandiki owe koti, Shebuna, no mukhulu owemeelelanga biandike, Yoa okhwa Asafu.
Rabushake ababoolela ali omwami omukali enyile khumanya nisio omwami Hesekia asuubilemo lukali.
Ayingiilila ali, “Ewe wibaasia oli kamakhuwa kanyala kabukula bubweyaangu bwe burana ne kamaani ke banamae? Naanu niye weyikina nio alekelesie ba Ashuru?
Oleyikinanga Misiri sikhuyeete, ne lilieneli lilinga khurumikhira sisele nga esiimbo kane khafunikhe mala khakhuune kumukhono. Omwami owa Misiri ali ario khu omundu yesi yesi omweyikina.”
Rabushake achiililila khuloma ali, “Namwe enywe mumboolela muli mulikho mweyikina Wele Omunyali Owa Bioosi, Wele wenywe? Aba abuundu wa Wele Omunyali Owa Bioosi e khusaayilao ne chialutare nicho Hesekia onaka, nga ne aboolela babaandu ba Yuda ne Yerusalemu khusaayila alutare ndala yong'ene.
Ese ndafukiilisiana nanywe mu lisina lio mwami. Ese ndamuelesia enywe chifarasi chielefu chibili mwaba ne munyala mwanyoola babaandu bakali abo bachitimia.
Enywe se muli kumusuumbu kumuboofu akhaba omwimeelesi Omuashuru omukeekhe tawe, ne kakhaba kario mweyikina Bamisiri khulwe banamae be kamakaari nende be chifarasi.
Enywe mwibaasia muli nebwaakala sibala sienywe ne khusibunia nekhali ne buyeeti bwa Wele Omunyali Owa Bioosi tawe ku? Wele Omunyali Owa Bioosi omwene amboolela ese khusiibwaakala ne khusibunia.”
Nio Eliakimu, Shebuna ne Yoa baboolela omwimeelesi omukhulu oyo bali, “Lomaloma Luaramaiki. Khulumanyile. Okhalomaloma Lueburania tawe, babaandu boosi bali khwisiisi barekereesie.”
Rabushake ali, “Enywe mwibaasia muli enywe no mwami mweng'ene nibo omwami wase andumirekho khumuboolela bibiindu bino bioosi? Se kario tawe, ese ndikho ndomaloma khu baandu babekhaale khu lisiisi bakhalie biibi biabwe ne khunywa kameenyi kabwe bulayi bwene busa nga enywe ne mukhakhole.”
Nio Rabushake chana oyo enyokha mala aloma mu mumilo kwe angaaki mu Lueburania ali, “Rekeeresia niko omwami owa Ashuru alikho amuboolela.
Alikho amukaambila enywe, mukhalekha Hesekia amubea tawe. Hesekia sanyala khumuonia enywe tawe.
Ne mukhamulekha amuombelesia khukhweyikina Wele Omunyali Owa Bioosi tawe. Enywe mukhebaasia muli Wele Omunyali Owa Bioosi alamuonia enywe namwe muli alakhiingilila banamae befwe be Baashuru khuula lukoba lwenywe tawe.
Mukharekeeresia ka Hesekia tawe! Omwami owa Ashuru alaka enywe murure enje we lukoba mala mwelekhuule. Enywe mulafukiililwa khulia chisabibu khukhwama khu misabibu kienywe ne chinduli khukhwama khu mirongooro kienywe ne khunywa kameechi khukhwama mu sebele chenywe,
khukhwola nga omwami namuuya amuyile mu sibala sili nga sisienywe sisiene niio kimikuunda kie kimisabibu kirusia endali kili, lundi engaanu eye khung'oona kimikaati.
Enywe mukhalekha Hesekia amusilwaasia mu khwibaasia muli Wele Omunyali Owa Bioosi alamuonia tawe, wele be chikholo chichiindi chosi chosi baoniakho bibala biabwe khukhwama khu mwami owa Ashuru ku?
Bali waena luno, wele be Bahamali, ne Aripadi? Wele ba Sefaribaimu bali waena. Alikhoo owaoniakho Samaria ku?
Asina niio yesi yesi khu wele be bibala bino bioosi aoniakho sibala siabwe khukhwama khu mwami wefwe? Nono sina silamukholanga enywe ne mwibaasia muli Wele Omunyali Owa Bioosi anyala aonia Yerusalemu?”
Babaandu basila busa chu bulayi bwene busa nga omwami Hesekia ababoolele khusila, se balomaloma likhuwa liosi liosi tawe.
Nio Eliakimu, Shebuna ne Yoa batabula chingubo chabwe mu bubeeleli mala bacha baboolela omwami niko Rabushake owa Ashuru aboolile.

Ao nao nga Omwami Hesekia aulila liboola liabwe, atabula chingubo chewe mu bubeeleli, efwara kamakunia mala acha mu Lukaangu lwa Wele Omunyali Owa Bioosi.
Aruma Eliakimu owimelelanga lichipi, Shebuna, omuandiki owe mu koti ne basaayi bakhulu khu mung'oosi Isaya okhwa Amosi. Boosi baba befwarire kamakunia.
Obuno nibwo burume nibwo abaruma babolele Isaya bali, “Luno eli endaalo eye kumunaanio khulikho khupa sibi mala khuli musoni. Efwe khuli nga omukhasi owirekekhe khusaala mala ali omutekhele lukali sanyala khusaala tawe.
Omwami owa Ashuru arumire Rabushake khukhoma Wele omenyile mindali. Lekha Wele Omunyali Owa Bioosi, Wele wowo aulile bukhomo buno mala apie sibi abo bamukhomile. Khwako saba Wele alinde babaandu befwe babaramayo.”
Nga Isaya ne anyoola burume bwo mwami Hesekia,
akabosiayo likhuwa lino: “Wele Omunyali Owa Bioosi akhuboolela ewe ali okhalekha Baashuru bakhuriikhirisia tawe, khulwe liboola liabwe bali ese se nyala namuonia tawe.
Wele Omunyali Owa Bioosi alakhola omwami owa Ashuru aulile ka bari, ne kalamukhola akobole mu sibala siewe, mala Wele Omunyali Owa Bioosi alamukhola eererwe ebweeneyo.”
Rabushake amanya ali omwami arurire Lakishi mala alikho akhupana ne lukoba lwa Libuna. Acha ebweeneyo khumureeba.
Likhuwa liolela Baashuru lili banamae ba Misiri, barangiriirwe no mwami Tirihaka owa Esopia, balikho becha khubebwaakala. Nga omwami owa Ashuru ne aulila lino, arumira omwami Hesekia,
owa Yuda ebarwa khumuboolela ali, “Wele niye ewe olikho osuubilamo akhuboolele ali ewe solakwa mu makhono kase tawe, ne ewe okhalekha omwenoyo akhubea tawe.
Ewe waulila niko omwami owa Ashuru akholanga khu sibala siosi siosi nisio akhalake khukhwonaka. Ewe wibaasia oli onyala webacha ku?
Bakuuka base babunia chingoba chimboofu cha Kosani, Aruni, ne Resefu, mala bera babaandu ba Beseteni babamenyanga mu Telasari ne se aliio mulala khu wele babwe owanyala khubaonia tawe.
Babaami be chingoba chimboofu cha Hamati, Aripadi, Sefaribaimu, Hena ne Iba bali wae?”
Omwami Hesekia abukula ebarwa khukhwama khu barumwa akisoma. Mala acha engila mu Lukaangu, ara ebarwa ebweeni wa Wele Omunyali Owa Bioosi,
mala asaba ali,
“Wele Omunyali Owa Bioosi, Wele owa Isiraeli, owekhala khu ndebe yowo eye bubwami, angaaki we bibuumbe bie chindaa, ewe weng'ene oli Wele, wamiianga khu bwami bwoosi bwe sibala. Ewe wabaang'ana sibala ne likulu.
Luno Wele Omunyali Owa Bioosi, khuulile efwe mala olole khu kalekholekhanga khwifwe. Rekeeresia koosi niko Senakeribu alikho aboola ke khukhukhoma ewe, Wele omenyile mindali.
Wele Omunyali Owa Bioosi, efwe fweesi khumanyile khuli babaami ba Ashuru babunia chikholo chingali bakhola bibala biabwe bianjukhwa,
ne khukhwosia bawele babwe, bakhaaba bawele tawe, ne kakhali bifwaani bie kimirongooro busa ne kamabaale bibiang'oonwa no mundu.
Luno Wele Omunyali Owa Bioosi, Wele wefwe, khuonie khukhwama khu Baashuru, nio chikholo che sibala sioosi chilamanya chili ewe weng'ene oli Wele.”
Nio Isaya okhwa Amosi aruma burume khu Omwami Hesekia ali, “Wele Omunyali Owa Bioosi owa Isiraeli aboola ali: Sikila wasabile khuloondekhana no mwami Senakeribu.
Wele Omunyali Owa Bioosi aboolile ali,
‘Lukoba lwa Yerusalemu lukhuchekheelela ewe Senakeribu,
ne khukhulekelesia.
Ewe wibaasia oli okhomilenge ne khuchekheelela nanu?
Ewe wabeele ne mbelekeu khwise, Omutakatifu Wele owa Isiraeli.
Ewe warumire bakholi bowo khukhwefumia ebweeni wase,
oli khulwe kamakaari ke liie waula bikulu bileeyi bia Lebanoni.
Wefumia oli ebweeneyo warema kimitarakwa kimileeyi ne sayipurasi kimilayi lukali,
mala oli wola mu musiru akari.
Wefumia oli wayaba chisebele mala wanywa kameechi mu bibala bikeni,
ne lundi oli banamae bowo baswalakilila luluuchi lwa Naili lwateenya.’
“Ewe sewaulilakho oli
ese narekekha lino lioosi khaale tawe?
Ne luno nalikholile.
Ese nakhuelesia ewe bunyali bwe khukaluukhasia chingoba chisire chibe kamaumbu.
Babaandu babamenyamo se baba ne kamaani tawe, baria ne khurangararwa.
Baaba nga bunyaasi mu mukuunda namwe enyoonyi echoanga khunju,
niyo luucho lubile lwe bukwe lwosiisie.
“Ne kakhali manyile buli siindu khwiwe,
nisio okhola nende niio ocha.
Namanya nga ewe ne wambiila.
Naboolelwa libiila lienelio ne lililola liowo elio,
ne ese luno ndakhukakia kumulobo mu lioolu ne ndekwe mukhanwa mwowo
mala ndakhubukula khukoboselie khu muyila nikwo wechelakho.”
Nio Isaya aboolela omwami Hesekia ali, “Esino sili simanyisio sie kakhekholekhe. Kumwiiko kuno ne kukwiicha mulangalisia busa biakhulia bie mundaa biong'ene ne mulia, ne kakhali kumwiiko kuloondakho mukhanyale khumiicha biakhulia bienywe mala mukese, lundi mubiaale kimisabibu mala mulie chisabibu.
Abo bali mu Yuda, babarama balimenya bulayi babe nga simelwa sisiekhisia kimili mwiloba mala siamanga kamatuunda.
Babaandu baliba mu Yerusalemu ne khu sikulu sia Sayuni balirama, sikila Wele Omunyali Owa Bioosi akhalake khukhola kano kakholekhe.
“Kano niko Wele Omunyali Owa Bioosi aboolile khu mwami owa Ashuru: ‘Salingila mu lukoba luno, namwe asilase akhaba luembo lulala lwong'ene tawe. Se baliio banamae be chingabo baliicha embi ne lukoba luboofu luno tawe, ne babaandu se balilima lukhwakhwa balubotookhelesie tawe.
Alikobolela khungila niyo echelakho, salingila mu lukoba luboofu luno tawe. Ese, Wele Omunyali Owa Bioosi nalomile.
Ndibabila lukoba luno ne khululiinda, khulwe samwene, sikila lisuubisia nilio nakhola ne Daudi omukholi wase.’ ”
Malaika owa Wele Omunyali Owa Bioosi acha mu kambi eya Baashuru mala eera banamae chielefu emia ndala samaniini na tano oli mabwibwi, endaalo eloondakho baba balambalile bafwiile!
Nio, Senakeribu omwami owa Ashuru arekukha, akobola e Ninefe.
Endaalo ndala nga aba ne alikho asaaya mu Lukaangu lwa Nisiroki wele wewe, basoleeli bewe babili, Atameleki ne Sharesa bamwiira ne chimbalu chabwe mala belukhila mu sibala sia Ararati. Omusoleeli mulala khu basoleeli bewe bali Esarihatoni amiia nga omwami owa Ashuru.

Mu ndaalo echo omwami Hesekia alwala enga khufwa. Omung'oosi Isaya okhwa Amosi acha khumubona, mala amuboolela ali, “Wele Omunyali Owa Bioosi aloma ali, ng'oona ke enju yowo, sikila olafwa solaona tawe.”
Nio Hesekia ayuukha alola siesiisi mala asaba Wele Omunyali Owa Bioosi ali,
“Wele Omunyali Owa Bioosi khebulila oli ese nakhukholeele ewe kimilimo mu busuubili ne buriaani bukali, mala buli lwosi ese nakhakilenge khukhola niko ewe wenya ese khole.” Mala alila lukali.
Nio Wele Omunyali Owa Bioosi aruma Isaya
akobole khu Hesekia mala amuboleele ali, “Ese Wele Omunyali Owa Bioosi, Wele owa kukaao Daudi nauliile lisaba liowo lundi naboone kamasika kowo, ndakhulekha omenye kimiiko kikiindi ekhumi na kiraano.
Ese ndakhuonia ewe ne lukoba luboofu lwa Yerusalemu luno khukhwama khu mwami owa Ashuru, mala ndachiililila khuliinda lukoba luboofu luno.”
Isaya aboolela omwami afuluke sifuluko sie chinduli, asire khu libiimba mala alaona.
Nio omwami Hesekia areeba Isaya ali, “Simanyisio sina sisiekesia sili ese khanyale khucha mu Lukaangu?”
Isaya akobosia ali, “Wele Omunyali Owa Bioosi alakhuelesia simanyisio khukhwekesia ali alakhola lilakiilisia liewe.
Khu sifwaani sie khukelekelakho bibiindu sisiombakhwa no mwami Ahasi, Wele Omunyali Owa Bioosi alakhola sisiniini sikobole enyuma bikele ekhumi, ne sisiniini siakobola enyuma bikele ekhumi.”
Hesekia naonile, aandika kumwenya kwe khufumia kuno,
nebaasia ndi mu ndaalo chindayi che bulamu
ndikho nja emakoombe,
se ndiba omulamu lundi tawe.
Naloma ndi se khabone Wele Omunyali Owa Bioosi tawe,
mu sibala sie balamu,
se khabonekho omundu lundi,
mu baandu be mu sibala tawe.
Niio emenyile asambuulwe arusiibweo khwise,
nga liiema lio mwaayi.
Nafumbile bulamu bwase nga omunabi,
Nebaasia ndi Wele akaamisie bulamu bwase.
Silo sioosi nalilila mu buchuuni,
oli etalang'i nelikho yimbepena bikuumba.
Nebaasia ndi Wele alikho akamia bulamu bwase.
Kumumilo kwase kwekala ne khu sibaala,
mala ese nalila busa nga liuusi.
Naluyilila chimoni khulwe khurangaara mwikulu
Omwami mbonie khukhwama mu butinyu buno.
Ese nyala naloma sina?
Wele Omunyali Owa Bioosi omwene akholile kano,
kumwoyo kwase kwabeleele se nyala nakona tawe.
Omwami ese ndamenya khulwowo weng'ene,
mbonie mala menye.
Bubeeleli bwase bulakaluukhana bwikele kumuleembe.
Ewe oonia bulamu bwase mu busiku bwoosi,
mbeele bumayaanu bwase bwoosi.
Se aliio omundu emakoombe onyala akhufumia ewe tawe,
Bafu se banyala beyikina mu busuubilifu bwowo tawe.
Balamu nibo bakhufumia ewe,
nga ese ne ndikho khufumia luno.
Bapaapa baboolelanga babaana babwe nga noli omusuubilwa.
Wele Omunyali Owa Bioosi, ewe wamboniisie
khulapa kamatuungu mala khwimbe efuma yowo,
khwimbe efuma mu Lukaangu lwowo ne khusiili balamu.

Mu siise esio, omwami owa Babiloni Merodaki-baladani okhwa Baladani aulila bali omwami Hesekia abeele omulwale, nio amurumira ebarwa ne siianwa.
Hesekia akanila barumwa mala abekesia buiinda bwewe, efwesa, ne sahabu, biiunya bulayi bie khura mu biakhulia kamafura kaunya bulayi, ne bibioki bie banamae bewe bioosi se siabao sisiindu mu libiikhilo namwe abuundu osi osi mu bwami bwewe nisio akhabekesia tawe.
Nio omung'oosi Isaya acha khu mwami Hesekia mala amureeba ali, “Babaandu bano bamile waena, ne bakhubooleele siina?”
Hesekia akobosia ali, “Bamile mu sibala sie aleeyi lukali, sia Babiloni.”
Babone sina mu lichipi liowo? Akobosia ali, “Babone buli siindu. Se siliio sisiindu mu libiikhilo nisio khabekeesie tawe.”
Nio Isaya aboolela Omwami ali, “Wele Omunyali Owa Bioosi aboola ali
siise silikho sicha nisio buli sisiindu mu lichipi, buli siindu nisio bakukaao babiikha khukhwola khu ndaalo yino, silibukulwa siyilwe e Babiloni. Se siliio silirama tawe.
Balala khu be lisaaye liowo liliene balibukulwa bayilwe aleeyi mala babalate babe bachili khulwe khukhola kimilimo mu lichipi lio mwami owa Babiloni.”
Nga omwami Hesekia ne aulila kano akanakana ali kumuleembe ne buliindi bilibao mu siise sie bulamu bwewe, nio akobosia ali, “Burume nibwo wama khumboolela khukhwama khu Wele Omunyali Owa Bioosi buli bulayi.”

Wele wefwe aloma ali,
“Olelesia babaandu base baolelelesie!
Andalasia babaandu ba Yerusalemu.
Baboolele oli ‘bachuunisibwe khu siise sileeyi,
ne luno bumayaanu bwabwe bwabelelwe.
Ese nabaukuumile mu bwichufu khulwe bumayaanu bwabwe bwoosi.’ ”
“Rekekhera Wele Omunyali Owa Bioosi engila mu sichiimi!
Berera Wele wefwe engila mu siangalaamwe.
Yichusia buli litooma,
sikulu ne chingulu bilayaasibwa,
ne sibala siialafu silimiliisibwa.
Ne luyali lwa Wele Omunyali Owa Bioosi lulibonekha,
ne babaandu boosi bakhalubone
Wele Omunyali Owa Bioosi omwene asuubisia.”
ne ese nakobosia ndi ndangilila siina.
Babaandu boosi bali busa nga bunyaasi,
lundi bulayi bwabwe buli busa nga bimuli bie mundaa.
Bunyaasi buniala, ne bimuli bikhukhumukha,
nga kumuuya kwa Wele Omunyali Owa Bioosi ne kubibirakho,
ng'ali babaandu bali bunyaasi.
Bunyaasi buniala, bimuli bikhukhumukha,
ne likhuwa lia Wele wefwe lili lia mindali na mindali.
Yerusalemu cha khu sikulu angaaki, mala olangilile elomo endayi,
langilila ne kumumilo kumuboofu,
langilila chilomo chindayi.
Lomaloma okharia tawe.
Boolela chingoba cha Yuda oli Wele wenywe alikho echa!
alikho areera babaandu nibo aonia.
alibuusia kamameeme alala mala akameeme mu makhono mwewe,
mu khweoya alirangirira kanuunia.
Aliio omundu onyala akela enyanja mu fuusi,
namwe akela likulu ne kamakhono kewe ku?
Aliio omundu onyala asuta liloba lie khu sibala mu sikoombe,
namwe onyala akela bikulu ne chingulu mu sikelo siewe ku?
Naanu onyala amwekisia namwe amukaambila?
Wele areeba naanu limanya ne bukesi,
ne naanu owamweyikia engila eye buluungi,
ne naanu owamweyikia bukesi,
khu mwekesia engila eye liiulila.
Khu Wele Omunyali Owa Bioosi chikholo se chili siindu tawe,
se chikhila lime lie kameechi tawe,
bibala bie aleeyi bibiakarwa ne kameechi bili busa bibiaangu nga lutamuusi.
Chisaang'i choosi chili mu musiru kwa Lebanoni
se cholaana khuaana embosio khu Wele wefwe tawe,
ne kimirongooro kiakwo kili mikeekhe lukali khubwana kumulilo.
Chikholo choosi se chili siindu khu niye tawe.
Lundi se chibalikhakho nga siindu tawe.
Onyala wamwinoosia oli ali nga sina?
Se ali nga sifwaani nisio babaandu bakhola tawe,
nisio babasi babakhangakho esahabu mala basimikha khu musiingi kwe fwesa tawe.
Omundu okhanyala bukusi bwe fwesa namwe esahabu tawe,
aroboranga kumurongooro kukhabola tawe.
Ayimanga omubeechi oomanyile lukali khubeecha sifwaani siikhatengaala tawe.
Enywe se mumanyile tawe?
Enywe se mwaboolelwa khaale tawe ku?
Se mwaulila nga sibala ne siarakikha tawe ku?
Liang'oonwa ne naye owikhalanga khu ndebe yewe eye bubwami angaaki we liloba,
ne babaandu asi babonekha busa nga kamatete.
Abalaaya likulu liewe busa bulayi bwene busa nga liiema lie khumenyamo.
Ekhisianga babaami be kamaani,
mala ababoombia baba sisiindu busa.
Bali nga bimelwa bitoro bimela bulayi bwene nga bisiili khuromba.
Nga Wele Omunyali Owa Bioosi naruma ekhuungu, bioma busa khangu,
mala biuchibwa nga chikhanja.
Wele omutakatifu anyala walekhaasibwa khu naanu?
Aliio omundu yesi yesi nga niye ku?
Lola mungaaki owabaang'ana ching'enieesi nicho olikho obona chino nanu?
Oyo ochirusianga enje nga banamae amanyile chili chinga.
Mala alanganga buli ndala lisina!
Bunyali bwewe buli bukali, lukali seliio ndala khu nicho ekhaliio tawe!
Siina nono Isiraeli ne welung'unya,
oli Wele Omunyali Owa Bioosi se wamanyile butinyu bwowo tawe,
namwe se akhuliinda noumiia mu kakhali ka ng'ali?
Ewe somanyile namwe se waulilakho tawe?
Wele Omunyali Owa Bioosi ali Wele owa mindali?
Abaang'ana sibala sioosi. Saluanga, namwe saluilila tawe,
se aliio mundu omanyanga kamebaasio kewe tawe.
Aechanga abo bali batekhele kamaani,
nabo bakhali ne kamaani tawe abatinyilisianga.
Akhaba abo bali baele balalua lundi baluilile,
ne baele be siseecha balaochama.
Ne kahali abo babasuubila mu Wele Omunyali Owa Bioosi khulwe buyeeti,
balinyoola kamaani kamaya ne balinina ne chindaa nga chifuruusi,
bakhatima se balilua tawe
balikeenda ne se balua tawe.

Wele aloma ali,
“Enywe bibala bie aleeyi, sila busa mala mundekeresie,
Yirekekha khuboola kakenywe mu siina,
mulaba ne bubweyaangu bwenywe bwe khulomaloma.
Khakhwiche alala khukhalake nanu oli ng'ali.
Naanu owareera omuuli khukhwama ebukwe,
mala wamukhola omukhili buli abuundu niio acha?
Naanu omuechanga bukhili khu baami ne khu kholo?
Abeera baba nga lipukhuulu.
Buembo bwewe bubasalanisia nga likhuuchi ebweeni we khuungu.
Abaloondangakho nabatimania mala akeenda mu bulekhuule,
atima lukali oli okhetiila asi tawe.
Naanu owakhola kano kakholekha?
Naanu owebaasia mala wabisia kakabira?
Ese, Wele Omunyali Owa Bioosi nabao mu khurakikha,
lundi ndibao ematabusia.
“Babaandu be bibala bie aleeyi baboone niko ese kholile,
bariire ne khurenga.
Nio boosi bebuusia alala ne khukhwicha.
Buli mulala atinyilisia owasie ne aloma ali,
‘Yaya, luma kumwoyo.’
Omubeechi aboolela omubasi ali, ‘Wakholile bulayi!’
Omundu oupilila sifwaani,
atinyilisia oyo osiikhomamo kimisimari.
Baloma bali, wosielele bulayi,
bakhoma sifwaani ne kimisumari.
Enywe muli babaandu base nibo ese narobora,
be sikuka sia Aburahamu omusaale wase.
Ese nakhureera khukhwama khu ndulo khwe sibala,
Ese nakhulaanga khukhwama aleeyi,
mala nakhuboolela ndi, ‘Ewe oli omukholi wase.’ Se nakhuloba tawe, ne kakhali nakhurobora.
Okharia tawe, ese ndi ne nawe!
Ese ndi Wele wowo siosi siosi siikhakhuriikhirisia tawe!
Ese ndakhukhola obe owe kamaani mala khuyeete.
Ese ndakhuliinda ne khukhuonia.
“Abo babakhuambila lirima,
balaambwa chisoni che khukhilwa.
Abo balomana ne nawe balafwa.
Ne se balaba khu sibala tawe.
Khubeela ndi Wele Omunyali Owa Bioosi, Wele wowo,
nakhutiila kumukhono kumuseecha,
ese khutinyilisia ewe ne khukhuboolela ndi,
‘Okharia tawe, ese ndakhuyeeta.’ ”
Wele Omunyali Owa Bioosi aboola ali,
“Oli mutiiti lundi omutekhele ewe Isiraeli,
okharia tawe, ese ndakhuyeeta.
Ese Wele Omutakatifu owa Isiraeli ese niye okhuonianga.
Ese ndakhukhola ewe obe nga kumwiini kuula,
kulikho bikundula biya bibioki bie bibia,
oliiula bikulu mala obionake,
chingulu chilabulungukha chibe lipukhuulu.
Olichitamuusia mu mbeo luucho lulicha nacho,
lundi chilisalanisibwa ne mbembeesi.
Nono ewe olisangaala sikila ese ndi Wele wowo,
olifumia ese Wele Omutakatifu owa Isiraeli.
“Nga babaandu base bakhenyalila tawe
balienya kameechi mala bakhilwe khukanyoola,
mala emumilo wabwe yoome khulwe bulesia,
ese Wele Omunyali Owa Bioosi ndikobosia lisaba liabwe,
Ese Wele owa Isiraeli se ndibanjukha tawe.
Ndakhola chinjichi chakukhe mu ngulu bitalalie,
ne chisebele chibe mu matooma.
Ese ndakaluukhasia sisiangalaamwe sikele kamatiisi ke kameechi,
ne sibala sisioomu siekele chisebele.
Ndakhola kimitarakwa kimele mu siangalaamwe,
ne kimikunga, bimuli ne kimiseituni.
Kimisiru kilakhula mu sibala sie sitalalie,
kimisiru kia banasi, kimifunje ne Saipurasi.
Nio babaandu balibona kano,
mala balimanya bali ese Wele Omunyali Owa Bioosi okholile.
Baliicha bamanye bali Wele Omutakatifu,
owa Isiraeli niye okholile kano kekholekha.”
Wele Omunyali Owa Bioosi, oli Omwami owa Isiraeli aboola ali,
“Enywe bawele be chikholo boola niko muli nako,
reera liyingana nilio muli nalio!
Khemwiche ano mala mung'oole kakhekholekhe,
nio oli kakholekha khumanye.
Khuboolele ke chindaalo chichabira,
mala mukhuboolele sifuno siako.
Khemukhuboolele kacha khubao,
nio khumanye khuli enywe muli bawele!
Khemukhole sisiindu silayi namwe reera busiku,
khemukhukhole khuambwe buuri ne khuterema.
Enywe nende niko mukhola koosi se sili siindu tawe,
abo bamusaayanga enywe balaba basinya!
“Ese naroboore omundu owamenya ebukwe,
khamureere ebwaakale khukhwama ebunaswa,
aswalakilile babaami nga kamatosi,
nga omubuumbi naniasia liloba.
Naanu khwinywe owang'oola ali kano kalikholekha,
nio khuboole khuli waboola kang'ali?
Se aliio na mulala khwinywe owaboola likhuwa lirio tawe,
se aliio omundu owaulila ewe noboola siindu sirio tawe!
Ese Wele Omunyali Owa Bioosi naba owe khunyoa khuboolela Sayuni chilomo chino.
Ese naruma omurumwa e Yerusalemu khuboola ali,
‘Babaandu bowo balikho becha engo ne lomo endayi.’
Nga ne naloleelesia mu bawele,
se abao owaba nende sie khuboola tawe,
se abao namulala owanyala khukobosia kamareeba niko ese nareeba tawe.
Bawele bano boosi se bali ne bukhala tawe,
se banyala bakhola sisiindu siosi siosi tawe,
bifwaani bino bili bitekhele lundi se bili ne bunyali tawe.”

“Oyuno ali omukholi wase niye ese naramo kamaani,
niye ese narobora lundi niye sangaalilanga.
Ese namwichusia roho wase,
mala akhareere bung'ali khu buli ekholo.
Saliyokela namwe alomalome lukali tawe,
namwe kumumilo kwewe kuuliilikhane khu ngila che lukoba tawe.
Salifunaka liteeka liliefumba,
namwe asimie etaa emwemwenda tawe.
Alireera bung'ali bwa mindali khu baandu boosi.
Salifwa kumwoyo namwe eendekhelele tawe,
alireera bung'ali khu sibala.
Bibala bie aleeyi bialindiilila,
ne silukuluku kamekisio kewe.”
ang'oona sibala nende buli siindu silimo,
aana bulamu ne kumuya khu baandu boosi.
Ne luno Wele Omunyali Owa Bioosi aboola khu mukholi wewe ali,
khubona oli bung'ali bukholwa khu sibala.
Khubirira mwiwe ese khakhole endakaano ne babaandu boosi.
Khubirira mwiwe ese khareere buwaanga khu kholo choosi.
Ewe okhekule chimoni che babofu,
mala olekhuule abo baali mu siboe sie sisiilima.
“Ese seng'ene ndi Wele Omunyali Owa Bioosi, Wele wowo.
Se aliio wele okundi onyala akabana ne nase luyali tawe,
se ndilekha bifwaani bikabane efuma yase tawe.
Bibiindu nibio nang'oola luno biabeele ng'ali.
Luno ndamuboolela enywe ke bibiindu bikhamanyikhaane,
ne bikhekholekha tawe.”
Yimbila Wele Omunyali Owa Bioosi kumwenya kumuya,
yimba efuma yewe sibala sioosi!
Khemumufumie niye enywe mweesi mu keendela mu meeli,
khemumufumie niye bibuumbe bioosi bie mu nyanja.
Yimba enywe muli mu bibala bie aleeyi ne nabo boosi bamenyileyo!
Lekha sisiangalaamwe ne chingoba chasio chifumie Wele,
lekha babaandu be birekere bia Kedari bamufumie!
Lekha abo bamenyile mu lukoba luboofu lwa Sela bembe khulwe liliekhoya,
ne bali khu ndeleelwa che bikulu!
Lekha baane luyali khu Wele Omunyali Owa Bioosi,
mala bafumisilie omwami mu bibala bie aleeyi.
Omwami aruranga akhupana nga naitiriani,
erekekhe lundi ali ne silukuluku sie liie,
apa lulwang'a lwe liie ne khukhweyasa,
ekesia kamaani khu basiku bewe.
Wele aboola ali,
“Khulwe siise sileeyi ese nasila busa,
se nakobosia babaandu base tawe,
ne siise sie khumuyeeta siolile,
ndalila nga omukhasi olumwa.
Ndonaka chingulu ne bikulu,
ne khukhwomia bunyaasi ne kimirongooro.
Ndakaluukhasia kamatooma ke kameechi kekele bibiangalaamwe,
ne khutenyisia kamatiisi ke kameechi.
“Ndarangirira babaandu base babofu,
khu ngila nicho bakhabirirakho tawe.
Ndakaluukhasia sisiilima siabwe sikele buwaanga,
mala khole sibala siialafu similiye ebweeni wabwe.
Kano kali kamasuubisia kase,
mala ndakakhola se ndalekha tawe.
Boosi basuubila mu bifwaani,
balaanga bifwaani bali wele babwe,
balichangalaala ne khuambwa chisoni.”
“Wele Omunyali Owa Bioosi aboola ali,
Enywe bamiinyi rekeeresia!
Enywe muli babofu, loleelela!
Aliio omundu yesi yesi oli omubofu lukali khukhila omukholi wase,
namwe omumiinyi lukali khukhila omurumwa niye ese naruma ku?
Isiraeli enywe mwabona kamakali, ne kaba siina khwinywe?
Enywe muli ne kamaru ke khuulila ne siina nisio enywe ng'ali mwaulila?”
Wele Omunyali Owa Bioosi ali Wele owe silukuluku sie khuonia,
nio afumia kamalaka kewe ne kamekisio,
mala enya babaandu bewe bakae lukoosi.
Ne kakhali babaandu bewe bayaayilwe,
bakhomekhelwe mu biboe bie sisiilima,
mala babakisile mu siboe.
Banuulwa ne khuyaaywa,
ne se baba no mundu obaabina abaonia tawe.
Alikhoo khwinywe olarekeeresia kano ku?
Khukhwama luno khuchiililila enywe mularekeeresia kano ku?
Naanu owaana Isiraeli baandu bayaaya?
Ali Wele Omunyali Owa Bioosi omwene niye Isiraeli akholela bumayaanu.
Se khwamenya nga niye ne enya efwe khumenye tawe,
namwe se khwaria kamalaka niko niye akhuelesia efwe tawe.
Nio akhukhola efwe khwaulila kamaani ke lirima liewe,
ne khunyaasibwa ne burafu bwe liie.
Nga kumulilo, lirima liewe liosia mu Isiraeli mwoosi,
ne efwe se khwamanya sisiaba ne silikho siikholekha tawe,
efwe se khweyikakho siindu siosi siosi tawe.

Isiraeli, Wele Omunyali Owa Bioosi owamubuumba enywe aboola ali,
“Mukharia tawe, ese ndamuonia.
Ese khamulange lisina enywe muli babase.
Akhaba ne mubira mu lusiba lwe kameechi ese ndaba ne nanywe,
butinyu bwenywe se bulamuminya tawe,
mwakhamwaatwa mu mulilo se mulaya tawe,
kamakhako kamaandalafu kakeecha se kalamunyala tawe.
Sikila ese ndi Wele Omunyali Owa Bioosi, Wele wenywe, Wele Omutakatifu owa Isiraeli omuonianga enywe.
Ese ndakhola Misiri amulekhuule enywe,
akhaba Esopia ne Seba.
Ndalekha chikholo chichiindi khumuonia enywe,
sikila enywe muli be bukhala khwise,
ne sikila ese namusiima enywe lundi muechanga lukoosi.
Mukharia tawe, ese ndi ne nanywe,
ndarera babaandu benywe engo,
khukhwama ebukwe ne mumbo aleeyi lukali.
Ndaboolela be bunaswa khubalekhuula bache,
nende be siafubo bakhabakhayilakho tawe.
Lekha babaandu base bakobole,
khukhwama mu bibala bie aleeyi,
khukhwama buli lubeka lwe sibala.
Bali babaandu base samwene nibo nabuumba
bambelesie ese luyali.”
Wele aboola ali,
“Laanga babaandu base beche mu siina.
Bali ne chimoni ne se babona tawe,
bali ne kamaru ne se baulila tawe.
Lekha chikholo chiche alala,
ne lekha chikholo chibuusiane,
Naanu onyala ang'oola ke chindaalo chichiicha,
ne khukhwekesia kakabira?
Lekha barere buloli bwabwe khukhwekesia bung'ali,
ne lekha baulile mala baboole bali kali kang'ali.
Enywe baandu ba Isiraeli muli baloli base,
ese namurobora enywe mube bakholi base,
nio enywe mumanye ne khukhusuubila ne khumanya muli niise oliio.
Se aliio Wele okundi owabao namwe olicha khubao tawe.
“Ese seng'ene niye Wele Omunyali Owa Bioosi,
seng'ene onyala namuonia enywe.
Ese nang'oola kacha khukhwekholekha,
mala necha namuyeeta.
Se aliio wele okundi owakholakho kano tawe,
enywe muli baloli base.
Ese ndi Wele lundi ndiba busa ndio buli lwosi.
Se aliio omundu na mulala onyala aonia khukhwama mu bunyali bwase tawe,
se aliio onyala akaluukhasia niko ese khola tawe.”
Wele Omutakatifu owa Isiraeli Wele Omunyali Owa Bioosi omuonianga enywe aboola ali,
“Khumuonia enywe ese kharume banamae bapane ne Babiloni,
khafuniakake bilibwa bie lukoba luboofu,
ne khukhwekhoya khwe babaandu balwo khulakaluukhana khwikele bililo.
Ese ndi Wele Omunyali Owa Bioosi, Wele wowo omutakatifu,
Isiraeli ese namubumba enywe mala ndi Omwami wenywe.”
Khaale Wele Omunyali Owa Bioosi ang'oona engila yabira mu nyanja,
engila yabira mu meechi kamakali.
Arangirira banamae be kamaani lukali bacha mu libuna,
banamae be kamakaari ke liie ne chifarasi.
Bakwa ne se balinyokha tawe,
barusibwao nga limuusi khu lutaambi luburukha.
Ne Wele Omunyali Owa Bioosi aboola ali,
“Okhakhebulila kamakhale ako,
namwe wamenya mu khukebaasia tawe.
Lola nja khukhola sisiindu siiya,
ne siekholekhe khale, munyala mwasibona?
Ese ndang'oona engila mu sichiimi,
mala ebweeneyo muelesie enywe chinjichi.
Chakhaba chisolo ne chisaang'i che mundaa chilamba lukoosi,
chingipwe ne chinyefwe chilafumia nga ndakhola chinjichi chibe mu siangalaamwe,
khuana kameechi khu baandu base barobore.
Bali babaandu nibo samwene nebumbila,
balimba ese efuma.”
Wele Omunyali Owa Bioosi aboola ali,
“Ne enywe Isiraeli mwalua ne nase,
enywe se mwasaaya ese tawe.
Enywe se mwandeerera ese biturwa bie kamakheese ke mbosio ke khukhwosia tawe,
namwe enywe se mwangoosia ese ne liiosio lienywe tawe.
Ese senamutiuukha busiro khulwe khumubanja biturwa tawe,
namwe ese senamuluya enywe khulwe khukhureeba bimuli biiunya kumuya kumulayi tawe.
Enywe se mwangulila ese biiunya kumuya kumulayi,
namwe se mwanjikusia kumwoyo ne kiminawa kie bibiaayo bienywe tawe.
Nekhali enywe mwandiukha ese busiro bwe bumayaanu bwenywe,
mwanduyilisia ne kamabi niko mwakhola.
Ne khali ese ndi Wele obeelanga bumayaanu bwenywe mala ese khola kano sikila ndi Wele,
namubeleele bumayaanu bwenywe.
Khekhuche mu siina, boola liliikiicha lienywe.
Boola kakenywe kakekesia kali enywe muli mu bung'ali.
Bakuukawenywe bataayi bakhola bumayaanu,
barangirisi benywe bakholela ese bumayaanu
ne babaami benywe banyaalutia enju yase endakatifu.
Nio ese nareera libuna khu Isiraeli,
nalekha babaandu base samwene baambwe chisoni.”

Wele Omunyali Owa Bioosi aboola ali,
“Isiraeli omukholi wase luno rekeeresia,
babaandu base barobore be lisaaye lia Yakobo.
Ese ndi Wele Omunyali Owa Bioosi owababuumba enywe khukhwama khu siise nisio mwasalilwakho,
ese namuyeetanga mukharia tawe, enywe muli bakholi base,
babaandu base barobore, nibo ese nasiima.
“Ese khaane kameechi khu sibala sie bulesia,
mala khole chinjichi chibisie khu sibala sisioomu para.
Ese ndaana Roho wase khu baana bowo,
ne chikhabi chase khu lisaaye liowo.
Balanera busa nga bunyaasi buchukhiililwanga kameechi,
nga kimierebi kie khuluuchi.
“Buli mulala babaandu baliboola bali,
‘Ese ndi owa Wele Omunyali Owa Bioosi.’
Balecha bambaane ne babaandu ba Isiraeli.
Buli mulala alaandika lisina lia Wele Omunyali Owa Bioosi khu mukhono kwewe,
mala elaanga omwene ali, ali mulala khu baandu ba Wele.”
Wele Omunyali Owa Bioosi aboola kano:
“Ese ndi Wele seng'ene owe khunyoa lundi omumaliilisi,
se aliio Wele okundi tawe ne khali ese seng'ene.
Aliio omundu yesi yesi abeele onyala akhola niko ese nakhola kano ku?
Naanu abeele onyala ang'oola koosi kakeecha khwekholekha,
khukhwama e khurakikha khukhwola khu siakamo sie siise?
Mukharia namwe mukhesiindukha baandu base tawe,
mumanyile muli khukhwama khu biise bie khaale khukhwola luno,
ese nang'oola koosi kakhekholekhe ne enywe muli baloli base.
Alikhoo wele okundi yesi yesi?
Aliio wele owe bunyali niye ese khaulilakho ku?”
Abo boosi bang'oonanga bifwaani bali busa bukhalamo tawe, ne bawele nibo bakusia bukusi bwe angaaki se bali ne buyeeti tawe. Abo basaayanga bawele bano bali babofu ne se bamanyile siindu tawe, mala baliambwa chisoni.
Se buli bulayi khung'oona sifwaani sie sibia ne khusisaaya nga wele tawe.
Buli mundu osisaayanga aliambwa chisoni. Babaandu bang'oonanga bifwaani bali babaandu busa, se balikho ne sisiindu sisiindi tawe. Khebeche babaoche mu siina, balaba bari lukali mala baambwe chisoni.
Omubasi abukulanga sitonyi sie sichuuma mala asiiuchila mu mulilo ne kumukuba, asiiranya ne kumukhono kwewe kwe kamaani kusuta enyundo khubasa bichuuma nga ne enya. Nga nabasa aulila enjala, bulesia ne siiluo.
Omubeechi akela kumurongooro, akela sifwaani ne lilianda mala abeecha ne mbechelo yewe mala asikhola sifwaani sio mundu, sifwaani sio mundu sie lukoondo lulayi, sie khura munju yewe.
Arema kimitarakwa, kimikhoonge namwe sayipurasi khukhwama mu musiru. Abiaala kumukhoonge ne khuliinda efula ekhusie.
Omundu arumikhirakho kumurongooro lubeka nga chiikhu ne lubeka khulwe khung'oonamo sifwaani. Ne sisiinja sisiindi abwana kumulilo ora mala apa kimikaati, ne lubeka luluundi ang'oonamo wele mala amusaaya.
Abwana kumulilo ne chiikhu osia chinyama alia mala ekura, ora kumulilo mala aboola ali, kuli kumulilo kumulayi lundi kwe luluuya.
Ne lukhu luramire abechakho sifwaani, mala asisikamila ne khusisaaya. Asisabanga naboola ali, “Ewe oli wele wase mbonie!”
Babaandu nga abo bario bali basilu lukali khumanya nisio bakhola tawe. Bafunyikhililanga chimoni ne kamebaasio kabwe khu bung'ali.
Omukholi we bifwaani se ali ne limanya namwe bukesi bwe khuboola ali, “Chiikhu chindala nosiisie, nakhupila kimikaati khu manda, nosielakho enyama nalia. Ne lukhu lulwarama nabechakho sifwaani. Ese niyooyu ano ninamila sitonyi sie lukhu.”
Akhomba likokhe, chinganakani chisilu chimutiimia, se anyala eonia namwe aloma ali nisio ndilile kumukhono kumuseecha kuno se buli bubeeyi tawe ku?
Wele Omunyali Owa Bioosi aboola ali,
“Isiraeli khebulila lino, khebulila muli enywe muli bakholi base,
Ese namubumba enywe mube bakholi base,
mala se ndimwibilila tawe.
Ese narusiisieo bumayaanu bwenywe nga lileesi khemungobolele,
ese niise omuonianga enywe.”
Likulu yimba, sikila Wele Omunyali Owa Bioosi akholile kano,
Muli asi we sibala lukali yimba.
Ee bikulu, rakikha khukhwimba,
Ee musiru na buli murongooro kuulimo!
Sikila Wele Omunyali Owa Bioosi aonisie Yakobo,
ne alaelesibwa luyali mu Isiraeli.
Wele Omunyali Owa Bioosi omuonia wenywe owamubuumba khukhwama munda mwa mawenywe aloma ali,
Ese niise Wele Omunyali Owa Bioosi owabuumba bibiindu bioosi,
Ese seng'ene owakololosia likulu,
nga ese ne nabuumba sibala naanu owaba nase?
nonakaka bung'oosi bwe bamenieelesi ching'enieesi.
Ese ndoba kamakhuwa ke bakesi,
mala nekesia bukesi bwabwe khuba busilu.
Ne kakhali nga omukholi wase nang'oola,
nga ese nenduma omurumwa wase khufunula kamarekekha kase,
khola kamarekekha ako ne bung'oosi obwo khuba bwa ng'ali.
Ese mboolela Yerusalemu ndi babaandu bakhamenyemo lundi,
ne chingoba cha Yuda ndi chikhombakhwe lundi.
Chingoba echo chikheeme khukhwama mu maumbu.
Ne likhuwa lie lilaka liase,
ndenyisia enyanja emboofu.
“Ewe niwe oliamiia nga abele ese ne namiia,
okhakhole niko nenya okhole,
okharusie lilaka mala Yerusalemu lwombakhwe lundi,
kumusiingi kwe Lukaangu kwombakhwe.”

Wele Omunyali Owa Bioosi aroboore Sairasi khuba omwami!
Amuroboore khuula chikholo,
amuruma khunuula babaami bunyali bwabwe,
Wele Omunyali Owa Bioosi akhamwikulile bilibwa bie chingoba chimboofu,
Wele Omunyali Owa Bioosi aboolela Sairasi ali,
“Ese samwene ndakhurekekhera engila khuyasilie bikulu ne chingulu,
ndafunaka bilibwa bie kumukasa,
mala ndusieo chinjeko che bichuuma.
Ese ndakhuelesia ewe kamabiikhilo kakekisa mu siilima ne kaali abuundu aekisa,
nio ewe olamanya oli ese niise Wele Omunyali Owa Bioosi,
mala Wele owa Isiraeli akhulangile lisina.
Nakhurobora ewe oyeete omukholi wase Isiraeli babaandu nibo ese narobora.
Ese nakhuelesia ewe lukoosi lukali,
akhaba ewe nokhamanyile ese tawe.
“Ese ndi Wele Omunyali Owa Bioosi se aliio wele okundi tawe,
ese khakhuelesie kamaani niko wenya,
akhaba ewe ne okhaamanyile ese tawe.
Ese ndikho khola kano nio buli mundu khukhwama ebukwe we sibala
khukhwola mumbo amanye ali,
ese niise Wele Omunyali Owa Bioosi,
ne se aliio wele okundi tawe.
Ese mbaang'ana bioombi buwaanga ne sisiilima,
nderanga bioombi chikhabi ne busiku.
Ese, Wele Omunyali Owa Bioosi okholanga bibiindu bino bioosi.
Ese kharume bukhili khukhwama mungaaki nga efula,
sibala sikhabwakanile,
mala sikhamulikhe bulekhuule ne bung'ali,
Ese Wele Omunyali Owa Bioosi ndakhola lino likholekhe.”
enyuungu eli busa nga chichiindi choosi?
Liloba linyala liareeba omubumbi lili olikho okhola sina?
Enyuungu enyala yelung'unya eli omubumbi wayo se ali ne bukesi tawe?
Aliio omundu yesi yesi onyala anyindaala areeba basaasi bewe ali,
“Sikila siina ne mwasaala muri?”
Wele Omunyali Owa Bioosi, Wele Omutakatifu owa Isiraeli,
oyo ong'oonanga ke chindaalo chichiicha aboola ali,
“Ewe soli ne bung'ali khukhundeeba ese ke babaana base tawe,
namwe khukhumboolela niko ese khoyela khukhola!
Ese niise owabaang'ana sibala mala nabuumba babaandu bamenyemo.
Khulwe bunyali bwase nabalaya likulu,
nimeelelanga enyanga, kumwesi ne ching'enieesi.
Wele Omunyali Owa Bioosi aboola ali,
Ese samwene owamuruma Sairasi khukhola sikholwa,
khukhola sifuno siase sibe sia ng'ali ne khukololosia bibiindu.
Ndaluungisia buli ngila niyo abirirakho.
Aliombakha lundi lukoba lwase lwa Yerusalemu,
mala alekhuule babaandu be mu mbaambe,
se aliio omundu owamukula namwe owamuonga khukhola kano tawe.”
Wele Omunyali Owa Bioosi aboolela Isiraeli ali,
“Kimiaandu kia Misiri ne Esopia kikienywe,
ne babaandu baleeyi be Seba balaba nasioobi benywe,
balamuloondakho ne baboyilwe khu minyololo,
Balamusikamila enywe mala beyame baboole bali,
‘Wele ali ne nanywe, niye yeng'ene oli Wele.
Wele owa Isiraeli, oonianga babaandu bewe,
ali Wele owekukhuulila omwene.
Abo boosi bang'oonanga bifwaani,
boosi baliambwa chisoni,
boosi balichangalaala.
Ne kakhali Isiraeli mwaonisiibwe ne Wele Omunyali Owa Bioosi,
ne bukhili bwa Isiraeli bulibaao buli lwosi,
babaandu ba Isiraeli se balichangalaala tawe.’ ”
Wele Omunyali Owa Bioosi owabaang'ana likulu niye oli Wele.
Abaang'ana sibala ne khusing'oona,
Asiikhola siaba siiandalafu lundi siyindila,
se asiikhola siaba busa tawe,
ne kakhali aramo babaandu bamenyemo.
Niye oboola ali,
“Ese ndi Wele Omunyali Owa Bioosi ne se aliio wele okundi tawe.
Ese se nalomaloma mu bwikisi tawe namwe nakisa sifuno siase tawe.
Ese senenya babaandu ba Isiraeli bambiime aali busa tawe.
Ese ndi Wele Omunyali Owa Bioosi mala ndoma bung'ali lundi khola liili liluungi limanyikha.”
Wele Omunyali Owa Bioosi aboola ali,
“Khemwiche alala, babaandu be chikholo,
boosi babarama mu likwa lie bubwami,
khemwiche mu siina mureebwe.
Babaandu babeene ba bebakala ne bifwaani biabwe bie kimirongooro,
mala basaba bawele bakhanyala khubaonia tawe,
babaandu bano se bamanyile sisiindu siosi siosi tawe!
Khemwiche muboole kakenywe mu siina,
lekha be kumusaango bareebane babeene khu beene.
Naanu owang'oola khaale kakhekholekhe?
Se naba ese, Wele Omunyali Owa Bioosi oonianga babaandu bewe ta ku?
Se aliio wele okundi tawe.
“Ngobolele luno mala muonisibwe,
babaandu mu sibala sioosi!
Ese niise Wele seng'ene se aliio okundi tawe.
ese samwene nasuubisia khu koosi nga samwene ne ndi.
Buli mundu alecha asikame ebweeni wase,
mala echube khuba omusuubilwa khwise.
“Bakhaboole bali khubirira mwise seng'ene,
bukhili ne kamaani binyoolekha,
ne abo boosi babambiila ese balichangalasibwa.
Ese Wele Omunyali Owa Bioosi khaonie be lisaaye lia Yakobo boosi,
mala balifumia ese.”

“Sino sisiakamo sie bawele ba Babiloni!
Beli ne Nebo khale basaaywa,
ne kakhali luno babirere khu punda,
busiro khu mikoongo kie chipunda chiluile.
Bifwaani se binyala bieonia bibieene tawe,
biaambwa mu mbaambe mala biilwa aleeyi,
sino sili sisiakamo sie bawele ba Babiloni!
“Ndekeeresie, enywe lisaaye lia Yakobo,
enywe mweesi mumwarama khukhwama khu baandu base.
Ese namuliinda enywe khukhwama khu siise nisio mwasaalilwamo.
Ese ndi Wele wenywe mala ndamuliinda,
khukhwola nga muliba ne mukofuule ne khumela chimbuchi.
Ese namubumba enywe mala ndamuliinda,
ese ndamuelesia enywe buyeeti ne khumuonia.
“Wele Omunyali Owa Bioosi areeba ali,
Enywe mulandekhaasia ese khu nanu?
Aliio omundu yesi yesi oli nga ese ku?
Babaandu bekula chioochwa chabwe mala bachukhuluula esahabu,
bakela efwesa khu bikelo.
Baruunga omubasi ababasile wele,
mala benama ne khukhwesaaya.
Bara wele chana khu mabeka mala bamusuta,
bamura abuundu mala emao,
sanyala akeenda arura niio bamureere tawe.
Aaba omundu yesi yesi namusaba, sanyala amukobosia tawe,
namwe amuonia khukhwama mu busiku tawe.
“Khebulila kano, enywe bamayaanu,
yibaasia niko ese kholile.
Khebulila kakekholekha khaale,
fukiilila muli ese seng'ene niise Wele,
ne se aliio wele okundi nga ese tawe.
Khukhwama mu khurakikha ese nang'oola kalibao,
nang'oola khaale kaliekholekha.
Ese naboola ndi lirekekha liase se lilikhilwa tawe,
ndi ese ndikhola buli siindu nga ne nebaasia khukhola.
Ese ndikho ndanga omundu eche khukhwama ebukwe,
alafurusia busa ekhe asi nga siruuchu,
mala atabusie niko ese narekekha.
Nalomile mala kalekholekha.
“Ndekeeresie, enywe babaandu bareengu,
babebaasia bali bukhili buli aleeyi.
Ese ndikho ndeera endaalo eye bukhili siimbi,
seli aleeyi na akeekhe ene tawe.
Bukhili bwase se bulakhiinda tawe.
Ndaonia Yerusalemu
mala nderere lukoosi Isiraeli ebweeneyo.”

“Babiloni yiikha khukhwama khu ndebe yowo eye bubwami
mala wikhale asi mu lipukhuulu.
Ewe khale waba nga owe yabwana,
lukoba luboofu lukhaulwa tawe.
Ne luno ewe soli omuolu lundi omutekhele tawe.
Luno ewe oli nasioobi.
Rekekha lususi! Sia bufu!
Fuula sitambaala!
Fuula chingubo chowo chingwalaafu!
Niinia chingubo wambukhe chinjichi!
Babaandu balabona siichula siowo,
balakhubona ne wiboombia ne oambilwe chisoni.
Ese ndeyacha mala se aliio omundu olakhiingilila tawe.”
Wele Omutakatifu owa Isiraeli akhusikulanga efwe,
lisina liewe bali Wele Omunyali Owa Bioosi.
Wele Omunyali Owa Bioosi aboolela Babiloni ali,
“Yikhala osile busa mu siilima,
se balakhulaangakho lundi bali Kwini owe chikholo tawe!
Ese nakhalalila babaandu base,
nabakhola busa oli bakhali babase tawe,
nabara mu bunyali bwenywe mala enywe khubakholelakho siisa tawe,
bakhaba babakofula mwabapia siibi.
Enywe mwebaasia muli fwaana muliamiia nga Kwini buli lwosi,
mala se mwara bibiindu bino mu mebaasio,
namwe se mwebaasia litabusia liabio ne liliicha tawe.
mumwibaasianga muli muli bulayi lundi mwaliindwa.
Enywe muboola muli se aliio okundi nga enywe tawe.
Enywe mwebaasia muli se muliba namulekhwa tawe,
namwe muchuunisibwe khulwe khufwilwa babaana benywe tawe.
Bibiindu bino bioombi bilakholekha khangu busa mu ndaalo ndala,
mulafwisia baseecha ne babaana,
akhaba nemurumikhira kamayia.
“Mweulila mwabene muli, muli bulayi mu mamayaanu kenywe,
mala mwibaasia muli, ‘Se aliio omundu okhubona tawe.’
Limanya, ne bukesi lienywe biamutiimia,
mweboolela mwabene muli,
‘Se aliio okundi nga efwe tawe.’
Busiku bulakhwichakho,
ne se kaliio kamayia kowo kanyala kabukhiingilila tawe,
libuna lilamwichakho khangu nilio mukhamanyile tawe.
Biikha bie kamayia nende bie bufumu bienywe,
mwabirumikhira khukhwama bwana,
bikhola birio binyala biaba ne buyeeti khwinywe.
Wakana enywe munyala mwariikhirisia basiku benywe.
Se muli ne bunyali bwosi bwosi tawe,
akhaba ne munyoolanga likeleka.
Lekha bakesi benywe babemenieelesianga ke ching'enieesi barure beche bamuonie.
Abo babeyika ke ching'enieesi, baandika chinjakha che likulu,
mala bamuboolela enywe buli mwesi kalikho kacha khumwekholekhakho.
“Lola bali nga bitonyi bie chikhanja,
mala kumulilo kulabosia!
Se balinyala khukhweonia babeene khukhwama khu bumemu bwe kumulilo tawe.
Se kaliio kamaanda ke khukhwora tawe,
kumulilo okwo se kuli kwe khukhwora tawe.
Bubwenobu nibwo bulayi nibwo balakhukholela bakesi babemenieelesianga ching'enieesi abo,
nibo enywe mwareebanga mu bulamu bwenywe bwoosi.
Boosi balamulekha bamwaukhekho,
ne se aliio mulala olirama amuonie tawe.”

Rekeeresia kano, baandu ba Isiraeli,
enywe be lisaaye lia Yuda,
enywe mwechuba mu lisina lia Wele Omunyali Owa Bioosi ne khuboola muli,
mulasaayanga Wele owa Isiraeli,
mala se mukhola niko muloma tawe.
Ne muboola ne kukwebonio muli,
efwe khuli babaandu be lukoba lutakatifu lundi mweyikina Wele owa Isiraeli,
omanyikhane bali Wele Omunyali Owa Bioosi.
Wele Omunyali Owa Bioosi aboolela Isiraeli ali,
“Ese nang'oola khale kalicha khukhwekholekha,
mala nakakhola khangu busa.
Ese namanya ndi enywe muliekesia khuba ne sileka,
muli balume nga sichuuma,
lundi baandalafu nga kumukasa.
Ne ese nang'oola khaale kakenywe,
ke chindaalo chichiicha,
naboola kakhekholekha tawe,
khumukhiingilila enywe mukhakhola murio mwaloma muli,
bifwaani ne bibechwa bienywe nibio bibiakhola kakekholekha kano tawe.
Koosi niko nang'oola kekholekhe,
enywe mukhoya mufukiilile,
muli bung'oosi bwase buli ng'ali.
Ne luno ndamuboolela ke bibiindu biyia bilikho bicha,
bikholwa nibio abeele khamwekesiakho tawe.
Ndikho khola bino bikholekhe luno lwong'ene,
sisiindu nga esio sirio sikhakholwakho mu ndaalo chichabira tawe.
Abanga siindu siri siekholekhakho, mwakhalomile muli efwe khwasimanya khale.
Enywe mukhaulilakho kario,
namwe mwakamanyakho tawe,
khukhwama khale kamaru kenywe kakhaulilakho kano tawe.
Sikila namanya ndi enywe se musuubila tawe,
ne khukhwama bwana muli barengu.
Nio babaandu bafumie lisina liase,
nalekhile lirima liase,
nalilekhile ne se ndakhubunia tawe.
Ese namura enywe khu likela,
namubisia mu mulilo kwe buchuuni,
nga efwesa ne yosiebwa mu bunoro.
Ne kakhali namuboone muli busa,
namukhakile mu mulilo kwe sinyaasio.
Niko ese khola kano kakholwa sikila ese samwene,
se ndilekha lisina liase lichangalasibwe tawe.
Namwe se ndilekha omundu yesi yesi aebwa luyali lwase tawe.”
Olwo luli lulwase lundi lulwase seng'ene.
“Ndekeeresie,
Isiraeli Ese ndi Wele,
onyoa, omaliilikha oli Wele seng'ene.
Kamakhono kase kabaang'ana kumusiingi kwe sibala,
mala kabalaya likulu,
nga ne nanga sibala ne likulu, bicha khangu bima ebweeni wase.
“Khemwibuusie alala mala murekeeresie mweesi.
Se aliio mulala khu bawele onyala ang'oola ali,
omundu niye ese narobora alibwaakala Babiloni,
alikhola niko ese nenya niye akhole tawe.
Ese niise owalomaloma mala namulaanga,
namurangirira mala namukhola aindiaala.
Luno khemwiche siimbi khwise mala muulile niko mboola,
khukhwama mu khurakikha ese nalomaloma busa abuwaanga,
mala buli lwosi ese nakhola kamakhuwa kase kabe ng'ali.”
(Luno Omwami WELE ambelesie ese bunyali bwewe mala andumire.)
Wele Omutakatifu owa Isiraeli,
Wele Omunyali Owa Bioosi omuonia wenywe aboola ali,
“Ese ndi Wele Omunyali Owa Bioosi, Wele wenywe,
owenya khumwekisia enywe khulwe bulayi bwenywe,
mala mwekesie khu ngila niye mukhoyele muchilekho.
Mubaanga mumwarekeeresia kamalaka kase,
andi chikhabi chekha khwinywe nga luluuchi lukhateenya tawe.
Bukhili andi bwamwichakho nga bibuli bie nyanja ne bipa sikiingi.
Andi lisaaye lienywe lili likali lukali nga kumuyekhe,
mala andi namusuubisia ndi se balibuna tawe.”
Yilwacha chilomo chindayi mu busangaafu,
khola chimanyikhe buli abuundu.
“Wele Omunyali Owa Bioosi aonisie omukholi wewe Isiraeli!”
Nga Wele Omunyali Owa Bioosi arangirira babaandu bewe babira mu siangalaamwe,
se baba ne bulesia tawe.
Abakholela kameechi karura mu lwanda,
aramo lulwanda mala kameechi kamamo.
“Kumuleembe se kuliio khu bamayaanu tawe.”

enywe babaandu mumenyile aleeyi!
Ese nekhasaalwa tawe, Wele Omunyali Owa Bioosi andobora,
mala anjimikha mbe omukholi wewe.
Andeecha ese ne kumukhono kwewe.
Akhola ese naba nga luembo,
aangisa mu situukhu siewe.
Amboolela ese ali,
“Isiraeli ewe oli omukholi wase,
sikila ewe, babaandu balafumia ese.”
Ne ese naboola ndi,
“Ese nakholile kimilimo ne se kilimo bukhala tawe.
Narumikhiire kamaani kase,
ne mbao nisio nyolilemo tawe.”
Kakhaba kario ese nyala khusuubila Wele Omunyali Owa Bioosi olababila kakaase,
alandunga kumuruuru khu niko nakhola.
Ese nekhasaalwa tawe Wele Omunyali Owa Bioosi andobora,
akhola omukholi wewe ngobosie babaandu bewe,
ngobosie babaandu ba Isiraeli babasalanila.
Wele Omunyali Owa Bioosi ambelesianga lukoosi,
ali sisina sie kamaani kase.
“Ese ndi ne kimilimo kimikali khwiwe, mukholi wase.
Se lili khukoboselia babaandu ba Isiraeli babarama bunyali liong'ene tawe,
ne khali lundi ese ndakhukhola ewe obe buwaanga khu kholo choosi,
nio sibal sioosi sionisibwe.”
Wele Omutakatifu lundi omuonia owa Isiraeli aboolela oyo,
olekelesebwe lukali,
oyo obiilwe ne chikholo
lundi oli omukholi we babaami.
“Babaami balikhubona ewe nolekhuulwa,
mala balinyokha bekesie buriaani bwabwe.
Babaana be babaami bosi balibubona,
mala baliinama khukhuelesia ewe lukoosi.”
Lino lilikholekha sikila Wele Omunyali Owa Bioosi arobora omukholi wewe,
Wele Omutakatifu owa Isiraeli akhola lisuubisia liewe.
“Nga siise sie khumuonia ne siliola,
Ese ndimubabila enywe
mala ngobosie lilila lienywe khulwe buyeeti,
ndimuliinda ne khumuteecha,
mala khubirira mwinywe ese ndikhola endakaano yase ne babaandu boosi.
Ndimulekha mumenye lundi mu sibala sienywe, siikhalimo siindu tawe.
Ese ndiboolela baboe ndi, ‘Muli balekhuule.’
Ne abo bali mu siilima ndibaboolela ndi,
‘Khemwiche mu buwaanga.’
Baliba nga kamakheese kakaya khu ngulu,
Kumuumu ne luucho lwe siimiyu se kuliboosia tawe,
sikila balirangirirwa ne noyo owabasiima.
Alibayila khu sebele che kameechi.
Ndasenjula engila emboofu ebire mu bikulu,
ne khurekekha engila babaandu base babirirekho.
Babaandu base baliama aleeyi,
balama ebunaswa ne mumbo,
ne khukhwama mu lukoba lwa Aswani e bunafubo.”
Yimba, likulu!
Sibala yokela khulwe liliekhoya,
lekha chingulu chimbe,
Wele Omunyali Owa Bioosi alioleelesia babaandu bewe,
alikholela siisa babaandu bewe babapwa sibi.
Ne kakhali babaandu ba Yerusalemu baboola bali,
“Wele Omunyali Owa Bioosi akhwanjukha! Akhwibilila.”
Nio Wele Omunyali Owa Bioosi akobosia ali,
omukhasi anyala webilila omwana wewe onuuna ku?
Mala alekhe khusiima omwana niye asaala?
Akhaba, maawe nanyala webilila omwana wewe,
ese sendimwibilila enywe na akeekhe ene tawe.
Yerusalemu, ese se nyala nakhwibilila ewe tawe!
Ese naandike lisina liowo mu bikalabo biase.
Abo balimwombakha balikho becha khangu,
ne abo babamubunia enywe balarekukha.
Lola eyi neyi mala obone kalekholekhanga.
Babaandu bowo balikho babusiana balikho beecha engo!
Nga ng'ali ese nendi Wele omenyile mindali,
olebonia khulwe babaandu bowo,
nga omwea ne ebonia khulwe kamamili kewe.
Sibala sienywe sionakakwa ne khukhwanjukhwa,
ne kakhali luno silaboomba khulwe balikho ne becha khu menyamo.
Ne abo babakhulekha mu makuunda,
balirusibwa khukhwama khwinywe bayilwe aleeyi.
Babaandu bowo babasaalwa mu mbaambe
endaalo ndala balikhuboolela bali,
“Sibala sino siaboombile,
khung'oonele abuundu khumenyeo.”
Nono ewe olireeba oli,
“Naanu owasaalila ese babaana bano boosi,
ese nafwisia babaana base mala abele senyala nanyoola babaandi tawe.
Nayilwa mu mbaambe?
Naanu owakhusia babaana bano,
babaana bano bama waena?”
Omwami WELE aboolela babaandu bewe ali,
“Ese khasakule chikholo,
mala chireere babaana bowo engo.
Babaami balaba nga paapa khwiwe,
Bakwini balaba nga bamaayi.
Balinama ebweeni wowo bole asi,
mala bakhuelesie lukoosi,
balieboombia, bakhwekesie buriaani bwabwe khwiwe.
Nono ewe olamanya oli ese ndi Wele Omunyali Owa Bioosi,
se aliio omundu olilindiilila buyeeti bwase olibelela tawe.”
Ewe onyala wanuula naitiriani kimiaandu nikio ayaayile ku?
Ewe onyala wareesia baboe khukhwama khu mwami omululu ku?
“Wele Omunyali Owa Bioosi akobosia ali,
Kamenako kario kacha khwekholekha.
Baboe ba naitiriani balalekhuulwa,
ne biyaaywa bio omwami omululu bilanuulwa.
Ese ndapana no mundu yesi yesi okhupania ewe,
mala ndareesia babaana bowo.
Ese ndakhola ba bakuluumia berane babeene ne babeene,
balameela bubwiri ne lirima.
Nono babaandu boosi balamanya bali ese ndi Wele Omunyali Owa Bioosi,
Okhuonianga ewe mala akhulekhuula.
Balimanya bali ese ndi Wele owe bunyali owa Isiraeli.”

Wele Omunyali Owa Bioosi areeba ali,
“Enywe mwibaasia muli ese naona babaandu base bacha,
nga omundu naona omukhasi wewe?
Nono kamaandiko ke khulekhana kali waena?
Enywe mwibaasia muli ese namukusia mu mbaambe,
nga omundu nakusia babaana bewe nga nasioobi?
Se kali kario tawe, enywe mwacha mu mbaambe sikila bumayaanu bwenywe,
mwayilwa sikila kamamayaanu kenywe.
Siina sikila babaandu base ne bakhilwa khukhungobosia,
nga nacha khu nibo khubaonia?
Sikila siina ne balekha khufukiilila nga ne nabalanga?
Ese ndi omutekhele lukali khubaonia ku?
Ese nyala nateenyesia enyanja ne lilaka liase,
ne khukaluukhasia chinjichi chikele sisiangalaamwe,
nio ching'eeni chilimo chifwe bulesia.
Ese nyala khukhola likulu liamaliia,
liaba nga lilila bafu.”
Omwami WELE anjekeesie nisio khoyele ndome
nio nyale khutinyilisia abo baluyile.
Buli sibuuyi akholanga ese mba ne silukuluku,
khuulila nisio alikho acha khukhusomia.
Omwami WELE ambelesie ese limanya,
mala se nakhola bureengu nanwe namulekelesia tawe.
ne abo babakhoma senabakhiingilila tawe,
nga baba ne bakhuula bunwanwa bwase
ne khukhufucha mumoni.
Ne likhoma liabwe selinyala khukhumbumisia tawe,
sikila Omwami WELE alanjeeta.
Netinyilisia khu kekhaliilikha koosi.
Ese manyile ndi se ndiambwa chisoni tawe,
ne aleekesia ali sendi ne bumayaanu tawe.
Aliio omundu onyala eana aboola bubi bwase ku?
Lekha khuche fwembi mu siina!
Lekha niye aboole bubi bwase!
Omwami WELE omwene niye ousolaanga,
nanu nono onyala ekesia ali ese ndi ne kumusaango?
Boosi babambayila kumusaango se balibao tawe,
balibao busa nga engubo niyo kamake kalile.
Enywe mweesi muria Wele Omunyali Owa Bioosi,
ne khuria kamakhuwa ko mukholi wewe,
engila niyo mukeendelakho enyala yaaba eye sisiilima sikali,
ne kakhali suubila Wele Omunyali Owa Bioosi,
mala yeyikina Wele wenywe.
Enywe mweesi mukhola chikwangwachi che khubunia babasienywe,
mulibunisibwa ne chikwangwaani chenywe mwabeene.
Wele Omunyali Owa Bioosi omwene alikhola lino likholekhe,
mulichunisibwa ne ngunyi.

Wele Omunyali Owa Bioosi aboola ali,
Ndekeeresie, enywe mumwenya khuonisibwa,
enywe mumwichanga ese muyeete.
Yibaasia lulwanda nilwo mwamakho,
mu mabaale nimwo mwayabwa.
Lola Aburahamu raraawenywe,
ne Sara owamusaala enywe.
Namulaanga nakhali namwana tawe,
nio ese namubiita chikhabi namuelesia babaana.
Ese ndiekesia siisa khu Yerusalemu,
khu boosi bamenyile mu makuunda.
Yakhaba sibala sialwo ne sili sisiangalaamwe, ese ndasiikhola kumukuunda,
nga kumukuunda nikwo ese nabiaala mu Edeni.
Liliekhoya ne busangaafu bulibayo,
ne kimienya kie khufumia ne khukhupa orio khwise.
“Ndekeeresie baandu base,
rekeeresia niko ese mboola.
Ese mbelesia chikholo kamekisio kase,
kamalaka kase kalabarerera buwaanga.
Ese ndecha khangu mala mbaonie,
siise sie bukhili bwase sili siimbi.
Ese samwene ndamiia chikholo.
Bibala bie aleeyi binindiilila niche,
banindiilila ne lilieyikina mbaonie.
Lola mungaaki, lola asi!
Likulu lilirusibwao nga liliisi,
sibala siliwao nga engubo ekhale,
ne babaandu basio boosi balifwa nga chiisi.
Ne kakhali buonia nibwo ese ndeera bulibaao buli lwosi,
bukhili bwase buli bumalayo.
“Ndekeeresie, enywe mumwamanya kali kamaluungi,
enywe mumwatiila kamekisio kase mu miooyo kienywe.
Mukhaba bari nga babaandu ne bamuyingila ne khu mukhoma tawe,
balawao nga engubo niyo kamake kaliile!
Ne kakhali buonia nibwo ese ndeera bulibaao buli lwosi,
bukhili bwase bukhabeo biise bioosi.”
Wele Omunyali Owa Bioosi yinyokha mala okhuyeete!
Rumikhira bunyali bwowo mala okhuonie,
burumikhire nga wakhola mu biise bikhale.
Niwe owaremakaka mu bitonyi Rahabu, kukuundu kwe mu nyanja kufwaana kuremu.
Waaba ewe lundi owakabukhasiamo enyanja mala wakhola engila yabira mu meechi,
nio abo nibo waba ne olikho oonia bambukha.
Abo nibo ewe waonia baliola Yerusalemu ne busangaafu
ne bemba ne khukhwekhoya.
Balisangaala buli lwosi,
se balieumba ne khukhola siisa lundi tawe.
Wele Omunyali Owa Bioosi aboola ali,
“Ese niise omutinyilisianga enywe.
Siina sikila murie omundu onyala afwa,
Okhamenya khukhila bunyaasi tawe?
Ne enywe mwebiliile Wele Omunyali Owa Bioosi owamubuumba,
Owababuumbila likulu mala aarao kimisiingi kie sibala?
Siina sikila enywe buli busiele mumenye mu buri,
bwe lirima liaabo bamukuluumia,
ne nabo baberekeekhe khu mubunia?
Lirima liabwe se linyala lundi liamwetiilakho tawe.
Abo bali baboe balalekhuulwa khangu,
balamenya bulamu buleeyi,
mala balaba ne biakhulia bioosi nibio benya.
Ese ndi Wele Omunyali Owa Bioosi, Wele wenywe,
ese ninyosia enyanja mala khola bibuli bie kameechi biiolola.
Lisina liase lili Wele Omunyali Owa Bioosi.
Ese nabalaya likulu mala narao kimisiingi kie sibala,
mboolelanga Yerusalemu ndi, ‘Enywe muli babaandu base!
Ese namuelesia enywe kamekisio kase,
ne muliindanga ne kumukhono kwase.’ ”
Yinyokha mala wime!
Ewe onywele sikoombe sie siiukuumo siewe,
nisio Wele Omunyali Owa Bioosi mu lirima liewe akhuelesia,
wasinywa mala siakhutalitaasia.
Se aliio na mulala okhurangirira tawe,
se aliio na mulala mu baandu bowo okhutiila kumukhono tawe.
Busiku bubili bwakhukwilekho,
sibala siowo sionakwe ne liie,
lundi babaandu bowo babeele ne njala.
Se aliio na mulala yeng'ene okhukholela siisa tawe.
Buli niio engila yakholela ekhuumbo,
babaandu bowo bakwa ruruuchu sikila butekhele,
bali nga kicheu naambilwe mu luriimba lwo muaayi.
Baboone kamaani ke lirima lia Wele.
Khwako ulila kano, mulikho mupisibwa sibi,
mwamelile ne kakhali se mwamelile khulwe ndali tawe.
Wele Omunyali Owa Bioosi, Wele wenywe omusoolanga aboola ali,
“Ese ndusiao sikoombe nisio namuelesia mu lirima liase.
Se mukhanywe lundi endali emumeesia mutalitaale tawe.
Khaelesie sikoombe sie lirima khwaabo babamupia sibi,
khwaabo babamukhola enywe mwalaambaala khu chingila,
mala bamuswalakilila oli enywe mu mwaba eng'unda.”

Lukoba lutakatifu lwa Wele yifwara chingubo che lukoosi!
Bakhasuubila mu Wele se balingila lundi mu bilibwa biowo tawe.
Khemwilekhuule Yerusalemu!
Khewinyokhe mwipukhulu mala wikhale khu ndebe yowo eye bubwami!
Khewikangulule kiminyololo kimuboyile enywe,
babaandu be mu mbaambe ba Sayuni.
Wele Omunyali Owa Bioosi aboolela babaandu bewe ali, “Nga enywe ne mwakholwa nasioobi se chiliio chirupia nicho enywe mwakulwa tawe, ne mu ngila ng'ene se siliio siikharuungwe khumulekhuula tawe.
Omwami WELE aloma ali, nga ne mwacha khumenya mu Misiri nga baakwa, mwakhola murio mu khwenya khwenywe mwabeene, kakhaba kario Ashuru siamubukula siamuyila ne kamaani, mala se siaruunga sisiindu siosi siosi khulwe enywe tawe.
Ne luno kekholekhe kario mu Babiloni muli baambe mbao sisiaruungwa khulwe enywe tawe. Abo bamwamiia bebonia ne khukhwiniinia ne buli lwosi bandekelesia,
mu siise siliicha mulifukiilila muli ese ndi Wele lundi niise olomalome nanywe.”
nakhalisia khu bikulu nareera chilomo chindaayi chilomo che kumuleembe!
Alaangilila bukhili naboolela Sayuni ali,
“Wele wowo ali Omwami!”
Abo baliindanga lukoba bayokela,
bayokelela alala khulwe ekhoyo!
Banyala babona ne chimoni chabwe,
likobola lia Wele Omunyali Owa Bioosi khu Sayuni!
Yokela ne kimienya kie liliekhoya,
enywe kamakuunda ka Yerusalemu,
sikila Wele Omunyali Owa Bioosi aolelesie babaandu bewe lundi aonisie lukoba lwa Yerusalemu.
Wele Omunyali Owa Bioosi akharumikhire bunyali bwewe butakatifu,
akhaonie babaandu bewe,
mala sibala sioosi sikhabone bunyali bwa Wele wefwe.
enywe mweesi musutanga bibiindu bie Lukaangu!
Mukhatiila khu siindu siosi siosi sisiakanisibwa tawe,
khemwelinde mwabeene mube batakatifu mala murekukhe.
Siise sino, se mularekukha khangu tawe,
se mulaba mwilukha tawe.
Sikila Wele Omunyali Owa Bioosi, Wele wenywe alamurangirira lundi amulinde buli lubeka.
Wele Omunyali Owa Bioosi aboola ali,
“Omukholi wase akhakhole bulayi kimilimo kiewe.
Akhaelesebwe lukoosi lukali.
Babaandu bakali besiindukha nga bamubona,
lukoondo lwewe lwonakakwa ne liaba lilume khumanya oli mundu.
ne babaami se baliba nende nilio baloma tawe, baliiuka busa.
Balibona mala bamanye sisiindu nisio baba ne bakhamanyakho tawe.”

“Naanu abele onyala asuubila niko efwe khulikho khuboola luno?
Naanu abele onyala abona bunyali bwa Wele Omunyali Owa Bioosi mu kano?
Liaba lilienya lia Wele Omunyali Owa Bioosi bali omukholi wewe
alachoa nga simelwa sisiikhisia kimili mu liloba liliomu,
se aba ne lukoosi namwe lukoondo lulayi lukhukhola efwe khwamumanya tawe.
Se siabao siikhusiimisia khu niye tawe, namwe se siabao siikhurera siimbi naye tawe.
Khwamuleka ne khumuloba,
ekhaliilikha khukhupwa sibi ne buchuuni,
se abao na mulala owenya khumulolakho tawe,
khwamulekelesia nga okhaba siindu tawe.
buchuuni nibwo andi efwe khwachuunwa.
Mukoosi kano efwe khwebaasia khuli khukhupwa siibi siewe,
siaba siiukuumo sirumirwe ne Wele.
apwa sikila kamabi niko efwe khwakhola.
Efwe khwaonisibwa ne siiukuumo nisio anyoola,
khwaona ne bukhupe nibwo niye anyoola.
buli mulala khwifwe achile engila yewe.
Ne kakhali Wele Omunyali Owa Bioosi akhola siiukuumo siaba khu niye,
siiukuumo nisio efwe fweesi khwakhoyele khunyoole.
nga likheese lili ambi khutetwa bufuumbo,
se alomaloma likhuwa tawe.
Atiilwa ne khukhalakilwa lifwa,
ne se aliio owamwiembeelela tawe.
Erwa sikila bumayaanu bwe babaandu befwe.
asiikhwa alala ne baiinda akhaba niye nakhakhola kamamayaanu tawe,
namwe alomakho bubeeyi tawe.”
Wele Omunyali Owa Bioosi aboola ali,
“Liaba lilienya liase apwe siibi,
lifwa liewe liaba embosio khureera khubeelwa.
Ne alibona be lisaaye liewe,
alimenya bulamu buleeyi,
ne khubirira mu niye lilienya liase liliekholekhana.
Enyuma we limenya lie khukhupwa, aliekhoya,
lundi alimanya ali se anaanisibwa busa tawe.
Omukholi wase owerusia ne kumwoyo kwoosi niye ese sangaalilanga,
alibukula siiukuumo sie bakali,
ne sikila niye, ese khababeele nibo.
Nio, ese khamuelesie niye abuundu e lukoosi,
abuundu e babaandu bakhulu ne bunyali.
Erusia, aana bulamu bwewe,
mala eyama siiukuumo sie babaandu bamayaanu.
Abukula abuundu e bamayaanu bakali,
mala asaba ali ne kanyalikha bole khubeelwa.”

ne luno onyala wemba mala wasangaala khulwe liliekhoya.
Ne kakhali luno ewe olaba ne babaana bakali,
khukhila omukhasi okhalekhanakho no museecha tawe.
Balaaya liiema nilio omenyilemo,
yiinga kimikoye kialio mala okhome bichaangi bilume!
Ewe olabalaaya chinjakha chowo mu mbeka choosi,
babaandu bowo bakhakalusibwe kamaloba,
niko chikholo chichiindi luno chimenyilemo.
Chingoba chimboofu chichanjukhwa chikhechulemo babaandu.
Okharia tawe, se okhaambwe chisoni lundi tawe,
ewe solichangalasibwa tawe.
Ewe okhebilile sifwaabi siowo sie bukhaana,
ne liaayaaya lie khulekhwa weng'ene nga namulekhwa.
Omubumbi Wowo aliba nga omuseecha wowo,
Wele Omunyali Owa Bioosi nilio lisina liewe.
Wele Omutakatifu owa Isiraeli alakhuonia ewe,
ali Omwami owe sibala sioosi.
Isiraeli, oli nga omukhasi omuele,
owanjukhwa no museecha wewe, mala ali mu bubeeleli bukali.
Ne Wele Omunyali Owa Bioosi akhulaanga ewe okobole khu niye, mala aboola ali:
“Khulwe siise sikeekhe siri ese nakhulekha,
Ne kakhali khulwe siisa sikali khakhukobosie.
Ese nalola elubeka mu lirima khulwe siise sikeekhe siri,
ne khakhwekesie busiime bwase buli lwosi.”
Wele Omunyali Owa Bioosi ookhuonianga alomile ario.
se ndireera kameechi kechule sibala lundi tawe.
Luno khusuubisia ndi se ndikhuambila ewe lirima lundi tawe,
se ndikhurafwira namwe khuukuume tawe.
Bikulu ne chingulu bilikwa bitonyekhe,
ne busiime bwase khwiwe se buliakama tawe,
ese khaliinde lisuubisia liase lie kumuleembe lia buli lwosi.”
Wele Omunyali Owa Bioosi owa khusiima ewe aboola ario.
“Ee Yerusalemu, ewe oupwa sibi lukoba lukhali ne buyeeti tawe,
se aliio omundu okhuoleelesia tawe,
ese ndombakha kimisiingi kiowo ne kamabaale ke bukusi bwe angaaki.
Ndombakha chindeleelwa chowo ne kamabaale kamabesemu,
bilibwa biowo ndombakhila kamabaale ka kesing'eeng'a nga kumulilo,
ne lisiisi likhubotookhelela lie kamamili.
mala mbaelesie kimiaandu ne kumuleembe.
Bung'ali ne buluungi bulakhukhola obe ne kamaani,
olaliindwa bulayi khukhwama mu khumiinikhwa ne liriisia.
Yesi yesi okhwibwaakala,
akhola ario khulwewe omwene,
ese se namufukiilile tawe,
yesi yesi olapana ne nawe alakhilwa.
“Ese mbumbanga omubasi,
obwananga kumulilo mala eraanya bulwaani.
Akhaba lundi ese mbumbanga naitiriani orumikhiranga bulwaani khukhwira.
Wele Omunyali Owa Bioosi alomile ali,
ne kakhali se buliio bulwaani bunyala bwakhuumisia ewe tawe,
okhabe nende nilio okobosia abo boosi bakhusitaka.
Ese khababile bakholi base mala mbaelesie bukhili.”

“Buli mundu oli ne bulesia eche,
kameechi kali ano!
Khemwiche, enywe mukhali ne chirupia tawe,
kula biakhulia mala mulie,
khemwiche! Kula endali ne kamabeele,
se mularuunga siindu tawe.
Siina sikila enywe ne mumalila chirupia khu biindu nibio mukhekura tawe?
Siina sikila ne murumikhira kumuruungo kwenywe mala musili busa ne njala.
Ndekeresie mala mukhole niko mboola,
ne mulalia siakhulia silayi khukhila bioosi.
ne khemwiche mala mulaba ne bulamu!
Ese ndakhola endakaano eya buli lwosi ne nanywe,
mala muelesie chikhabi nicho nasuubisia Daudi.
Ese namukhola khuuba omwimeelesi lundi komanda owe chikholo,
ne khubira mu niye ese nabekesia bunyali bwase.
Luno ewe okhalange chikholo chingeni,
anyumao se bakhumanya bele tawe,
ne kakhali luno chilakhwichakho ne chitima!
Ese, Wele Omunyali Owa Bioosi, Wele wowo, Wele Omutakatifu owa Isiraeli,
ndakhola kano koosi kakholekhe,
khakhuelesie ewe lukoosi ne fuma.”
Kobola khu Wele Omunyali Owa Bioosi mala mumusabe
ne asiili siimbi.
Lekha bamayaanu balekhe engila yabwe eye limenya
mala bakaluukhasie lilibaasia liabwe.
Khe bakobole khu Wele Omunyali Owa Bioosi, Wele wefwe ali owe siisa lundi ali khangu khubeela.
Wele Omunyali Owa Bioosi aboola ali,
“Kamebaasio kase se kali nga kakenywe tawe,
ne chingila chase chabukhana ne chichenywe.
Nga likulu ne lili angaaki khukhwama khu sibala,
bili birio, chingila ne kamebaasio kase khukhila kakenywe.
bibiichanga asi khukhwama mungaaki bisanya liloba.
Bikholanga biakhulia bichoa,
mala birusia bumiicho khulwe khumiicha ne biakhulia bie khulia.
Nio akhaba liliba lirio likhuwa liase nilio ndomaloma,
se lilikhilwa khukhola nilio nalirekekhera tawe,
lilikhola buli sisiindu nisio naliruma khukhola.
Mulirekukha murure mu Babiloni ne khoyo,
muli rangirirwa murure mu lukoba luboofu ne kumuleembe,
Bikulu ne chingulu bilirakikha khukhwimba,
ne kimirongooro kiliyokela khulwe khoyo.
Kimirongooro sayipurasi kilichoa niio luno embululwe eli,
bisaala bie kamasaafu kamakali bilamela abuundu e kamawa.
Lino lilaba simanyisio silabao buli lwosi,
siikhebusia niko ese Wele Omunyali Owa Bioosi nakhola.”

Wele Omunyali Owa Bioosi aboolela babaandu bewe ali,
“Khemukhole kang'ali ne kamaluungi,
sikila siise sikeekhe siri mulabona buonia bwase bulecha, ne bulekhuule bulabonekha.
Ndabiita chikhabi abo bamanyanga e Sabato,
mala se bakirumikhiranga bubi tawe.
Ndabiita chikhabi abo bakhakholanga bumayaanu tawe.”
Omukeni owaambaana ne babaandu ba Wele Omunyali Owa Bioosi akhaboola ali,
“Wele Omunyali Owa Bioosi sakhafukiilile ese saaye alala ne babaandu bewe tawe.”
Ne omundu niye balata akhebaasiakho ali sikila sanyala anyoola babaana tawe,
namwe aba mulala khu baandu ba Wele tawe.
Wele Omunyali Owa Bioosi aboolela omundu nga oyo ali,
“Ewe waaba ne umba ese lukoosi khulwe khuloleelesia e Sabato,
ne waaba nokhola ka kasiimisia ese ne mu busuubilifu noliinda endakaano yase,
aba lisina liowo lilakhebulilwa mu Lukaangu lwase,
ne mu baandu base khulwe siise sileeyi khukhila nga abele noba ne basoleeli ne bakhaana.
Ewe solibililwa tawe.”
Ne Wele Omunyali Owa Bioosi aboolela bakeni baliba balala khu baandu bewe,
babamusiima ne khumukholela,
baloleelesianga e Sabato mala mu busuubilifu baliinda endakaano yewe ali,
“Ese khakhureere e Sayuni, sikulu siase sitakatifu,
muelesie enywe ekhoyo munju yase eye lisaba,
mala fukiilile embosio niyo muaana khu alutare yase.
Lukaangu lwase lulalaangwa, enju eye lisaba khu baandu be chikholo choosi.”
Omwami WELE oreerire babaandu bewe ba Isiraeli khukhwama mu mbaambe,
alakilisie khurera babaandu babaandi khuba alala nabo.
Wele Omunyali Owa Bioosi aboolele chikholo chingeni chiche nga chisolo,
mala chilie babaandu bewe.
Aboola ali,
“Barangirisi boosi babenyekha bakaambile babaandu base bali babofu!
Se bamanyile siindu tawe.
Bali busa nga embwa eliindanga amuliango ekhasamanga tawe,
khukona khwong'ene ne khuroora.
Basiima busa khukona.
Bali busa nga chimbwa chilia lukali ne se chikura tawe.
Barangirisi bano se bali ne limanya tawe.
Buli mulala akhola busa nga niye omwene nasiimisibwa,
mala ayiima bukhala bwewe omwene.
Bameesi bano baboola bali,
‘Khekhunyoole endali, mala khunywe koosi niko khunyala khwanywa.
Mutikhinyi khukhabe bulayi khukhila endaalo yino.’ ”

Babaandu balayi bafwa,
ne se aliio obukulamo lukeendo tawe,
ne kakhali bafwa nio bumayaanu bukhabanyoola tawe.
Abo bamenyanga limenya lilayi,
banyoolanga kumuleembe ne siuluukho mu lifwa.
Khemwiche ano mukhalakilwe enywe bamayaanu.
Enywe se muli balayi khukhila balakusi, bakhobani, ne baeeyi tawe.
Naanu niye enywe mukholela embelekeu?
Enywe babeyi, mulachekheelelanga nanu?
Enywe musaaya ba wele be lisaaye khulwe khukhola bueeyi
asi we kimirongooro kienywe kimitakatifu ekio.
Muaana babaana benywe nga chimbosio mu mabina siimbi ne sinoko sie luluuchi.
Mubukulayo kamabaale kamamiufu mala mukasaaya nga wele benywe.
Mukachukhakho endali nga siaanwa sie khunywa,
mala mukareerera biakhulia nga biturwa.
Enywe mwibaasia muli ese sangaalila kano koosi ku?
Enywe mucha khu bikulu bileeyi khuana embosio mala mukhola bueeyi.
Mura bifwaani bimayaanu mwenya bueeyi mukari alwiki wenywe.
Munjanjukha ese mufuula chingubo chenywe,
mala muniina khu bitaanda bienywe bibalaayi ne basiime benywe,
nibo muruunganga nio mukona nabo.
Ne abwenao mumala liliekoomba lienywe.
Mwebakha kamafura kaunya bulayi ne kamafura kakaandi,
mala mucha khusaaya wele Moleki.
Khunyoola bawele be khusaaya muruma barumwa aleeyi lukali,
akhaba emakoombe.
Mweluya mwabeene khuyiima bawele babaandi,
ne se mulekha khuyiima tawe.
Enywe mwibaasia mu bifwaani bienywe bimayaanu bilamuelesia kamaani,
ne se mulua tawe.
Wele Omunyali Owa Bioosi areeba ali,
“Bawele sina bano bamukhola enywe muba ne buuri,
nio mumboolele ese bubeeyi ne khu khunjibilila elala?
Enywe mwalekhile khukhumbelesia ese lukoosi sikila nasila busa siise sileeyi?
Mwibaasia muli niko mukholanga kali kamaluungi,
ne kakhali ese ndabakala kimiima kienywe,
ne bifwaani bienywe se bilanyala khumuyeeta tawe.
Nga ne mulila khulwe buyeeti,
lekha bifwaani bienywe ebio bimuonie!
Lifuua lie kumuya ne luucho kulabisuta kuche nabio!
Ne kakhali abo basuubila mwise balamenya,
mu sibala mala balasaaya mu Lukaangu lwase.”
Wele Omunyali Owa Bioosi aboola ali,
“Lekha babaandu base bangobolele.
Rusiayo buli siindu sikhiingilila engila yabwe!
Senjula engila, mala mukirekekhe.”
“Ese ndi Wele we angaaki lundi omutakatifu, oliio mindali na mindali.
Ese menyanga abuundu angaaki lundi atakatifu,
ne akhaba lundi menyanga ne babaandu bali baolu lundi banyala bekanila,
nio ese mbakoboselia lisuubila ne lilieyikina.
Ese naelesia babaandu base bulamu,
ne se ndachiililila khubasitaka, namwe mbaambile lirima buli lwosi tawe.
Nabaambila lirima sikila bumayaanu bwabwe ne bulianga,
khwako nabaukuuma ne khubanjukha.
Ne kakhali baba bareengu ne khuchiililila ne chingila chabwe chimbi echo.
“Ese naboone nga bakholile, kakhaba kario ndabaonia.
Khabaraangirire ne khubayeeta, ne khaoleelesie abo balila.
Ese khaonie babaandu base.
Babaandu bamayaanu bali nga enyanja eye bibuli ekhaolanga tawe,
niyo bibuli biayo bikhakama khusiubulakha tawe, bireera bunyaalu ne siina eye kamasisie,
‘Kumuleembe se kuliio khu baandu bamayaanu tawe.’ ”

Wele Omunyali Owa Bioosi aboola ali,
“Yokela lukali, nga ne onyala!
Boolela babaandu base Isiraeli bumayaanu bwabwe.
Basaayanga ese buli ndaalo, betacha bali,
bali ne silukuluku khumanya chingila chase ne khufukiilila kamalaka kase.
Baboola bali benya ese mbae kamalaka kang'ali nio basangaale nga banjesaaya ese.”
Babaandu bareeba bali,
“Siina sikila efwe khweyimane khulia, kaaba bali Wele Omunyali Owa Bioosi se abonamo siindu tawe?
Siina sikila efwe khweyimane khulia,
aaba niye nakhabukulamo lukeendo tawe?”
Wele Omunyali Owa Bioosi ababoolela ali,
“Bung'ali buli buri asiise sie khukhweyimana,
mutima khunyoola bukhala bwenywe ne khumiina bakholi benywe.
Lilieyimana lienywe limukhola muba ne sisiayuumba ne khulomana ne khukhupana.
Enywe mwibaasia muli lilieyimana nga lino liri linyala liakhola ese narekeeresia lisaba lienywe ku?
Lino nilio lilieyimana nilio ndobora?
Endaalo yo mundu khukhweyimana ku?
Lili khukhwinamia kumurwe kwewe nga sisele?
Ne khuura chingubo che kamakunia khwikokhe ku?
Mulanga lino muli lilieyimana?
Ne ndaalo niyo Wele Omunyali Owa Bioosi afukiilila ku?
“Lino se lili lilieyimana nilio ese ndobora?
Ne khukangulula kiminyololo kie bumayaanu,
ne khukangulula bitorobo,
ne khulekhuula babamiinwa bache,
ne khufunaka buli lichooki tawe ku?
Ne khureera bakhali ne engo munju yowo,
nobona oli sichula, mufware,
ne okhekisa khu baandu bowo tawe.
“Nio busiime bwase khwiwe bulakhosia nga enyanga eye kumutikhinyi,
ne kamakoonjo kowo kalaona khangu.
Ese ndaba ne nawe buli lwosi khukhuonia, khubao khwase khulakhukhiinga buli lubeka.
Ne usaba ndakhukobosia.
Nga ne unaanga ndafukiilila.
Waaba ne wakamia limiina, mu buli sikholwa sie sileka,
ne buli likhuwa limayaanu,
waaba noana siakhulia khu bali ne njala ne khukhwikusia lilienya lie babapisibwa sibi,
nio buwaanga bowo bulakhosia mu siilima,
ne sisiilima siowo silaba nga enyanga mwiangilwe.
Ne buli lwoosi khakhuraangirire mala khwikusie ne bibiindu bilayi.
Ndakhuliinda obe ne kamaani lundi obe omulamu.
Okhabe nga kumukuunda kulimo kameechi kamakali,
nga emoni eye kameechi ekhateenyanga tawe.
Babaandu bowo lundi bakhombakhe mu makuunda kamakhale,
bombakhe lundi khu misiingi kimikhale.
Mulimanyikha nga babaandu babombakha lundi kamasiisi,
babesiao chinju chichaba ne chatechulwa.”
Wele Omunyali Owa Bioosi aboola ali,
“Waaba ne okhola e sabato nga endakatifu,
ne se oyiima ke bukhala bwowo endaalo eyo tawe,
waaba nobona oli endaalo yase eli endakatifu,
mala okielesie lukoosi khulwe khulekha khucha chingeendo, khukhola kimilimo,
namwe khukhupa embakha ya busa khu ndaalo eyo,
nio ewe olanyoola ekhoyo eyaama mu khukholela ese.
Ese ndakhukhola obe ne lukoosi mu sibala sioosi,
mala olekhoyela sibala nisio ese naelesia kukaao Yakobo.
Ese Wele Omunyali Owa Bioosi nalomaloome.”

Lola kumukhono kwa Wele Omunyali Owa Bioosi se kuli kumwimbi khuonia tawe,
namwe liiru liewe se lili limiinyi bali se liiulila tawe.
Ne kakhali bumayaanu bwenywe bwamukabukhaanie,
ne Wele wenywe,
ne bumayaanu bwenywe bwakisile bubweeni bwewe,
nio se nyala khuulila tawe.
Sikila kamakhono kenywe kanyaalutisiibwe ne sifuki,
ne chinjala chenywe ne bumayaanu,
ne kiminwa kienywe kialomile bubeeyi,
ne chinimi chenywe chimoonya bumayaanu.
Se aliio ositaka mu bung'ali tawe,
se aliio ocha mu siina mu buluungi tawe,
beyama ke bubeeyi, baloma ke bubeeyi,
barekekha kamabi ne bareera bumayaanu.
Baalusia kamaki ka nafwo,
banaba buusi bwe lububi,
oyo olia kamaki kacho afwa,
mu liki liliatiikhe endemu yamamo.
Ne buusi bwe chimbubi se bularumikhwa nga chingubo tawe,
babaandu se balebiimba nibio bakhola ebio tawe.
Kimilimo kiabwe kili kie bumayaanu,
ne bikholwa biabwe bie sisiayuumba bili mumakhono kabwe.
ne bali khangu khuchukha sifuki sia busa,
kamebaasio kabwe kali ke bumayaanu,
lilianjukhwa ne libuna lili mungila chabwe.
Engila eye kumuleembe se bakimanyile tawe,
ne bung'ali se bulikho khu ngila chabwe tawe.
Bakoyanisie chingila chabwe,
se aliio ochilakho oba ne kumuleembe tawe.
Khwako bung'ali buli aleeyi khukhwama khwifwe,
ne buluungi se buli ne nafwe tawe,
khuyiima buwaanga, ne lola sisiilima,
khwenya khubone buwaanga ne khukeenda mu siilima.
Khuabasia khwisiisi nga babofu,
khuabasia nga bakhali ne chimoni tawe,
khwetuya kumuusi nga mu silo.
Mu balamu khuli nga bafu.
Khuulukhuma oli kamanani,
khwelisialisia oli kamauusi,
khuyiima bung'ali ne kakhali se buliio tawe,
khuyiima buonia ne kakhali buli aleeyi.
Sikila bumayaanu bwefwe bwatasiikhe ebweeni wowo,
bumayaanu bwefwe buli buloli khu fwabene.
Sikila bumayaanu bwefwe ne nafwe,
ne kamakhiikha kefwe khukamanyile.
Khukhola kamamayaanu ne khukhwekaana Wele Omunyali Owa Bioosi,
ne khulekha khuloonda Wele,
khulomaloma bumiini ne khuuba bareengu,
khukanakana ne khuloma ke bubeeyi ke mu mwoyo.
Bung'ali bulobwa,
ne buluungi buli sinaao,
Bung'ali se buli mu siikhasio tawe,
ne buluungi se bunyoolekhana tawe.
Bung'ali se buliio tawe,
oyo owilukha bumayaanu ekhola omusiku.
Wele Omunyali Owa Bioosi abona lino, ne se liamusangaasia tawe,
sikila bung'ali se bwabao tawe.
auka ali se abao na mulala osoola tawe.
Nio kumukhono kwewe omwene kwamureerera bukhili,
ne buluungi bwewe bwamutinyilisia.
Alefwara lilienya lie khuluungisia bibiindu, ne khunyaasia,
ne khukhweyaacha khu makhiikha niko babaandu banyoola.
Akhaukuume basiku bewe khuloondekhana nende niko bakholile,
bakhaba abo bamenyile mu bibala bie aleeyi.
Khukhwama ebukwe khucha mumbo buli mundu alamuria ne bunyali bwewe bukali.
Aliicha nga luluuchi lubisia lukali, nga ekhuungu eye kamaani.
“Ese kheche e Yerusalemu,
khumubabila enywe ne khumuonia enywe mweesi mumwarura mu bumayaanu bwenywe.
Ne ese ndikhola endakaano ne nanywe. Ese namueleesie enywe bunyali bwase ne kamekisio kase bibe bibienywe buli lwosi, ne khukhwama luno enywe mulandia ese ne khukhwekisia babaana benywe ne lisaaye lienywe khu khundia ese khulwe siise siosi sisiicha.”

Yinyokha, Yerusalemu mala okhosie nga enyanga.
Luyali lwa Wele Omunyali Owa Bioosi lulikho lukhukhosiakho.
Ne chikholo chichiindi chilafuunikhwa ne sisiilima.
Ne kakhali buwaanga bwa Wele Omunyali Owa Bioosi bulakhukhosiakho,
ne luyali lwa Wele Omunyali Owa Bioosi lulaba ne nanywe.
Chikholo chikheche mu buwaanga bwowo.
Ne babaami bakheche mu buwaanga nga enyanga ne likho esoa.
Lola chimbeka choosi niio oli ao,
mala obone sina silikho siekholekha.
Babaandu bowo balikho bebuusia alala beche engo!
Basoleeli bowo balama aleeyi.
Ne bakhaana bowo balamemwa nga babaana.
Olabona kano mala wichule ekhoyo,
olaterema khulwe khukhweulila bulayi,
sikila kimiaandu kie chikholo kilareerwa khwiwe khukhwama engelekha we nyanja,
buiinda bwabwe bulecha.
Kamatuuli ke chingamia kakheche khukhwama Midiani ne Efa.
Babaandu bakheche khukhwama Sheba, ne bareera esahabu ne biiunya bulayi.
Babaandu bakhaboole kamalayi khu niko Wele Omunyali Owa Bioosi akholile!
Kamakheese koosi ke Kedari ne Nabaloti kakhareerwe khwiwe nga chimbosio.
Ne khukaana khu alutare atakatifu khusiimisia Wele Omunyali Owa Bioosi,
Wele Omunyali Owa Bioosi akhakhole Lukaangu lwewe lube lwe luyali lukali khukhila siise sisiabira.
Meeli siina chitima khangu oli kamaleesi chino?
Oli kamauusi kaloota?
Sikila bibala bie sia nyanja bilaniinda,
chimeeli cha Tarishishi chilanyoa,
khureera babaana benywe khukhwana aleeyi,
baleecha ne fwesa ne sahabu yabwe,
khuelesia lukoosi lisina lia Wele Omunyali Owa Bioosi,
Wele Omutakatifu owa Isiraeli okholile chikholo choosi chielesie babaandu bewe lukoosi.
Wele Omunyali Owa Bioosi aboolela Yerusalemu ali,
“Baakwa baliombakha lundi kamasiisi kowo,
lundi babaami babwe balikhukholela,
mu lirima liase nakhuukuuma,
ne luno ndakhwekesia buyeeti ne siisa siase.
nio babaami be chikholo bole khukhureerera ewe kimiaandu kiabwe.
Ne kakhali chikholo chikhakhukholela ewe kimilimo tawe,
chilonakilwa elala.
Kimirongooro kia miberoshi, chunipa ne sayipurasi,
kimirongooro kimikwalaafu kie kumusiru kwa Lebanoni,
kilareerwa kiombakhilwe lundi Yerusalemu,
khumiliyisia Lukaangu lwase khukhola lukoba lwase luboofu lube lwe luyali.
Abo boosi khaale babakhulekelesia ewe balasaaya mu bikele biowo,
Bakhakhulange bali, ‘Lukoba luboofu lwa Wele Omunyali Owa Bioosi,’
‘Sayuni, lukoba lwo Mutakatifu owa Isiraeli.’
Lundi ewe solianjukhwa ne khubiilwa na akeekhe ene tawe,
Lukoba luboofu lulwanjukhwa ne khuuywamo.
Ese ndakhukaliya ne khukhukhola obe owe lukoondo lulayi,
abuundu we khoyo buli lwosi.
Chikholo ne babaami balikhuliinda bulayi.
Nga maayi nalelanga omwana wewe.
Olimanya oli ese Wele Omunyali Owa Bioosi nakhuonisie,
oli Wele we kamaani owa Isiraeli akhulekhuula.
Khakhureerere esahabu mu bweyaangu bwe kumukasa,
mu bweyaangu bwe sichuuma, khakhureerere efwesa,
mu bweyaangu bwe kimirongooro, khakhureerere kumukasa.
Ne mu bweyaangu bwe kamabaale ndakhureerera sichuuma
khakhole kumuleembe kukhwamiie,
mala buluungi bube omuruki wowo,
Liiuliilikha lie sisiayuumba se liliuliilikhana lundi tawe,
libuna se lilikwa mu sibala siowo lundi tawe.
Ndikhubabila ne khukhuliinda ewe nga lisiisi,
owe oliifumia sikila nakhuonia.
namwe kumwesi se kuliba buwaanga bwowo silo tawe,
ne kakhali Wele Omunyali Owa Bioosi aliba buwaanga bwowo bwa buli lwosi.
Ne Wele wowo aliba luyali lwowo.
Chindaalo chowo che bubeeleli chiliola khu siakamo.
Ese Wele Omunyali Owa Bioosi ndaba buwaanga bwowo bwa buli lwosi.
Buyiindila khukhila enyanga ne kumwesi.
Babaandu bowo baliba baluungi,
baliba ne kamaloba buli lwosi,
kumurombo nikwo ese samwene nabiaala, kimilimo kie kamakhono kase,
nio mbelesibwe luyali.
Akhaba bakhabalikha tawe bakhekhole ekholo,
ne endiiti lukali ebe ekholo eye kamaani.
Ese ndi Wele Omunyali Owa Bioosi mu biise biayo khakhole khangu.”

sikila Wele Omunyali Owa Bioosi anjukhilekho kamafura khurera Elomo Endayi khu bataambi,
ne khuoleelesia be bubeeleli mu miooyo,
khulangilila bulekhuule khu baambe,
ne khulekhuula abo bali mu siboe.
Bali siise siolile,
nisio Wele Omunyali Owa Bioosi alionisiliamo babaandu bewe,
mala akhile basiku bewe.
Andumire ese khuoleelesia abo boosi balila.
Khuelesia abo balila mu Sayuni,
ekhoyo ne busangaafu mu bweyaangu bwe bubeeleli,
kumwenya kwe fuma mu bweyaangu bwe bubeeleli.
Balaba nga kimirongooro nikio Wele Omunyali Owa Bioosi omwene abialile.
Boosi balikhola kali kamaluungi mala Wele alifumisibwa khu niko akholile.
Baliombakha chingoba chimboofu chi chatechulwa.
Babaandu base, baakwa balimukholela enywe, baliaaya kamakheese kenywe,
balime ne khuliinda kimikuunda kienywe kie kimisabibu.
Mala enywe mulimanyikhana nga basaayi ba Wele Omunyali Owa Bioosi,
bakholi ba Wele wefwe.
Enywe muliekhoyela kimiaandu kie chikholo,
ne khukhwibonia muli kili kikienywe.
Chisoni chenywe ne changalaalo biakaame,
mukhamenye mu sibala sienywe mwabene,
ne kimiaandu kienywe kikhatasikhe,
ekhoyo yenywe eliba buli lwosi.
Wele Omunyali Owa Bioosi aboola ali,
“Ese nasiima bung'ali,
ne nabiila bumiinikhi ne kamakhiikha,
Ese mu busuubili ndaana kumuruuru khu baandu base,
mala khole endakaano eya mindali.
Be lisaaye liabwe balimanyikha mu chikholo chosi,
ne babaana babwe mu chikholo,
boosi babona balibamanya bali bali ekholo niio Wele abiita chikhabi.”
kumwoyo kwase kulekhoya lukali mu Wele wase,
sikila afwarire engubo eye buonia,
ambimbile ne ngubo eye buluungi,
nga owe siselelo ne efwarire liua liewe,
lundi nga omwea ne efwarire kamamili kewe.
Nga sibala ne sirusia bimelwa biasio,
ne kumukuunda kurusia bimiichwa,
kario Omwami WELE alakhola buluungi ne efuma,
khukhwicha ebweeni we chikholo choosi.

Ese khalomalome khutinyilisia Yerusalemu,
se ndasila tawe, khukhwola nga lulaonisibwa.
Ne buonia bwalwo bulakhosia nga siiuna mu siilima.
Yerusalemu, chikholo chikhakhubone ewe noli owe bukhili!
Babaami babwe boosi bakhabone luyali lwowo.
Okhalangwe lisina liya,
lisina lilieebwa ne Wele Omunyali Owa Bioosi omwene.
Okhabe ekuutwa eye lukoondo mukhono mwa Wele Omunyali Owa Bioosi,
ekuutwa eye bubwami mukhono mwa Wele wowo.
Solilaangwa lundi bali “Nabulobe” tawe,
namwe sibala siowo silangwe, “Omukhasi Nabulobe tawe.”
Lisina liowo liya likhabe bali “Wele amusangaalile.”
Sibala siowo sikhalangwe “Nabukelema,”
sikila Wele Omunyali Owa Bioosi asangaasibwe ne nawe,
mala alaba nga omuseecha owe sibala siowo.
Nga omusoleeli nabeya omukhaana owe yabwana.
Oyo owakhubumba alakhubeya.
Nga owo mwea asiimisibwa no mwea wewe,
nio Wele wowo alasiimisibwa nawe.
Khu masiisi kowo Yerusalemu,
ese narereekho baliindi, bakhecha basila busa kumuusi namwe silo tawe.
Khukhwola bakhebusie Wele Omunyali Owa Bioosi ke lisuubisia liewe,
ne bakhamulekha aliibilila tawe.
Bakhamuakho siiuluukho tawe nabwila ombakha Yerusalemu,
mala alukhole lukoba luboofu nilwo sibala sioosi sifumia.
Wele Omunyali Owa Bioosi echuba elala ne kumukhono kwewe kumuseecha ne bunyali bwewe ali,
“Se khabukule lundi engaanu yowo mbelesie basiku benywe nga siakhulia siabwe tawe.
Ne baakwa se bakhanywe endali yowo niyo mukholile tawe.
Ne ewe owamiicha ne khufuna kamaindi okhalie,
mala ofumie Wele Omunyali Owa Bioosi.
Enywe mumwaka ne khufuna chisabibu,
mulanywa endali mu luuya lwe Lukaangu lwase.”
Babaandu ba Yerusalemu rura enje we lukoba,
mala musenjule kumuyila khulwe babaandu benywe balikho ne bakobola!
Rekekha kumuyila kumuboofu,
rusiakho kamabaale!
Rakho simanyisio nio chikholo chimanye.
“Boolela babaandu ba Yerusalemu oli Wele Omunyali Owa Bioosi alikho echa khumuonia enywe,
alikho echa ne babaandu nibo aonisie.”
Enywe mulalaangwa bali,
“Babaandu ba Wele batakatifu.”
“Babaandu nibo Wele Omunyali Owa Bioosi aonia.”
Yerusalemu lulilaangwa bali,
“Lukoba nilwo Wele asiima,”
“Lukoba nilwo Wele akhalekha tawe.”

Naanu owifwarire bulayi mu ngubo embesemu,
olikho nakeenda mu bunyali ne kamaani oyo?”
“Ndi Wele Omunyali Owa Bioosi oli ne bunyali bwe khuonia, ndikho nicha khulangilila bukhili bwase.”
“Siina sikila chingubo chewe ne chirobeereere,
chimbesemu nga cho mundu osuuranga chisabibu khung'oona endali?”
“Ese naswalakilila chikholo nga osuura chisabibu,
ne se aliio owecha khukhunjeeta tawe.
Nabaswalakilila mu lirima liase,
mala chingubo chase choosi cheakhile kamafuki kabwe.
Nakhalaka ndi siise sie khuonia babaandu base siolile,
sili siise sie khuukuuma basiku babwe.
Ne kakhali lirima liase liamba kamaani,
mala nanyoola bukhili samwene.
Mu lirima liase naswalakilila chikholo choosi nachibunia.
Nachukha sifuki siabwe khu sibala.”
Ese khaboole ke busiime bwa Wele Omunyali Owa Bioosi bukhaliwao tawe.
Ndamufumia khu bioosi nibio akhukholele efwe.
Abiiitile chikhabi chingali khu babaandu ba Isiraeli
sikila siisa siewe ne busiime bwa buli lwosi.
Wele Omunyali Owa Bioosi aboola ali, “Bali babaandu base se balimbea tawe.”
Ne khwako abaonia
khukhwama mu butinyu bwabwe bwoosi.
Se aba malaika tawe ne kakhali aba Wele omwene owabaonia.
Mu busiime ne siisa siewe abareesia.
Abaliindanga buli lwosi,
ne kakhali baba bareengu khu niye mala babelesia Roho Omutakatifu.
Khwako Wele Omunyali Owa Bioosi ekela omusiku wabwe mala abapa.
Nio, bakhebulila kakabira, ke chindaalo cha Musa, omukholi wa Wele Omunyali Owa Bioosi,
mala bareebana bali, “Wele Omunyali Owa Bioosi luno ali waena,
owaonia barangirisi be babaandu bewe khukhwama mu nyanja?
Wele Omunyali Owa Bioosi owaelesia Musa Roho wewe ali waena?
owakabukhaniamo enyanja mu moni chabwe khukhwielesia lukoosi buli lwosi.
Naanu owabarangirira mu nyanja?”
Nga efarasi mu siangalaamwe, se betuyakho tawe.
Nga chikhaafu ne chiicha mu litooma.
Roho owa Wele Omunyali Owa Bioosi abaelesia siuluukho.
Khwako ewe warangirira babaandu bowo,
khukhwielesia wamwene lisina lie luyali.
Wele Omunyali Owa Bioosi, khulolele khukhwama mwikulu,
niio ewe omenyile mu butakatifu ne luyali lwowo,
bukali bwowo bwe khukhwibaasia efwe buli waena?
Bunyali bwowo buli waena?
Busiime ne siisa siowo bili wae? Okhakhulekha tawe.
Ewe oli Paapa,
Bakuuka befwe Aburahamu ne Yakobo se bakhufukiilila efwe tawe,
ne kakhali ewe Wele Omunyali Owa Bioosi oli Paapa, oyo okhuonianga efwe busiele.
Sikila siina ewe nokhulekha efwe khwaukhe khu ngila chowo,
sikila siina ewe nokhukhola efwe khuba be siikhanyilisia mala khulekhe khu khuria tawe?
Kobola sikila abo bakhukholelanga ewe,
khulwe babaandu babechanga babowo buli busiele.
Efwe, babaandu bowo batakatifu,
khwatimanisibwa ne basiku befwe khu siise sikeekhe,
baswalakilila abutakatifu wowo.
Wakhukhola busa efwe oli ewe okhaaba Omwami wefwe tawe,
nga khukhaaba babaandu bowo tawe.

Siina sikila ewe nokhatabula likulu mala wekha asi?
Bikulu andi bilakhubona mala bitereme mu buri.
Andi bilaterema nga kameechi ne kasela.
Khewiche mala wekesie bunyali bwowo khu basiku bowo,
mala okhole chikholo chitereme ebweeni wowo.
Siise siabao nisio ewe wechelakho mala wakhola bibiindu bie khuriisia,
nibio khukhebaasia khuli bilabaao tawe,
bikulu biakhubona mala biaterema sikila buuri.
okholanga bikholwa nga ebio khwaabo babara lilieyikina liabwe mu niye.
Ewe wakanilanga abo babekhoyela khukhola kali kamaluungi,
abo bakhebulila nga ewe ne wenya bamenye.
Ewe wakhuambila efwe lirima,
ne kakhaba kario efwe khwachiililila busa khukhola bumayaanu,
akhaba mu lirima liowo likali efwe khwachiililila busa khukhola kamabi khukhwama khale.
Efwe fweesi khwabeele bamayaanu,
akhaba bikholwa biefwe bilayi khukhila, bili binyaalu khubiriirira.
Sikila bumayaanu bwefwe,
efwe khuli busa nga kamasaafu kaniaala ne kauchibwa ne khuungu.
Se aliio omundu okhusaba ewe tawe,
se aliio omundu na mulala owicha khwiwe khulwe buyeeti tawe.
Ewe wekisile khukhwama khwifwe,
mala wakhwanjukhe sikila bumayaanu bwefwe.
Ee Wele Omunyali Owa Bioosi, ne kakhali ewe oli Paapa wefwe.
Efwe khuli liloba ne ewe oli omubuumbi.
Efwe fweesi khuli kumulimo kwe kamakhono kowo.
Ee Wele Omunyali Owa Bioosi okhaba ne lirima likali tawe,
mala okhakhebulila bumayaanu bwefwe buli lwosi tawe.
Lola, yibaasia, oli fweesi khuli babaandu bowo.
Chingoba chowo chindakatifu chabeele sichiimi,
Sayuni lwabeele sichiimi,
ne Yerusalemu lwanjuukhwe,
Chinju chefwe chindayi ne chindakatifu,
niio bakuuka befwe bakhufumisilianga,
chosebwe ne kumulilo.
Ne abuundu wefwe alayi ekholile kamakuunda.
Ee Wele Omunyali Owa Bioosi se olefwilisiakho mu biindu bino tawe ku?
Olasila busa mala okhupie sibi orio?

Naba nerekekha khuyiimwa ne naabo,
bakhasaba tawe,
nerekekha khunyoolwa ne naabo bakhambiima tawe.
Naloma ndi, “Ese ndi ano,”
Khukholo ekhasaba tawe.
bakeenda mu ngila ekhali endayi tawe,
khuloondelela kakabwe kamene,
ekholo eyinjiyakasiakho buli lwosi,
ne khuaana chimbosio mu mikuunda,
ne khukhwosia biiunya bulayi khu alutare che bakhamanyile Wele tawe.
Oli siilo bacha mu mabina ne mu biliindwa mu khureeba bimakoombe.
Balia enyama eye ngurwe.
Banywa kumuunyu kung'ooniilwe khukhwama mu nyama eanilwe,
mu mbosio che bakhamanyile Wele tawe.
Ne baboolela baandu bali, “Ba aleeyi nafwe, efwe khuli batakatifu lukali khwinywe khukhutilakho.”
Ese se nyala khukhwikhaliilikhila babaandu nga bano bario tawe,
lirima liase khu nibo lili nga kumulilo kukhasimanga tawe.
“Ese nabisia khale siiukuumo siabwe, mala likhalakilwa liabwe liaandikwa.
Ese se ndalekelesia niko bakholile tawe, ne kakhali ndabaruunga
khulwe bumayaanu bwabwe ne khulwe bumayaanu bwe bakuukawabwe.
Boosia biiunya bulayi khu bikulu bitakatifu bie bakhamanyile Wele tawe, mala baloma kamamayaanu khwise.
Khwako khabaukuume nga bikholwa biabwe bibiabira ne bikhoyela.”
Wele Omunyali Owa Bioosi aboola ali,
“Se aliio omundu owonaka chisabibu chindayi tawe, ne kakhali bachikoyangamo endali.
Namwe ese se khabunie babaandu base boosi tawe, khaonie abo babakholelanga ese.
Khabiite chikhabi Baisiraeli be kholo eya Yuda,
ne lisaaye liabwe lilinyoola kumukabwa kwe kamaloba ke mu bikulu.
Babaandu base barobore, babakholelanga ese balimenyayo.
ne litooma lia Achori libe niio chikhaafu chiolela che babaandu base babambenja.
“Ne kakhali kakhabukhane khwinywe mumwandoba ese,
mumwalekelesia Sayuni, lukulu lwase lutakatifu,
mala musaaya Kadi ne Meni, bawele be khabi ne likhalaka.
Liliba likhalaka liowo khufwa lifwa lie sisiayuumba,
sikila se wafukiilila nga ese ne nakhulaanga,
namwe se warekeeresia nga ese ne nalomaloma tawe.
Ewe warobora khukhundeka ese ne khukhola kamabi.”
Khwako Omwami WELE aloma ali,
“Lola, bakholi base balilia, ne kakhali enywe muliba ne njala,
lola bakholi base balinywa, ne kakhali enywe muliba ne bulesia,
Lola bakholi base baliekhoya, ne kakhali enywe muliambwa chisoni.
Lola, bakholi base bakhembe khulwe busangaafu mu miooyo,
ne kakhali olilila khulwe buchuuni bwe kumwoyo,
ne oliesasaara mu burafu bwe kumwoyo.
Babaandu base barobore bakharumikhire lisina lienywe nga silaamo.
Ese Omwami WELE khamwire enywe.
Ne khaane lisina liya khu bakholi base.
Yesi yesi mu sibala osaba chikhabi alasaba abiitwe ne Wele Omweyikinwa.
Yesi yesi owichuba, alechubila mu lisina lia Wele Omweyikinwa.
Butinyu bubwabaao bulachila elala ne khukhwibililwa.”
“Ese ndikho mbaang'ana sibala siiya ne likulu liiya.
Bikholwa bie khale bilebililwa elala.
Sangaala ne khukhwekhoya buli lwosi mu niko ese mbaang'ana.
Yerusalemu luuya nilwo ese ng'oona lulechula ekhoyo ne babaandu balwo balasangaala.
Bililo se bilibamo tawe, khulaanga buyeeti se khulibamo tawe.
Babaana se balifwa lundi ne bali batoro tawe, ne babaandu boosi balamenya limenya lie bulamu bwabwe.
Omundu ne afwa owe kimiiko emia, alebaasibwa khuuba omuele.
Ne ne afwa kimiiko ekio ne kikhola tawe, alebaasibwa khuuba owe silaamo.
Babaandu balombakha chinju mala bamenyemo,
bakhabiaale kimisabibu mala balie chisabibu chayo.
Se baliombakha mala babaandi bamenyemo tawe.
Se balibiaala mala babaandi balie kamatuunda tawe.
Nga kimirongooro, babaandu base balamenya bulamu buleeyi.
Bakhekhoyele elala mu bwichufu kimilimo kie kamakhono kabwe.
Se balikhola kimilimo kia busa tawe,
namwe se balisaala babaana khukhupwa sibi tawe,
sikila baliba lisaaye liliabiitwa chikhabi ne Wele Omunyali Owa Bioosi,
ne babaana babwe.
Ne bakhasaba tawe khabakobosie, ne basilomaloma khabaulile.
ne lufuumbi luliba siakhulia sie ndemu.
Se bikhaumisie namwe bionakake mu lukulu lwase lutakatifu tawe.”

“Likulu muli endebe yase eye bubwami,
ne sibala sili endebe niyo ese swalakho.
Nono enju lukano siina niyo enywe mulanjombakhila ese,
abuundu alukano siina niio ese mbulukhila?
Wele Omunyali Owa Bioosi aboola ali, bibiindu bino bioosi kumukhono kwase kwabikhola.
Khwako bibiindu bino bioosi bili bibiase.
Ne kakhali yuno ali omundu niye khabonemo.
Ali oweboombia ne kumwoyo kwe khukhwekanila,
ne khuria likhuwa liase.
“Oyo okhoonya ekhaafu ali nga owira omundu,
oyo oaana limeeme nga embosio, ali busa nga ofunile embwa likosi,
oyo oaana biturwa bie siakhulia ali busa nga oaana kamalasile ke ngurwe,
oyo oaana siianwa sie likhebulila siunya bulayi ali busa nga oyo osaba sifwaani.
Abano barobora chingila chabwe babene,
ne kimiooyo kiabwe kisangaalila bumayaanu bwabwe.
Sesi khabaroborere butinyu,
mala mbareerere nisio baria,
sikila nga nalaanga se aliio owangobosia tawe,
nga ne nalomaloma se aliio owarekeeresia tawe.
Ne kakhali bakhola kamamayaanu ebweeni wase,
mala barobora likhasangaasia tawe.”
Rekeeresia Elomo ya Wele Omunyali Owa Bioosi,
enywe muria likhuwa liewe.
“Balebe benywe babamubiila,
ne khumwekaana khulwe lisina liase,
balomile bali, ‘Lekha Wele Omunyali Owa Bioosi aelesibwe luyali
nio efwe khubone ekhoyo yenywe,’
ne kakhali niibo bakhaambwe chisoni.
Rekeeresia, luyoka khukhwama mu lukoba luboofu!
Kumumilo kwama mu Lukaangu!
Kumumilo kwa Wele Omunyali Owa Bioosi, aruungia basiku bewe kakenyibwa.
buchuuni ne bukhamwichakho tawe asaala omwana omusoleeli.
Naanu owaulila khu siindu sirio?
Naanu owabonakho kano?
Sibala sinyala siasaalwa mu ndaalo ndala?
Ekholo enyala yasaalwa mu siise silala?
Nga Sayuni ne anja khulumwa,
asaala babaana bewe basoleeli.”
Wele Omunyali Owa Bioosi areeba ali,
“Nyala nareera babaandu base ambi khusaalwa, mala mbalekhe balobe khusaalwa?”
Wele wowo areeba ali,
“Ese okila ne basaala nyala nekala lusaaye?”
“Khemwekhoye ne Yerusalemu khemumusangaalile,
enywe mweesi mumwamusiima,
yekhoya ne naye,
enywe mweesi mumulila,
nio munuune mala mwikure,
ne kamaturu kewe kaoleelesia,
nio munywe lukali mu busangaafu,
khukhwama mu bukali bwe luyali lwewe.”
Wele Omunyali Owa Bioosi aboola ali,
“Lola Ese ndamutasa kimiaandu nga luluuchi,
ne kimiaandu kie chikholo nga luluuchi lulwichuule.
Mukhanuune mala mumemwe khu mukoongo khwewe
ne khusunia omwana khu bikele.
Nga niye maawe aoleelesia ndamuoleelesia,
mukhaolelesebwe mu Yerusalemu.
Mukhabone mala kimiooyo kienywe kiekhoye,
kamakuumba kenywe kakhabe kamalayi nga bunyaasi,
ne likhamanyikhane bali kumukhono kwa Wele Omunyali Owa Bioosi kuli ne bakholi bewe,
ne lirima liewe lili khu basiku bewe.”
Lola
“Wele Omunyali Owa Bioosi akheechele mu mulilo,
ne kamakaari kewe nga embembeesi,
ne khukhwekesia lirima liewe mu bukhalafu,
ne lirafua liewe nga chinjaso che kumulilo.
Ne kumulilo Wele Omunyali Owa Bioosi akhabisie likhala,
ne mbalu yewe khu baandu boosi,
naabo baberwa ne Wele Omunyali Owa Bioosi baliba bakali.”
Wele Omunyali Owa Bioosi aboola ali,
“Abo babetakaasa,
ne khukhwekwalaasia babene khucha mu mikuunda,
ne baloondanekho, ne khulia enyama eye ngurwe ne namuchunjusi, ne biakhulia bibiindi binyaalu,
boosi bakhabune.
Sikila namanya kimilimo ne kamebaasio kabwe, ne ndikho nicha khubusia chikholo choosi alala, ne bakheche mala babone luyali lwase,
mala khareo simanyisio akari wabwe khukhwama mu nibo kharume babarama mu kholo, khucha Tarishishi, Puti ne Luti, balasa buyiingo khucha Tubali ne Yafani, ne khu biaala bie sia nyanja aleeyi bikhaulilakho efuma namwe babona luyali lwase tawe, ne bakhafumie luyali lwase mu kholo ng'enecho.
Ne bakhareere balebe benywe khukhwama mu kholo choosi nga siianwa khu Wele Omunyali Owa Bioosi, khu farasi, mu makaari, mu korokocho ne khu nyumbu, khu ngamia khucha Yerusalemu khu sikulu siase sitakatifu, nga Baisiraeli ne bareera siianwa sie siakhulia mu siindu similiiu munju ya Wele Omunyali Owa Bioosi.
Wele Omunyali Owa Bioosi aboola ali ndabukula balala khwaabo babe basaayi ne balawi.”
“Likulu liya ne sibala siyia,
nibio khakhole bikharame ebweeni wase,
kaliba kario khu lisaaye ne lisina liowo.
Wele Omunyali Owa Bioosi aboola ali,
‘Khukhwama khu mwesi kumuyia khukhwola khu kuundi,
ne khukhwama khu sabato khukhwola khu kiindi,
babaandu boosi balicha khukhusaba ese.’

Kamakhuwa ka Yeremia okhwa Hilikia, mulala khu basaayi be lukoba lwa Anatoti mu sibala sia Benjamini.
Elomo ya Wele Omunyali Owa Bioosi yecha khu Yeremia khu mwiiko kwe khumi na kitaru nikwo Yosia okhwa Amoni aaba omwami owa Yuda,
lundi Wele Omunyali Owa Bioosi alomaloma khu Yeremia nga Yehoyakimu okhwa Yosia ne aba omwami. Wele Omunyali Owa Bioosi lundi alomaloma ne Yeremia biise bikali khukhwola khu mwiiko kwe khumi na mulala kwe bubwami bwa Sedekia okhwa Yosia nga omwami owa Yuda. Mu mwesi kwa kharaano kwe kumwiiko mwenokwo babaandu ba Yerusalemu batiilwa bayilwa mu mbaambe.
Wele Omunyali Owa Bioosi amboolela ali,
“Ese nakhurobora
ne khakhubuumba munda mwa mao,
lundi nakhutakaasa ne okhasaalwa tawe.
Nakhurobora khuba omung'oosi we chikholo.”
Ese nakobosia ndi, “Aa Omwami WELE! Lola se manyile khulomaloma tawe. Ese siili mwana.”
Ne kakhali Wele Omunyali Owa Bioosi amboolela ali,
“Okhaboola oli ‘Ese siili mwana tawe.’
Sikila khu boosi nibo ndakhurumakho olacha,
mala obaboolele buli siindu nisio ese khulakiilisia.
Okhabaria tawe,
sikila ese ndaba alala
ne nawe khukhuliinda.
Ese Wele Omunyali Owa Bioosi nalomile.”
Nio Wele Omunyali Owa Bioosi akololosia kumukhono kwewe, mala andiila khu munwa, nio amboolela ali,
“Lola, nareere kamakhuwa kase mukhanwa mwowo.
Endaalo yino ese nakhuelesie ewe bunyali,
khu kholo choosi ne khu bwami,
khurusiao khukhwonakaka,
khukhwombakha ne khubiaala.”
Wele Omunyali Owa Bioosi andeeba ali, “Yeremia olikho obona siina?”
Ese namukobosia ndi, “Naboone lusakia lwe kumurongooro kwa Alimondi.”
Nio Wele Omunyali Owa Bioosi amboolela ali, “Waboone bulayi bwene, sikila ese ndaloleelelanga mbone ndi kamakhuwa kaase keecha khuuba ka ng'ali.”
Nio Wele Omunyali Owa Bioosi aandeeba lundi ali, “Siina sisiindi nisio olikho obona?”
Namukobosia ndi, “Naboone endekhelo efutare ebunaswa elikho yibuuya.”
Nio Wele Omunyali Owa Bioosi amboolela ali, “Libuna lilaama ebunaswa liche khu bamenywa be mu sibala sino boosi.
Sikila ese ndikho ndanga chikholo che bubwami bwe ebunaswa choosi chiiche. Chiliicha mala buli ekholo eliimikha bubwami bwayo asilibwa sia Yerusalemu, elibubotookhelela kamasiisi koosi ne kamasiisi ke chingoba cha Yuda.
Ne ese khalomalome bukhalaki bwase khu kholo echo, khulwe bumayaanu bwacho bwoosi bwe khukhundekha ese. Chosiisie biiunya bulayi khu bawele babaandi, ne khusaaya bibiindu nibio babaandu babeene bekholela.
Ne kakhali ewe Yeremia, yirekekha winyokhe obaboolele buli siindu nisio khulaka. Okhabaria tawe, ne busa ndakhuambia chisoni ebweeni wabwe.
Ne Wele Omunyali Owa Bioosi aloma ali, lola nakhukholile ewe luno khuba lukoba lusire, enjeko eye sichuuma, ne kamasiisi ke kumukasa khu sibala sioosi ne khu baami ba Yuda ne babaana babwe, basaayi ne babaandu bamwo.
Balapana nawe ne kakhali se balakhuula tawe sikila ndi nawe khukhuliinda.”

Wele Omunyali Owa Bioosi amboolela ali,
“Cha mala wilwachile babaandu ba Yerusalemu ne khubaboolela oli,
Wele Omunyali Owa Bioosi aloma ali,
Ese khebulila nga enywe ne mwaba basuubilwa ne musiili baele,
nga ne mwasiima ese mu khunyoa nga mwaba babeea,
nga mwandondakho mu sichiimi,
mu sibala siikhamiichwamo tawe.
Isiraeli, yaba endakatifu khu Wele Omunyali Owa Bioosi,
kamatuunda kewe ke khunyoa.
Boosi babakaliakho banyoolekha khuba ne kamabi,
butinyu bwabakwakho,
Ese Wele Omunyali Owa Bioosi nalomile.”
Ulila elomo ya Wele Omunyali Owa Bioosi,
enywe lisaaye lia Yakobo ne enju yoosi eya Isiraeli.
Wele Omunyali Owa Bioosi aboola ali,
Bubi siina nibwo baraara benywe banyoola nio banjanjukha,
Basaaya bifwaani bitamba bukhala, mala babene batamba bukhala?
Se bareebakho bali, “Wele Omunyali Owa Bioosi ali waena
owakhurusia efwe mu sibala sia Misiri,
owakhurangirira khwabira mu sichiimi,
mu sibala sie sisiangalaamwe ne kamaloo,
mu sibala sisioomu para lundi sie sisiilima sikali,
sibala nisio omundu akhabirangamo tawe,
nimwo omundu akhamenyilemo” tawe.
Ese nabareera mu sibala sie ngakha,
khukhwekhoyela kamatuunda kaasio,
ne bibiindu biasio bilayi.
Kakhaba kario nga mwachamo, mwonakaka kamaloba kase,
mala mwanyaalutia kumukabwa kwase.
Basaayi se bareeba bali, “Wele Omunyali Owa Bioosi ali waena?” Tawe.
Basaayi base babene, se bamanya ese tawe,
Babaami bandekelesia,
bang'oosi bang'oola mu lisina lia Baali,
mala basaaya bifwaani biikhali ne bukhala tawe.
Wele Omunyali Owa Bioosi aloma ali,
“Ese ndi nende niko ndoma khwinywe,
lundi khaboolele babechukhulu benywe.
Yambukha muche mu bibala bili siimbi ne chinyanja,
e Saipurasi mala mubone,
namwe ruma omundu e Kedari,
mala muloleelesie burekeerefu,
Lola sisiindu nga esio sirio sikhabakhoo tawe.
Ekholo eliyo eyakaluukhasiakho bawele bayo,
akhaba ne bakhaba ba ng'ali tawe?
Ne kakhali babaandu base bakaluukhasie luyali lwabwe,
khulwe esio siikhali ne bukhala tawe.”
Wele Omunyali Owa Bioosi aloma ali,
“Yesiindukhila lino lukali, ee Likulu,
terema ne buuri bukali,
sikila babaandu base bakholile bumayaanu buno:
Bandekhile ese emoni eye kameechi ke bulamu,
mala beyabiile chisebele chabwe,
chisebele chiteenya.”
“Isiraeli se ali nasioobi tawe, se asaalwa mu nyinga cha nasioobi tawe,
siina sikila basiku bewe ne bamuaaya?
Chitalang'i chimuulukhumila,
chaulukhuume lukali.
Chakholile kamaloba kewe kabeele sisiangalaamwe,
Chingoba chewe chabunile,
bamenywa se balimo tawe.
Khutasa khwako, babaandu ba Memufisi ne Talipanihesi
bakhunulile ekuutwa yowo.
Isiraeli ewe wamwene wereerera kano,
wanjanjukha ese Wele Omunyali Owa Bioosi, Wele wowo,
nga naba ne khurangirira khu ngila.
Nono, munyoola siina khulwe khucha e Misiri?
Khunywa kameechi ke luluuchi lwa Naili?
Namwe siina nisio munyoola khulwe khucha Ashuru,
khunywa kameechi ke luluuchi lwa Efurati?
Bumayaanu bwowo bulakhuukuuma,
Ne liayaaya liowo mwisuubila lilakhurafwira.
Manya oli buli bumayaanu lundi burafu
khwiwe khulekha Wele Omunyali Owa Bioosi, Wele wowo
Liria khwise se likhulimo tawe,
Wele Omunyali Owa Bioosi alomile.”
Wele Omunyali Owa Bioosi aloma ali,
“Khale mwaloba bunyali bwase mwaloba khufukiilila kakaase,
ne khukhusaaya.”
Mwasaaya bifwaani bia wele we lisaaye,
khu buli sikulu sileeyi ne amurongooro.
Ne kakhaba kario ese namubiaala nga,
kumusabibu kumulayi,
khukhwama khu bumiicho bulayi.
Nono mwabeele murie nio mwakaluukhana,
mala mwekela kimisabibu kie mundaa?
Mwakhaba ne mwisiinga ne sisiaangu,
mala murumikhire esabuni engali,
engekheni eye bubi bwenywe busiimanyikhana busa khwise.
Munyala mwaloma muriena muli, “Se mwenyaalutisie tawe,
Lundi se mwasaayile Babaali tawe?”
Lola liiba lienywe mwitooma,
manya niko mukholile,
mwabeele nga engamia emasoti eunyiile eseecha.
Epunda eye mundaa eyanala mu sichiimi,
ne eunyiile eseecha se aliio okikhiingilila tawe,
eseecha ekiyiima ne se eluwa tawe,
biise bie khukhwilukha enyoolekhana khangu,
Isiraeli mukhaluya bikele bienywe tawe,
ne chikokopilo chenywe mukhaulila bulesia tawe
ne muli mukhuyiima bawele babaandi tawe.
Ne kakhali mwaloma muli “Se linyalikhana tawe,
sikila khwasiima bawele be chikholo chichiindi,
ne khulabarumikhira.”
“Nga omwifwi ne aambwa chisoni ne atiliilwe,
enju eya Isiraeli eliiambwa chisoni,
Nibo, babaami babwe, babemeelesi babwe,
basaayi babwe ne bang'oosi babwe.
Baboolela kumurongooro bali, ‘Ewe oli paapa wase,’
ne libaale bali, ‘Ewe maayi wase.’
Sikila ba khupiile kumukoongo,
ne bubweeni bwabwe balangule.
Ne kakhali mu biise bie butinyu bwabwe baloma bali,
‘yiicha okhuonie!’
Ne kakhali bawele benywe nibo mwebechela bali waena?
Baaba ne bamuonia mu biise bie butinyu bwenywe lekha benyokhe.
Baandu ba Yuda, bawele benywe bali bakali,
nga chingoba chenywe!”
Wele Omunyali Owa Bioosi aloma ali,
“Siina sikila ne mumbiiya ese mu liloocha lienywe?
Mweesi mwakholeele sileka.
Naukuuma babaana benywe mu khwenaana,
liukuuma se liabakaluukhasia tawe,
enywe mwabeene mweera bang'oosi benywe ne chimbalu,
nga etalang'i eli njala.
Ne enywe! Selukho enywe, ulila likhuwa lia Wele Omunyali Owa Bioosi.
Ese nabeele sichiimi khu Isiraeli,
Namwe sibala sie sisiilima sikali?
Siina sikila nono babaandu base ne baloma bali,
‘khuli balekhuule,
se khulakhukobolakho lundi tawe’?
Omwana omukhaana anyala ebilila bibiindu nibio efwaranga,
namwe omukhaana we siselelo ebilile engubo eye siselelo?
Ne kakhali babaandu base banjibiliile,
chindaalo chingali chikhabalikha tawe.
Mumanyile khuyiima basaale!
Akhaba bakhasi bamayaanu,
mwabeekia chingila chenywe.
Akhaba khu ngubo chenywe,
silikho sifuki sie babaandu batambi,
bakhali ne bumayaanu tawe.
Se wabanyoola ne beeba tawe.
Ne kakhaba kario,
Mwaloma muli, ‘Se khulikho ne bumayaanu tawe,
Ng'ali, Wele se alakhukhalalila tawe.’
Lola, ndamukhalakila,
khulwe khuloma muli, ‘Se mwakholile bubwoni tawe’
Mubukula khuuba liiolu khuyiiyayiiya,
ne mukaluukhasia chingila chenywe,
Bamisiri bakhamuambie chisoni.
Nga Ashuru yamuambia.
Akhaba mu Misiri muliruramo,
ne kamakhono kenywe khu mirwe oli baboe,
sikila Wele Omunyali Owa Bioosi alobile abo nibo mweyikina,
ne nibo se bakhamuyeete tawe.”

Wele Omunyali Owa Bioosi aloma ali,
“Omundu aaba ne aloba omukhasi wewe,
mala omukhasi oyo amururakho ache khu mundu okundi,
abe omukhasi wo mundu oyo,
omundu owamuloba oyo anyala amukobosia lundi ku?
Aba sibala esio se sianyaalutiibwe lukali ta ku?
Ewe wakhola bukhobani ne basaale bakali,
onyala wakobola khwise?
Suta chimoni olole khu bikulu khungaaki mala obone!
Waena niio ewe okhakona tawe?
Wekhalenge khu chingila nolindiilila basaale bowo,
nga omwaraabu nalindiilila omusiku mu sichiimi.
Ewe wanyaalutisie sibala ne bukhobani.
Khwako efula se lakwa tawe,
akhaba efula eye siruumbi se yechile tawe.
Ne kakhaba kario ewe oli ne chimoni che bueeyi,
waloba khuaambwa chisoni.
“Ewe se wama khunanga ese oli,
‘Paapa, ewe oli omusaale wase khukhwama mu buele bwase?
Ewe olakhalala mindali na mindali,
Ewe olaba ne lirima busa khukhwola khu siakamo?’
Lola, Ewe Isiraeli walomile orio,
ne kakhali wakholile bumayaanu bwoosi nibwo onyala wakhola.”
Ne ese nebaasia ndi alaba oli amalile khukhola kano koosi ne angobolela. Ne kakhali se akobola tawe. Ne wandaaye Yuda okhasuubilwa tawe abona kano.
Yuda abona ali sikila bukhobani bwoosi bwa Isiraeli okhali ne lisuubila tawe, ese namuoona ne kamaandike ke khulekhana. Kakhaba kario, wandaaye omubeeyi Yuda se aria tawe, ne kakhali akhaba yesi acha mala akhola bukhobani.
Sikila bueeyi bwaba likhuwa liiolu khu niye mala anyaalutia sibala, akhola bukhobani khulwe khusaaya kamabaale ne kimirongooro.
Ne akhaba koosi ne kaba kario, wandaaye wewe omubeeyi Yuda se akobola khwise ne kumwoyo kwewe kwoosi tawe, ne kakhali ekholakhosia busa.”
Nio Wele Omunyali Owa Bioosi amboolela ali, “Isiraeli okhali omusuubilwa tawe, ewe weyekesie wamwene oli se oli ne bumayaanu nga wandaayo omubeeyi Yuda tawe.
Cha wilwache kamakhuwa kano lubeka lwe bunaswa ne oloma oli,
‘Ewe Isiraeli okhali omusuubilwa tawe, kobola.’ Se ndakhukhalalila tawe,
sikila ndi ne siisa, se ndakhalala khulwa mindali tawe.
Ne kakhali fukiilila bumayaanu bwowo,
oli wakhola sileka khu Wele Omunyali Owa Bioosi, Wele wowo
mala wasalanisia busiime bwowo,
mu bakwa asi owa buli murongooro,
lundi oli se wariire niko khuboolela tawe.”
Wele Omunyali Owa Bioosi aloma ali,
“Ngobolele enywe babaana mukhali ne busuubilwa tawe,
sikila ese ndi omwami wenywe,
ndabukula mulala khukhwama mu buli lukoba ne babili,
khukhwama buli enju,
mala ndamureera e Sayuni.
Ne ndamuelesia babaayi basiimisia kumwoyo kwase, balamwimeelela ne limanya ne liiulila.
Ne Wele Omunyali Owa Bioosi aloma ali, ne mumalile khutasikha mwaba bakali mu sibala mu ndaalo echo, babaandu se balirumburakho lisanduku lie endakaano lia Wele Omunyali Owa Bioosi tawe, se likhechekho mu mebaasio, namwe likhebulilwe mu nganakani namwe liekoombwe namwe likholwe lundi tawe.
Mu siise esio Yerusalemu lukhalaangwe Endebe eye bubwami bwa Wele Omunyali Owa Bioosi, ne chikholo choosi chilibuusiamo ebweeni wa Wele Omunyali Owa Bioosi ne se chikhabe chimiinyi khulwe khuloonda bumayaanu bwabwe lundi tawe.
Mu ndaalo echo be nju eya Yuda bakhaambane nende be nju eya Isiraeli, mala boosi alala bakhame mu sibala sie bunaswa beche mu sibala nisio ese naelesia bakuuka babwe sibe kumukabwa kwabwe.”
Wele Omunyali Owa Bioosi aloma ali,
“Isiraeli nenya khubukule ewe nga omwana wase,
mala khuelesie kamaloba kamalayi,
kamaloba kamalayi mu sibala sioosi.
Nenya unaange oli ‘Paapa’
nio olekhe khukhunjanjukha lundi.
Ee, be nju eya Isiraeli,
ng'ali nga omukhasi ookhali omusuubilwa ne alekha omuseecha wewe,
enywe se mwabeele basuubilwa khwise tawe.
“Kumumilo kuuliilikhana abuundu aesuta lukali,
liilila ne liliekoonjelela lie babaana ba Isiraeli,
sikila banyaaluutia limenya liabwe,
bebilila Wele Omunyali Owa Bioosi, Wele wabwe.
Ee baana bakhali ne lisuubila tawe, kobola,
ndamuraamo lisuubila.
“Ne enywe muloma muli,
Lola khulikho khwicha,
sikila ewe oli Wele Omunyali Owa Bioosi, Wele wefwe.
Ng'ali bikulu biakhutiimia,
akhaba ne chingulu,
Ng'ali mu Wele Omunyali Owa Bioosi Wele wefwe,
bulimo buonia bwa Isiraeli.
Ne kakhali khukhwama khale sisiindu sie chisoni sie khusaaya wele Baali siakila khwatibia bioosi nibio bakuuka befwe bakhola, kiminyele kiabwe ne kamatuuli, babaana babwe basoleeli ne bakhaana.
Lekha khukone asi mu soni chefwe, ne lekha echangalaalo ekhwichulekho sikila khwakholela Wele Omunyali Owa Bioosi, Wele wefwe bubwoni, efwe ne bakuuka befwe khukhwama khale khukhwola endaalo yino. Ne se khwariakho kamalaka ka Wele Omunyali Owa Bioosi, Wele wefwe tawe.”

Wele Omunyali Owa Bioosi aloma ali, “Babaandu ba Isiraeli,
mwaba ne mwenya khukobola, aba ngobolele.
Mwaba ne muli basuubilwa khwise,
rusiao bifwaani nibio nabiila,
mwechuba muli ‘Nga Wele Omunyali Owa Bioosi ne amenyile mindali,’
mu bung'ali, mu buluungi ne mu ngila endayi,
aba ndabiita chikholo chikhabi,
mala chilebonia sikila ese.”
“Lima liirome lienywe,
ne mukhamiicha mu mawa tawe.
Baandu ba Yuda enywe nende bamenywa ba Yerusalemu,
Yekwalaasia sikila ese Wele Omunyali Owa Bioosi,
rusiakho lifuunga lie mu miooyo kieywe,
busa lirima liase lilaburukha nga kumulilo,
mala lichiililile khuburukha.
Mbao oolalisimia tawe,
sikila bumayaanu bwe bikholwa bienywe.”
Loma mu Yuda, mala wilwache mu Yerusalemu ne oloma oli,
“Khupa lulwiika mu sibala sioosi,
kukuula lukali mala mulome muli,
‘Yibuusia alala mala khuche,
mu ngoba chichakarwa ne lisiisi lie buliindi!’
Suta ependera wekeselele e Sayuni,
Yilukha muone, mukhaayilila tawe,
sikila ese ndikho ndeera butinyu khukhwama ebunaswa,
ne libuna likali.
Etalang'i yarurire mu sichakha siayo,
Omwonaki owe chikholo arurire amile abuundu wewe,
achile khukhwonaka sibala sienywe,
chingoba chenywe chilatechulwa chibe kamakubili, kakhalimo babaandu tawe.
Sikila kano yifwara kamakunia,
mwiunamile ne khulila,
sikila lirima lia Wele Omunyali Owa Bioosi,
se liakhulekhile tawe.”
Wele Omunyali Owa Bioosi aaloma ali, “Khu ndaalo eyo bunyindaafu bukhawe mu baami ne babemeelesi babwe, basaayi bakhesiindukhe ne bang'oosi bakharangararwe.”
Nio ese naloma ndi, “Aa, Omwami WELE, ng'ali ewe wabeyile babaandu bano lukali, ne Yerusalemu ne oloma oli, ‘Mulaba ne kumuleembe’ ne eyi lifwa liaboolilekho.”
Asiise esio babaandu bano nende be mu Yerusalemu baliboolelwa bali, “Ekhuungu embile khukhwama khu bikulu bibiomu mu siangalaamwe elauucha elole niio babaandu ba Wele Omunyali Owa Bioosi bali. Se eli eye khubisia likhuchi namwe eye khuseesa tawe.
Eli ekhuungu engali khukhilakho yino, yiicha sikila ese luno Wele Omunyali Owa Bioosi ndalomaloma bukhalaki bwase khu nibo.”
Wele Omunyali Owa Bioosi aloma ali,
“Lola omusiku alikho echela,
mu ngaaki nga kamafuumbi,
kamakaari kewe ke liie kali nga sisifuusia,
chifarasi chewe chili ne chimbilo khukhila chifuruusi.
Butinyu bwakhunyoolile, khwabunile!
Ee, Yerusalemu, siinga kumwoyo kwowo bumayaanu bururemo,
nio oonisibwe.
Olamenya ne kamebaasio kamamayaanu mwiwe khukhwola liina?
Sikila kumumilo khukhwama Dani,
ne khukaania bumayaanu khukhwama khu
sikulu sia Efuraimu.
Kaania chikholo oli alikho echa
boola mu Yerusalemu.
Balubotookheleesie baama mu sibala sie aleeyi,
bayokelela chingoba cha Yuda.
Nga baliindi be kumukuunda,
bakariire Yerusalemu,
sikila babaandu bamwo bakholeele ese sileka.
Chingila chowo ne bikholwa biowo,
biakhurereere kano,
lino lili libuna lienywe, lili lirafu,
mala limuchuunia kimiooyo.”
Ndi mu bubeeleli, ndi mu bubeeleli,
Ese niunamila mu buchuuni,
Yee, buli abuundu mu mwoyo mwase,
kumwoyo kulikho kuupa lukali,
se nyala nasila tawe,
sikila nauliile ekhoombi ne yipa,
lulwiika lwe liie.
Busiku buloondela busiku,
sibala sioosi sionakakwe,
kamaeema kase konakakwe
ne chisuuka chase mu siise sitiiti.
Ese ndabona ependera khulwe siise siina?
Ne mbulila ekhoombi ne yipa khulwe siise siina?
“Sikila babaandu base bali basilu,
se bamanyile ese tawe,
bali babaana basilu,
se bali ne limanya tawe,
bali bamanyile lukali khukhola bumayaanu,
ne se bamanyile khukhola kamalayi tawe.”
Nalola khu sibala,
siaba sionaakwe mala se silimo engakha tawe,
Ne mu ngaaki se mwabamo buwaanga tawe.
Nalola khu bikulu, biaba bilikho biterema,
ne bikulu bioosi bicha eyi ne neyi nga kumwesuubo.
Nalola mala omundu se abao tawe,
ne chinyuni choosi chaba chapuruukhe.
Nalola, mala nabona sibala sie bibiaamo
siekelile sisiangalaamwe,
ne chingoba choosi chatechuulwe chekholile kamakuunda,
ebweeni wa Wele Omunyali Owa Bioosi, ebweeni we lirima liewe lirafu.
Wele Omunyali Owa Bioosi aloma ali, “Sibala sioosi silanjukhwa,
ne kakhaba kario, se ndasionakila elala tawe.
Sibala silalila,
ne likulu angaaki lilamaliia
sikila ese nalomile lundi nakhalake,
nabisiisie ne se ndakobola enyuma tawe.”
Khulwe buyoka bwe batimia chifarasi,
no munamae owe buyiingo,
buli babaandu be lukoba belukha,
bengila mu bichakha, baniina khu mabaale,
chingoba choosi chanjukhwe,
ne mbao omundu ochimenyamo tawe.
Ne ewe, Ee owonakwa,
olikho wibaasia siina nga wifwara chimbesemu orio
nio werona ne kamamili ke sahabu,
nio weakhe chimoni
weakhe lukoondo lwa busa.
Basiime bowo bakhulekelesia,
bayiima khukhwira.
Sikila naulila lilila nga lio mukhasi olumwa,
buchuuni nga bwoyo olikho osaala omwana wewe omubele.
Lilila lie babaandu ba Sayuni lie khuochaocha,
akololosia kamakhono kewe Sayuni ne khuloma ali,
“Butinyu bwanyoola!
Balikho becha khukhunjira!”

Enywe baandu ba Yerusalemu,
Tima khu ngila cha Yerusalemu,
ne mwola eyi neyi,
lola mala mubone!
Yiima niio bakusilia bibiindu,
munyala mwanyoola omundu okhola ka ng'ali?
Okhaka khuba omuluungi khu Wele?
Kaaba bali onyoola, Wele Omunyali Owa Bioosi alabeela Yerusalemu.
Bakhaba ne bechuba bali, “Nga Wele Omunyali Owa Bioosi ne amenyile mindali,”
bechuba busa bubeeyi.
Wele Omunyali Owa Bioosi ewe soyimanga bung'ali?
Ewe wabapile, ne se baulila tawe,
ewe wababuniisie, ne baloba likololosia.
Babeele ne sileka sikali.
Baalobile khukhwekanila.
Nio naloma ndi, “Bano bali bataamba lundi bakhali ne limanya tawe,
bali basilu busa,
sikila se bamanyile niko Wele wabwe enya tawe,
niko Wele Omunyali Owa Bioosi enya bakhole tawe.
Ndacha khu be bunyali,
mala ndomalome nabo,
sikila bamanyile engila ya Wele Omunyali Owa Bioosi,
lilaka lia Wele wabwe.”
Ne kakhali boosi baloba lilaka lia Wele Omunyali Owa Bioosi,
nio balekha khumuria.
Khwako chitalang'i khukhwama mu musiru chilabeera,
bisuuche khukhwama mu siangalaamwe bilababunia.
Chingwe chalindiilile chingoba chabwe,
buli mundu orura mungoba echo alatabulwamo bitonyi,
sikila bubwoni bwabwe buli bukali,
ne buli siise baukhanga khukhwama khu Wele.
Ese nyala namubeela enywe ndiena?
Babaana benywe banjanjukha,
mala bechubile mu masina ke bawele bakhali ba ng'ali tawe.
Nga nabalisia bekura,
bakhola bueeyi, ne khubusiana mu chinju che baeeyi.
Baaba nga chifarasi chiuunwa chichikuure,
Buli mulala ekoomba omukhasi wo wasie.
Wele Omunyali Owa Bioosi areeba ali,
“Ese se ndabaukuuma sikila bibiindu bino ta ku?”
Ne se ndeyacha ekholo nga yino ta ku?
Wele Omunyali Owa Bioosi aloma ali,
“Ndaruma basiku baremakake,
kimisabibu kie babaandu base,
ne se balarema kioosi tawe,
balachura chisakia chakio,
sikila ching'enechi se chili chichase tawe.
Sikila enju eya Isiraeli nende eya Yuda,
se chabeele ne busuubilwa khwise ne atiiti ene tawe.”
Balomile bubeeyi khu Wele Omunyali Owa Bioosi,
lundi balomile bali “Se alakhola siindu tawe,
butinyu se bulakhwichakho tawe,
efwe se khulibona liie namwe enjala tawe.
Bang'oosi se bali siindu tawe, nibo bali embeo busa,
sikila elomo ya Wele se ebalimo tawe.”
Khwako kalaba kario khu nibo babeene!
Khwako Wele Omunyali Owa Bioosi, Wele owe bunyali aloma ali,
“Sikila balomaloome likhuwa lino,
lola ndikho khola kamakhuwa kaase kabe nga kumulilo mukhanwa mwowo,
ne babaandu bano balaba nga chiikhu mala kumulilo kulababunia.”
Wele Omunyali Owa Bioosi aloma ali,
“Be nju eya Isiraeli ndikho mureerera ekholo eya aleeyi,
eli ekholo eye kamaani,
eli ekholo ekhale,
ekholo niyo enywe mukhamanyile lulomo lwayo tawe,
namwe mwaulila niko baloma tawe.
Basuta buembo bali basikari be kamaani,
beera ne se bali ne siisa tawe.
Balalia bikeswa bienywe ne biakhulia,
balalia babaana benywe basoleeli ne bakhaana,
balalia kamatuuli kenywe ke bibiaayo ne chikhaafu,
balalia chisabibu chenywe ne chinduli,
chingoba chenywe chisire nicho mweyikina,
chilatechulwa mwiie.”
“Ne akhaba mu ndaalo echo, Wele Omunyali Owa Bioosi aloma ali, se alimubunisilia elala tawe
Ne babaandu benywe ne bareeba bali, ‘Siina sikila Wele Omunyali Owa Bioosi Wele wefwe nakhukholeele efwe bibiindu bino bioosi?’ Mubaboolela muli, ‘Sikila enywe mwandekha ese mala mwasaaya bawele be chikholo chichiindi mu sibala sienywe. Nono mukhakholele baakwa mu sibala siikhali sisienywe tawe.’ ”
Wele Omunyali Owa Bioosi aloma ali:
“Boola likhuwa lino khu baandu ba Yakobo,
liboole mu Yuda ne oloma oli,
Muli ne chimoni ne se mubona tawe,
muli ne kamaru ne se muulila tawe.
Se muterema ebweeni wase tawe?
Nara kumuyekhe mu nyanja kube lulwakha lwayo,
lukhiingilila lundi luukhawao tawe nio kameechi ke nyanja kakhabira tawe,
akhaba bibuli ne bipa se binyala biakutuuma tawe.
Ne kakhali babaandu bano bali banaania lundi bali ne sileka,
bangalukhaanekho mala bandekhile,
se bebaasia mu miooyo kiabwe bali,
‘Lekha khurie Wele Omunyali Owa Bioosi, Wele wefwe,
okhuelesianga efula mu siise siayo,
efula eye siruumbi ne fula eye kumunaane,
mala akhuelesia kamachuuma niko akhuroborera ke likesa’ tawe.
Bumayaanu bwenywe bwakhingiliile bino,
bubwoni bwenywe bwamwimaane enywe bilayi.
Sikila babaandu bamayaanu banyolekha mu baandu baase,
bebuliile babaandu oli bareka buboche khutiila chinyuni,
bareka khutiila babaandu.
Nga kutabuku kukhwichuule chinyuni,
chinju chabwe chechula bunuuli,
khwako babeele ne bunyali ne buiinda,
babeele banefu lundi bamiliiu.
Se bamanyile lulwakha lwe bumayaanu tawe,
se bakhalaka bung'ali tawe,
se bayeeta bafuubi tawe,
lundi se bakholela bung'ali babanani tawe.”
Wele Omunyali Owa Bioosi areeba ali,
“Ese se ndabaukuuma khulwe bibiindu bino tawe ku?
Ne se nyala neyacha khu kholo nga niyo tawe ku?
Sisiindu simayaanu lukali, lundi sie khuriisia
siekholeekhe mu sibala.
Bang'oosi bang'oola bubeeyi,
ne basaayi bamiia nga bang'oosi ne bababoolela,
babaandu base basiima kabe kario,
ne bakhakhole bariena sisiakamo ne sikhoole?”

Ee, baandu ba Benjamini,
yilukha khukhwama mu Yerusalemu muone,
khupa ekhoombi mu Tekoa,
ne yekesia simanyilo khu Beti-hakikeremu,
sikila butinyu bulikho bwama ebunaswa,
alala ne lilionaka liboofu.
Lukoba lwa Sayuni lulayi,
ne kakhali ndikho nja khulubunia.
Babaami balombakhamo ne banamae babwe,
balombakha kamaeema kabwe kamubotookhelele,
balombakha buli mundu abuundu niio enya.
Bakhalome bali, “Rekekha liie khu Yerusalemu,
yiicha khwibwaakale mwiaangilwe!”
Ne kakhali bakhalome bali,
“Butinyu bwakhunyoola, sikila endaalo elikho ewa,
sikila bibiniini bie ekolooba bilikho bilea!”
“Yiicha khwibwaakale mu silo,
mala khwonakake kamachipi kalwo!”
Sikila Wele Omunyali Owa Bioosi. Wele owe bunyali aloma ali,
remakakila asi kimirongooro kiabwe,
khola lilibwaakala khu Yerusalemu,
luno luli lukoba lukhoyeele luukumibwe,
sikila mu nilwo sisiindu mbamo tawe ne likhali khukhupisiana sibi.
Nga esebele ne eli ne kameechi kamakwalaafu,
akhaba Yerusalemu lukwalaasia bumayaanu bwalwo,
sisiayuumba ne lilionakwa bilulimo,
bulwaale ne kamakoonjo bili ebweeni wase buli lwosi.
Baandu ba Yerusalemu,
lekha bibiindu bino
bibe engaani khwinywe,
ne busa ndamulekha ao,
mala ngaluukhasie lukoba lwenywe lube sisiangalaamwe,
kamaloba kakhamenywamo omundu yesi yesi tawe.
Wele Omunyali Owa Bioosi, amboolela ali,
“Isiraeli elaba nga kumukuunda kwe kimisabibu,
nikwo babutile kimisabibu bamalamo.
Khwako, khukhwola oonie buli mulala niye onyala siise ne sisiili.”
Ndaboolela naanu nio abakaanie,
nio baulile?
Lola, bekala kamaru,
se banyala baulila tawe,
lola, likhuwa lia Wele khu nibo lili busa lie chingacho,
se balisangaalila tawe.
Khwako nechuule lirima lia Wele Omunyali Owa Bioosi,
naluiliile khukhwefwiilisia nalio.
Wele Omunyali Owa Bioosi amboolela ali,
“Lichukhe khu baana be khu ngila che lukoba,
ne khu libuusiana lie basoleeli basiili baele,
baseecha ne bakhasi sitube balabukulibwa,
akhaba basaakhulu bakofule lukali balatiilwa.
akhaba kimikuunda kiabwe ne bakhasi babwe,
sikila ndikho nja khuukuuma
babaandu be sibala sino.
Sikila khukhwama khu mutiiti khukhwola khu mukhoongo,
buli mundu eyiimila bukhala mungila ekhali ng'ali tawe,
ne khukhwama khu mung'oosi khukhwola mu musaayi,
buli mundu akhola ke bubeeyi.
baloma bali, ‘Khuli ne kumuleembe, kumuleembe’,
ne kumuleembe se kuliio tawe.
Baambwakho chisoni nga bakhola bumayaanu ku?
Tawe, se baambwakho chisoni akhaba atiiti tawe,
se bamanyile chisoni nisio siina tawe.
Khwako balakwa nga babaandi ne bakwa,
siise nisio ndibaelesialiakho siiukuumo, balikhilwa.”
“Yiima khu chingila, mala mulole.
Mala mureebe chingila chikhale,
niio engila endayi eli, mala muchiilekho,
mala munyoole siiuluukho mu miooyo kienywe.”
Ne kakhali baloma bali, “Se khulachiilakho tawe.”
Namuelesia baliindi ne khumuboolela ndi,
“Rekeeresia kumumilo kwe ekhoombi.”
Ne kakhali baloma bali, “Se khulakurekeeresia tawe.”
“Khwako ulila, enywe be chikholo,
lundi mumanye, liicha khwekholekha khu baandu baase.
Ulila, be sibala, lola ndikho ndeera butinyu khu baandu bano,
kamatuunda ke bumayaanu bwabwe,
sikila se bauliile kamakhuwa kase tawe,
lundi balobile akhaba lilaka liase.
Biunya bulayi khukhwama Sheba,
banderera biasi?
Namwe bie khuura mu biakhulia khukhwama
mu sibala sie aleeyi bili na bukhala siina?
Biianwa bienywe bie khukhwosia se bifukiililwa tawe,
ne chimbosio chenywe se chisiimisia ese tawe.”
Khwako Wele Omunyali Owa Bioosi aloma ali,
“Lola, ndara ebweeni we babaandu bano,
bibiindu bie khubakwisia nibio balietuyangakho mala bakwe,
ba paapa ne babaana sitube,
niye bapakana no musaale bakhabune.”
Wele Omunyali Owa Bioosi aloma ali,
“Lola, babaandu balikho becha khukhwama mu sibala sie ebunaswa,
ekholo eye kamaani khukhwama mu sibala sie aleeyi elikho yirekekhera liie.
Babukuule buyiingo bwabwe ne kamafumo,
bali barafu ne se bali ne siisa tawe,
kimimilo kiabwe kili nga liioloola lie nyanja.
Batimia chifarasi,
befwarire nga babaandu baberekekheele liie,
khukhupana ne nanywe, Ee baandu ba Yerusalemu!”
Babaandu ba Yerusalemu baloma bali,
“Khwauliile kamakhuwa kano,
mala kamaani kakhuweele mu khumbo,
khuli ne buchuuni bukali,
nga buchuuni bwo omukhasi olumwa.
Mukhacha mu mikuunda,
namwe mwakeenda khu muyila tawe,
sikila basiku befwe bali ne chimbalu,
ne butinyu buli abuundu buliio.”
Wele Omunyali Owa Bioosi aloma ali, “Ee, baandu base yifwara kamakunia,
mala mwikalaangasie mwikokhe.
Lila oli mulila omwana omusoleeli omuteelwa,
lisooma libe lirafu lukali,
sikila omwonaki alikho echa khangu.
Ese nakhukholile ewe Yeremia khuuba ookela babaandu baase,
nio omanye mala okele chingila chabwe.
Boosi bali bareengu bamiinyi,
bakeesia bubeeyi,
bali kumukasa ne sichuuma,
boosi bakhola ke bumayaanu.
Sisiooso siburukha lukali,
kamabaati kayiila mu mulilo,
ne likela lichiililila,
sikila bamayaanu se barusibwao tawe.
Balaangwa bali ‘kamandu ke efwesa,’
sikila Wele Omunyali Owa Bioosi aabalobile.”

Elomo yecha khu Yeremia khukhwama khu Wele Omunyali Owa Bioosi ne burume buno:
Cha wime mu silibwa sie nju ya Wele Omunyali Owa Bioosi mala wilwachile ebweeneyo elomo yino. Loma oli, “Ulila elomo ya Wele Omunyali Owa Bioosi, enywe mweesi baandu ba Yuda mumwingilanga mu bilibwa bino khusaaya Wele Omunyali Owa Bioosi.
Wele Omunyali Owa Bioosi, Wele owa Isiraeli aloma ali: Kololosia limenya lienywe ne bikholwa, mala ese ndamulekha mumenye abuundu ano.
Mukhasuubila kamakhuwa ke bubeeyi kaloma kali, ‘Luno luli Lukaangu lwa Wele Omunyali Owa Bioosi, Lukaangu lwa Wele Omunyali Owa Bioosi, Lukaangu lwa Wele Omunyali Owa Bioosi.’ Tawe.
“Sikila mwaba ng'ali ne mukololosia limenya lienywe ne bikholwa, mwaba ng'ali ne mukhalaka mu bung'ali, buli mundu no wasie,
mwaba ne mukhapia omukwa siibi, namwe omufuubi, namwe namulekhwa tawe, namwe mwaba ne mukheera omundu ookhali ne buubi abuundu ano tawe. Lundi mwaba ne mukhasaaya bawele babaandi bakhamuyeeta tawe tawe,
ese ndamulekha mumenye muno, mu sibala nisio naelesia bakuuka benywe khaale khulwa mindali.
“Lola enywe musuubila kamakhuwa ke bubeeyi kakhali ne bukhala tawe.
Enywe muleeba, muleera, mulakhola bueeyi, mulechuba mu bubeeyi, muloselia Baali biiunya bulayi ne khuloonda bawele babaandi nibo mukhamanyile tawe.
Enyuma wako, mulecha mwiime ebweeni wase mu Lukaangu luno, lulangilwa khu lisina liase, mala muboole muli, ‘Efwe se khulikho ne butinyu tawe!’ Ne muchiililila khukhola bumayaanu buno?
Lukaangu luno lulangilwa khu lisina liase, luno lwekelile abuundu niio banuuli bekisa mu moni chenywe? Wele Omunyali Owa Bioosi aloma ali, ‘Lola ese samwene naboone.’
Nono khemuche abuundu wase, aaba e Shilo niio nakhola lisina liase limenyeo mu khunyoa, mala mubone niko ese nakholao. Nakholao ndio sikila bumayaanu bwe babaandu base Baisiraeli.”
Wele Omunyali Owa Bioosi aloma ali, “Ne luno, sikila enywe mwakholile bibiindu bino bioosi, ne nga nabelelela khumuboolela, se mwandekeeresia tawe, ne nga namulaanga, se mwafukiilila tawe.
Khwako ndakhola khunju elaangilwa khu lisina liase, nimwo enywe mwasuubila, alala ne buli abuundu niio ese namuelesia enywe ne bakuuka benywe niko nakhola khu Shilo.
Ne ndamuoona enywe murure mu moni mwase bulayi bwene nga naoona balebe benywe boosi, be lisaaye lia Efuraimu boosi.”
Wele Omunyali Owa Bioosi aboolela Yeremia ali, “Ne ewe, okhasabila babaandu bano, namwe okhabalilila namwe wanjekoonjelela khulwe khubasabila tawe. Sikila se ndakhuulila tawe.
Se waboone niko balikho bakhola mu chingoba cha Yuda ne khu ngila che mu lukoba lwa Yerusalemu ta ku?
Babaana bareenya chiikhu, baraarawabwe babwana kumulilo, bakhasi bapaakha sifu khukholela wele owe siikhasi owe mwikulu chikeki. Ne khuchukhila bawele babaandi biianwa bie khunywa khu khumbambia ese lirima.
Wele Omunyali Owa Bioosi areeba ali, ese niye baambia lirima? Se bereereranga babene likoyana ta ku?
Khwako Omwami WELE aloma ali, nono lola, lirima ne bukhalafu bilachukhwa abuundu ano, khu baandu, khu saang'i, ne khu mirongooro kie mu mikuunda ne kamatuunda ke khu sibala. Lilaburukha ne se liasimisibwa tawe.”
Wele Omunyali Owa Bioosi, Wele owa Isiraeli aloma ali, “Tasa biianwa bienywe bie khukhwosia, khu mbosio chenywe mala mulie chinyama.
Sikila khu ndaalo niyo narusilia bakuuka benywe mu sibala sia Misiri, se nababoolela namwe se nabalaka khuloondekhana ne biianwa bie khukhwosia ne chimbosio tawe.
Ne kakhali nabaelesia lilaka lino, ‘Ria lilaka liase ese ne ndaba Wele wenywe ne enywe mulaba babaandu base, mala mukeendele mu ngila choosi nicho mulaka nio mube ne kumuleembe.’
Ne kakhali se baria namwe barekeeresia ne kamaru kabwe tawe. Bakeenda busa mu lienya liabwe babene ne bulume bwe kimiooyo kiabwe kie sileka kimimayaanu, mala bakobola enyuma ne khucha bacha ebweeni tawe.
Khukhwama khu ndaalo niyo baraara benywe barurira mu sibala sia Misiri khukhwola luno, nachiililila khubarumira bakholi base bang'oosi boosi buli lwosi khukhwola luno.
Kakhaba kario se bandekeeresia tawe, ne kakhali bakhola sileka bakhola kamamayaanu khukhila baraarawabwe.
“Nono Yeremia ewe olababoolela kamakhuwa kano koosi, ne kakhali se balakhurekeeresia tawe. Olabalanga ne kakhali se bakhukosia tawe.
Ne ewe olababoolela oli, ‘Yino eli ekholo eye babaandu bakharia Wele Omunyali Owa Bioosi, Wele wabwe tawe, ne se bafukiilila liukuuma tawe. Bung'ali bwabawamo, bwarura mu minwa kiabwe.’
“Beka lichuune lienywe mala mulimwaate,
yimbila kimienya kie kamasika khu ndeleelwa khwe bikulu,
sikila Wele Omunyali Owa Bioosi alobile ne khukhwanjukha,
eselukho eyamukhalasia.”
Wele Omunyali Owa Bioosi aloma ali, “Basoleeli ba Yuda bakholile kamamayaanu mu moni chase. Bengisie bisinyisia munju eyalangilwa khu lisina liase khukinyaalutia.
Lundi bombaakhe abuundu aesuta khu sikulu sia Tofeti siili mwitooma lia okhwa Hinomu. Benya khukhwoseliao babaana babwe basoleeli ne bakhaana. Lilienelio ese se nabalaka namwe liechakho mu mebaasio kase tawe.”
Wele Omunyali Owa Bioosi aloma ali, “Khwako lola chindaalo chilikho chiicha, se lulilaangwa lundi bali ‘Tofeti’ namwe ‘Litooma lia okhwa Hinomu’ tawe, ne kakhali likhalaangwe ‘Litooma lie Lifwa’ sikila balisiikhamo Tofeti, ne bubwangu se bukhasikalekho abuundu aandi osi osi tawe.
Ne bafu baliba siakhulia sie chinyuni ne chisolo ne se aliio omundu olichirisiarisia chilukhe tawe.
Ne khasisie mu ngoba cha Yuda ne khu ngila cha Yerusalemu kimimilo kie chingano che bubeeyi ne kimimilo kie busangaafu, ne kumumilo kwoyo obeyisie ne kumumilo kwo mwea, sikila sibala silianjukhwa.”

Wele Omunyali Owa Bioosi aloma ali, “Siise esio bikuumba bie babaami ba Yuda, bie babemeelesi, bie basaayi nende bie bang'oosi nende bie bamenywa ba Yerusalemu bikharusibwe mu biliindwa biabwe.
Ne bikhabakalwe mu buwaanga bwe nyanga ne kumwesi, ne bibiindu biili mwikulu angaaki bioosi nibio abeele basiima ne khukholela; nibio baloonda lundi nibio bareebanga ne khusaaya. Se bilibusibwa alala namwe bisikhwe tawe. Bikhabe busa nga kamasiisie khu sibala.
Babaandu boosi barama be nju emayaanu yino bakhekoombe lifwa khukhila bulamu, abuundu oosi niio belukhila bacha, ese Wele Omunyali Owa Bioosi Owe banamae nalomile.”
Wele Omunyali Owa Bioosi amboolela ali,
“Okhababoolele oli ese nalomile kano:
Babaandu ne bakwile, se benyokhanga lundi tawe ku?
Omundu ne auukhe acha se akobolanga tawe ku?
Siina sikila nono babaandu ba Yerusalemu ne barura banjaukhakho
ne bakobola enyuma mu lisuubila?
Basuubila bubeeyi mala baloba khukhungobolela.
Nauliile ne khurekeeresia ne se balomaloome bung'ali tawe
ne se aliio omundu owebiiya bubwoni bwewe,
na khuloma ali, ‘Kholile siina sino, tawe?’
Buli mundu aloonda engila yewe bulayi bwene
nga efarasi etima lukali ne echa mwiie.
Akhaba likhuyi mungaaki limanyile siise sialio,
liuusi, liyoyo ne ng'ooli biamanya siise sie khuuya.
Ne kakhali babaandu base se bamanyile lilaka lia Wele Omunyali Owa Bioosi tawe.
Enywe munyala mwelanga muriena muli, ‘Efwe khuli bakesi,’
ne khuli ne lilaka lia Wele Omunyali Owa Bioosi?
Bona, baandiki baandike ke bubeeyi.
Bakesi bakhaambwe chisoni,
bakharangararwe mala babukulwe,
lola, balobile elomo eya Wele Omunyali Owa Bioosi
bali na bukesi siina?
ne kimikuunda kiabwe ndaelesia ba babaula,
sikila khukhwamila khu mutiiti khukhwola khu mukhoongo,
buli mulala ayiima bukhala bukhali bwa ng'ali tawe,
khukhwamila khu mung'oosi khukhwola khu musaayi,
buli mulala arumikhira bubeeyi.
Baloma bali, ‘Khuli ne kumuleembe’,
ne kakhali kumuleembe mbao.
Babaandu base baambwakho chisoni nga bakhola bumayaanu ku?
Tawe, se baambwakho chisoni ne atiiti ene tawe,
ne se bamanya khukhwisonia tawe.
Khwako bakhakwe nga babaandi ne bakwa,
Nga khabae siiukuumo bakhakhilwe.”
Wele Omunyali Owa Bioosi aloma ali,
“Nenya khubuusia babaandu base
nga omulimi ne busia likesa,
ne kakhali bali kimisabibu kikhalikho siindu tawe,
lundi nga kimituli kiikhalikho chinduli tawe, akhaba kamasaafu komile,
khwako nafukiiliile babaandu be nje,
khuliinda kumukuunda okwo.”
Babaandu ba Wele bareeba bali, “Siina sikila ne khwikhala busa ano?
Khwibuusie alala mala khwingile mu ngoba chisire,
mala khufwiile mu bwenomwo.
Sikila Wele Omunyali Owa Bioosi, Wele wefwe akhulaamile khufwe,
lundi akhuelesie efwe kameechi kalimo bufwisi,
sikila khwakhola bubwoni khu Wele Omunyali Owa Bioosi.
Khwalindiilila kumuleembe mala khubonakho bulayi tawe,
siise sie buonia, ne kakhali khwabona busiku.
Khuechela khwe chifarasi khwauliliikhe mu Dani,
sibala sioosi silikho siterema sikila buyoka bwe chifarasi che liie.
Bechile bonakaake sibala ne bilimo bioosi, lukoba ne bamenyilemo boosi.”
Wele Omunyali Owa Bioosi aloma ali, “Lola ndikho nduma
chindemu mwinywe nafwo nicho mukhasangaalila tawe,
mala chilamuluma enywe.”
“Bubeeleli bwase butuuma liioleelesia,
kumwoyo kwase kulikho kulwaala.
Rekeeresia bililo biili buli abuundu,
mbulila babaandu base ne balila bali,
‘Wele Omunyali Owa Bioosi se asiili Sayuni tawe ku?
Omwami owa Sayuni achile waena?
Wele Omunyali Owa Bioosi, Omwami wabwe abakobosia ali,
siina sikila ne mwambambia lirima khulwe khusaaya bifwaani,
ne khu khwinaamila bawele babaandi?’
Babaandu balila bali,
‘Likesa liaweele, siimiyu siakaame,
ne efwe se khwaonile tawe.’
Kumwoyo kwase kwabeleele,
sikila babaandu base beriirwe,
ndikho ndila, narangaraarwe.
Kamalesi se kali mu Kileati tawe ku?
Se khuli ne basilikhi tawe ku?
Siina sikila nono babaandu base ne bakhaona tawe?

Andi kumurwe kwase kuli esebele,
ne chimoni chibe esebele eye kamasika,
andi ndilanga kumuusi ne siilo,
khulwe khufwa khwe babaandu base!
Andi ndikho ne abuundu niio menya mu siangalaamwe,
aleeyi ne babaandu base!
Sikila boosi se bali basuubilwa tawe,
bali busa sipupu sie bachaami.”
Wele Omunyali Owa Bioosi aloma ali,
“Buli lwosi berekekha khuloma bubeeyi,
bubacha bwechuule mu sibala,
Babaandu base bakhola bumayaanu ne batasa khu buundi.
Ne se baamanya ese nga Wele wabwe tawe.
“Buli mundu akhasuubila owasie tawe,
ne akheyikina mu wandaaye yesi yesi tawe,
sikila buli mundu ali omubeeyi nga Yakobo,
ne buli musaale ali omuchongani.
Buli mundu abea owasie,
ne se aliio oloma bung'ali tawe,
beyikia chinimi chabwe khuloma bubeeyi,
bakhola bumayaanu ne baluilila khukhwekanila.
Batasa buwanangali khu buundi,
lundi batasa bubeeyi khu buundi,
baloba khu khumanya ese.”
Khwako Wele Omunyali Owa Bioosi aloma ali,
“Sikila kano,
ndabakwalaasia ne khubakhaka,
sikila se liliio liliindi nilio nyala nakholela,
babaandu base tawe.”
Chinimi chabwe chili nga luembo,
balomaloma bubeeyi,
buli mundu alomaloma ne kumunwa kwewe khu wasie mu muleembe,
ne kakhali mu mwoyo amwibaasilia kamabi.
Wele Omunyali Owa Bioosi aloma ali,
“Ese se ndabaelesia siiukuumo khulwe bibiindu bino tawe ku?”
Ne se ndeyacha khu kholo nga yino eri tawe ku?
Lilila ne khukhwesasaara khulwe bikulu,
ne khukhwiunamila khulwe kamayilwe ke mu sichiimi
sikila bianjukhwe se aliio ochayo tawe,
khumoloola khwe chikhaafu se khuuliilikhanilayo tawe,
chinyuni ne chisaang'i che mundaa cheluukhe.
Wele Omunyali Owa Bioosi aloma ali,
“Ese ndakhola Yerusalemu lube kamakuunda,
abuundu niio chingipwe chimenya,
ne ndakhola chingoba cha Yuda chibe sichiimi,
abuundu niio omundu akhamenya tawe.”
Mundu siina oli omukesi lukali onyala aulila lino? Naanu niye Wele Omunyali Owa Bioosi abooleele nio aboolele babaandi? Siina sikila kamaloba ne konakaakwe mala kanjukhwe nga sichiimi, nio mbao obiramo tawe?
Ne Wele Omunyali Owa Bioosi akobosia ali sikila balobile lilaka liase nilio nabaelesia ne se bandiire namwe baloondile niko nababoolela tawe.
Ne kakhali babeele bamiinyi ne khuloonda lilienya liabwe ne khusaaya bifwaani bia Baali nga bakuuka babwe ne babeyikia khukhola.
Khwako, Wele Omunyali Owa Bioosi Wele owa Isiraeli, aloma ali lola ndaliisia babaandu bano nabululu ne khubaelesia kameechi ke bufwisi banywe.
Ndabasalanisia mu chikholo nicho nibo namwe baraarawabwe bakhamanya tawe. Ne ndibaloondiakho banamae babeere khukhwola nga ne mbabunia.
Wele Omunyali Owa Bioosi aloma ali:
“Yibaasia mala mulange bakhasi balila beche,
rumania mulange bakhasi babemba chinyimbo che kamasika beche.
Lekha bakhole khangu bakukuule sikila efwe,
nio kamasika kalengalenge mu moni chefwe,
mala bisike biefwe bichukhe kamasika nga kameechi.”
Biililo biauliilikhanile Sayuni:
“Efwe khwabunile!
Khwanyoolile chisoni lukali,
sikila khwalekha sibala,
sikila batechula bumenyo bwefwe.”
Ee, bakhasinywe, ulila elomo ya Wele Omunyali Owa Bioosi,
ne lekha kamaru kenywe kaulile elomo yewe,
yekisia bakhaana benywe khukhwiunamila,
ne buli mulala khwinywe ekisie owasie,
kimienya kie kamasika.
Sikila lifwa liengiile khubirira mu matirisia kefwe,
mala liengiile mu chinju chefwe,
lierire babaana baweele khukhwama khu ngila che chingoba,
ne liamalile babaana basoleeli khu soko.
Wele Omunyali Owa Bioosi aloma ali,
“Lomaloma,
kimibili kie bafu kilakwa nga kamasisie mu mukuunda,
nga kumukhebo kulekhwa enyuma we likesa,
ne se aliio olababuusia tawe.”
Wele Omunyali Owa Bioosi aloma ali, “Bakesi bakhebonia sikila bukesi bwabwe tawe.
Ne owe kamaani akhebonia sikila kamaani kewe tawe.
Ne omuiinda akhebonia sikila buiinda bwewe tawe.
ali ambulila ne khukhumanya ese.
Lundi amanye ali ese ndi Wele Omunyali Owa Bioosi owe busiime bukali bwa buli lwoosi,
owa ng'ali lundi omuluungi mu sibala.
Wele Omunyali Owa Bioosi aloma ali ‘sikila asiimisibwa ne bibiindu bino.’ ”
Wele Omunyali Owa Bioosi aloma ali, “Lola chindaalo chilikho chiicha nicho khaukuumilemo babaandu babakhebwa busa kimibili kiabwe kiong'ene.
Ndaukuuma babaandu ba Misiri, Yuda, Edomu, Baamoni, Moabu, ne naabo boosi bamenyile mu siangalaamwe babekanga lichuune liabwe. Babaandu bano boosi bali babaandu ne kakhali se batiila kumwiima kwe busaani tawe. Se aliio owatiila likhuwa liase tawe.”

Ee, baandu ba Isiraeli, ulila elomo niyo Wele Omunyali Owa Bioosi amuboolela.
Wele Omunyali Owa Bioosi aloma ali,
“Mukhaloonda engila eye chikholo,
namwe mwanaanisibwa khulwe bimanyisio bie mungaaki tawe.
Sikila chikholo chinaanisibwa sikila nibio.
Sikila kimiima kie babaandu kili kie bubeeyi,
kumurongooro kwe mu musiru kuremwa,
mala kubeechwa ne eaywa no mubeechi.
Babaandu bakurona ne fwesa ne sahabu,
bakukhoma kimisumari ne nyundo,
kuluma ne se kusabukhamo tawe.
Bifwaani biabwe bili nga bifwaani biriikhirisia chinyuni,
ne se binyala bialomaloma tawe,
bisutwa busa sikila se binyala biakeenda tawe.
Mukhabiria tawe,
sikila se binyala biakhola kamamayaanu,
namwe biakhola kamalayi tawe.”
Se aliio nga ewe, ee Wele Omunyali Owa Bioosi tawe,
ewe oli omukali ne lisina liowo lili lie bunyali.
Sikila ewe wenyekha liria
mu bakesi boosi Be Chikholo,
ne mu bwami bwabwe bwoosi,
se aliio oli nga ewe tawe.
Boosi bali basilu lundi bang'ang'afu,
banyala beyika sina khukhwama khu sifwaani sie kumusaala.
Efwesa eng'ooneebwe yareerwa khukhwama Tarishishi,
ne sahabu khukhwama Ufasi,
efwesa ne sahabu eli kimilimo kio mubeechi ne kamakhono ko mubasi.
Chingubo chabio chimbuusi ne chikupilia,
choosi chili kimilimo kio mundu owamanya kimilimo kiewe.
Ne kakhali Wele Omunyali Owa Bioosi ali Wele owa ng'ali
ali Wele omenyile mindali lundi Omwami owa mindali
Naambwa lirima sibala siterema
ne chikholo se chinyala chekhaliilikhila bukhalafu bwewe tawe.
Enywe mukhababoolele muli, “Bawele bakhaabuumba likulu ne liloba tawe, bakhonakwe ne se baliba abuundu osi osi khwiloba tawe.”
Wele Omunyali Owa Bioosi abaang'ana liloba ne bunyali bwewe
abaang'ana sibala ne bukesi bwewe
ne khulwe limanya liewe abalaya likulu.
Ne alomaloma ne kumumilo kwewe kameechi ke mungaaki kaoloola
ne akhola namufweli afweela chimbeka choosi khwiloba.
Akholanga efula eba ne chimbeni
mala areera ekhuungu khukhwama munju che libiikhilo liewe.
Buli mundu ali omusilu, lundi se ali ne limanya tawe,
buli omubasi owe sahabu aambilwe chisoni khulwe bifwaani biewe,
sikila bifwaani biewe bili bie bubeeyi
ne bulamu se bubilimo tawe.
Bifwaani se bilimo bukhala tawe,
kimilimo kie khuombelesia busa
siise sie siiukuumo siabio bikhonakakwe.
Wele owa Yakobo se ali nga nibio tawe,
niye owabuumba buli siindu,
aroboore Isiraeli khuba babaandu bewe,
Lisina liewe bali Wele Omunyali Owa Bioosi.
Buusia bibiindu bienywe,
Ee enywe muli mu siboe.
Sikila Wele Omunyali Owa Bioosi aloma ali,
“Lola, ndarusia bamenywa be mu sibala siise sino
ne ndabareerera butinyu nibwo babona.”
Khuli ne silaamo sikila butinyu bwefwe
kamakoonjo kefwe se kalaona tawe,
Ne khwaloma khuli ng'ali buno buli butinyu nibwo khulekhaliilikha.
Kamaeema kefwe konakiibwe,
ne kimikoye kikiakaboa kiakituulwe
Babaana befwe boosi bachile se baliio tawe.
Se aliio oramire okhwombakhila kamaeema ne khurakho chipasia chikhiinga tawe.
Sikila babaayi bali basilu,
ne se bamanyile Wele Omunyali Owa Bioosi tawe,
khwako se bali na siindu tawe
ne kamatuuli kabwe koosi kasalaniile.
Ulila burume bulikho bwicha
luyoka lwe likoyaana khukhwama ebunaswa
khukhola chingoba cha Yuda chibe sichiimi
abuundu we chingipwe.
Ee Wele Omunyali Owa Bioosi, namanya ndi chingila cho mundu se chili chichewe omwene tawe,
ne se aliio omundu omwene oli ne bunyali khu bulamu bwewe tawe.
Ee Wele Omunyali Owa Bioosi ngololosie mu bung'ali
okhangololosia mwirima tawe, busa okhola orio wambunia.
Elesia kumunaanio chikholo chikhakhusaaya ewe tawe
ne khu baandu bakhakhumanyile tawe
sikila beera babaandu ba Yakobo
babeera ne khubabunia
mala bonakaake bumenyo bwabwe.

Wele Omunyali Owa Bioosi amboolela ese Yeremia ali,
“Ulila kamakhuwa ke ndakaano yino, mala oboolele babaandu ba Yuda ne Yerusalemu.
Olababoolela oli, Wele Omunyali Owa Bioosi, Wele owa Isiraeli aloma ali, alaamwe omundu okharia kamakhuwa ke ndakaano yino tawe.
Eli endakaano niyo nakhola ne bakuuka benywe nga ne nabarusia mu sibala sia Misiri, sibala sisiaba sibile nga sisiooso sie bichuuma khu nibo. Nababoolela ndi mbulile mala mukhole nga muboolela. Nababoolela ndi mulaba babaandu base ne ese ndaba Wele wenywe.
Nio nolisie lisuubisia nilio nasuubisia bakuuka babwe ndi, ndibaelesia sibala nisio kamabeele ne bubuukhi biseleetikhanga nisio bali nasio luno.” Nio naloma ndi, “Bulayi Wele Omunyali Owa Bioosi.”
Nio Wele Omunyali Owa Bioosi amboolela lundi ali, “Yilwacha kamakhuwa kano koosi mungoba cha Yuda ne khu ngila che lukoba lwa Yerusalemu noloma oli: Ulila kamakhuwa ke ndakaano yino mala mukhole nga kaloma.
Sikila nakaania bakuuka benywe ne mbandalasia nga nabarusia mu sibala sia Misiri. Nachililiile khubakaania khukhwola endaalo yino ne mboola ndi, murie niko muboolela.
Ne kakhaba kario se baria, namwe barekeeresia tawe. Buli mundu achiililila mu sileka sie bumayaanu bwewe. Nabalakiilisia batiile lilaka liase ne kakhali baloba. Khwako nabarakho siiukuumo sisiaandikwa mu lilaka lino.”
Wele Omunyali Owa Bioosi lundi amboolela ali, “Sileka sili mu baandu ba Yuda ne Yerusalemu.
Bakoboole mu bwoni bwe bakuuka babwe ba baloba khukhumbulila mala baloondile ne khukholela ba wele babaandi. Baisiraeli ne Bayaudi bafunile endakaano niio nakhola ne bakuuka babwe.”
Khwako, Wele Omunyali Owa Bioosi aloma ali, “Ndikho mbareerera butinyu nibwo bakhanyala bebacha tawe. Bakhaandilila se ndabarekeeresia tawe.
Nio chingoba cha Yuda ne babaandu ba Yerusalemu balacha balilile bawele nibo boselianga biiunya bulayi, ne kakhali bawele abo se bakhabaonie ne bali mu butinyu tawe.
Sikila bawele benywe Yuda babeele bakali nga chingoba chenywe, ne chialutare chenywe chili chingali mu lukoba lwa Yerusalemu. Chialutare che chisoni echo mwarao khukhwoseliakho biiunya bulayi khu wele Baali.
Khwako okhasabilakho babaandu bano namwe walila namwe wasaba mu bweyaangu bwabwe tawe. Sikila sendabarekeeresia ne basaba ne bali mu butinyu bwabwe tawe.”
Wele Omunyali Owa Bioosi aboola ali, “Babaandu nibo nasiima balikho bakhola bumayaanu. Bali na ng'ali siina khuuba munju mwase? Bebaasia bali banyoola bekayila butinyu khulwe khulaka ne khurusia chimbosio? Bibienebio bilabareerera busangaafu ku?
Wele Omunyali Owa Bioosi amulaanga enywe ali, ‘Kumuseituni kumubisi kwe kamatuunda kamakali kamalayi.’ Ne kakhali luno ndarakho kumulilo kuutirira oli efula mala malekho chisakia chakwo.
Wele Omunyali Owa Bioosi akhalake khumureerera butinyu khwinywe sikila bumayaanu nibwo enju eya Yuda ne Yerusalemu bakholile. Bambaambiisie lirima khulwe khukhwoselia Baali biiunya bulayi.”
Wele Omunyali Owa Bioosi, aamanyisia ese mala namanya
nio anjokesia ese bikholwa biabwe bimayaanu.
Ne kakhali naba nga limeeme lioolu nilio bayila abukhonyelo
Se namanya ndi barekekhanga kamamayaanu khwise tawe,
baloma bali, “Lekha khwonakake kumurongooro ne kamatuunda kakwo,
lekha khumurusie mu sibala sie balamu,
lekha khumwire alekhe khukhebulilwakho tawe.”
Ne kakhali, ee Wele Omunyali Owa Bioosi, okhalakanga mu bung'ali,
opiimanga kimiooyo ne kamebaasio,
lekha ese mbone liliiyacha liowo khu nibo,
sikila ese nareere kakaase mwiwe.
Babaandu ba Anatoti, benya ese fwe, bamboolela bali balanjira naaba ne njiililila khukhwilwacha lisina lia Wele Omunyali Owa Bioosi.
Khwako Wele Omunyali Owa Bioosi aloma ali, “Ndabaelesia siiukuumo. Babaana babwe baele bakhererwe mwiie ne babaana babwe bakhafwe enjala.
Ne se aliio akhaba namulala okharame tawe. Sikila ndireera butinyu khu baandu ba Anatoti mu mwiiko kwe siiukuumo siabwe.”

Ee, Wele Omunyali Owa Bioosi ewe oli Omuluungi,
ne khwiloochela
ne kakhaba kario, ndakhweloochela butinyu bwase.
Siina sikila bamayaanu ne bali bulayi?
Siina sikila babaandu bachaama, ne bali bulayi?
Ewe obabiaala nga kumurongooro mala bekhisia chisia,
bachoa mala barakho kamatuunda,
baloma kamalayi khwiwe ne kiminwa kiabwe,
ne mu miooyo kiabwe bali aleeyi nawe.
Ne kakhali, Ee Wele Omunyali Owa Bioosi umanyile ese,
ewe umbonanga mala ukhakanga chinganakani chase
barusie enje nga kamakheese ke khukhonywa
mala obaule obare alubeka khulwe ndaalo eye liikhonya.
Sibala silooma khulwe siise siina?
Ne bunyaasi bulooma khulwe siise siina?
Sikila bumayaanu bwe bamenywa bamwo
chisaang'i ne chinyuni chilafwa
sikila babaandu baloma bali, “Wele se alabona
khumaliilikha khwefwe tawe.”
“Aaba notimile ne babaandu mala bakhutimia waluwa,
olatima oriena ne chifarasi?
Ne aaba ne okwa khu sibala silayi sie kumuleembe,
olakhola oriena mu bichakha bia Yoritani.
Sikila bakhaba bawandaayo be nju eya raraao, bosi bakhuchonganiile,
balikho bakhuyiima bakhaba ne baloma kamalayi khwiwe
okhabasuubila tawe.”
Wele Omunyali Owa Bioosi aloma ali,
“Nanjuukhe Isiraeli,
nalobile ekholo yase endobore.
Naanile babaandu nibo nasiima
khu basiku babwe.
Babaandu base barobore bangaluukhanekho,
balikho bambulukhumila nga etalang'i eye mu musiru khwako nababiile.
Babaandu base barobore bali nga enyuni
eyibwakaalwe ne kisilili chimbeka choosi.
Laanga chisaang'i chiiche mu naikara.
Babaayi bakali bonaka kumukuunda kwase kwe kimisabibu,
baswalakilila kumukuunda kwase,
bakhola kumukuunda kwase kumulayi khuuba sichiimi sisianjukhwa.
Bakukhola kwekela sichiimi sisianjukhwa,
sili sichiimi ebweeni wase.
Sibala sioosi sili sichiimi,
mbao osikanakanakho tawe.
Khu buli siangalaamwe mu sikulu,
babaandu bechile khuyaaya
Narumire liie khu sibala sioosi
se aliio omundu olamenya ne kumuleembe tawe.
Babiaala engaanu mala bakesa kamawa
bakholile kia busa ne se banyoola bukhala tawe
sikila lirima liase likali
kimikuunda kiabwe kionekhe.”
Wele Omunyali Owa Bioosi aloma ali ndi nende nilio ndoma khu baandu bamenyile embi ne Isiraeli baboonake sibala nisio naelesia babaandu base ba Isiraeli, “Kharusie babaandu bamayaanu bano nga okhula kumurongooro mala mbonie Yuda.
Ne enyuma we khubarusiao khabakholele siisa lundi mala khabakobosie lundi buli mundu khu mukabwa kwewe ne buli mundu mu maloba kewe.
Ne kakhabe kari baaba ne bakhamenieelesie beyike chingila che babaandu base, bechubila mu lisina liase bali, ‘Nga Wele Omunyali Owa Bioosi ne amenyile mindali,’ bulayi bwene nga boosi ne beyikia babaandu base khukhwechuba mu lisina lia Baali, ne baliba babaandu base.
Ne kakhali kaaba bali ekholo yosi yosi se eulila tawe, aba ndakibunia mala ngionake.”

Wele Omunyali Owa Bioosi amboolela ali, “Yeremia khoche okule esirwari eya katani mala ofware ne okhakira mu meechi tawe.”
Nio ese nakula esirwari khuloondekhana ne likhuwa lia Wele Omunyali Owa Bioosi mala nefwara.
Wele Omunyali Owa Bioosi amboolela lukhola khabili ali,
“Bukula esirwari chana niyo okulile mala winyokhe oche khu Luuchi lwa Efurati mala okikise mu lubangaachi.”
Nio nacha nakikisa khu luuchi lwa Efurati nga Wele Omunyali Owa Bioosi ne andaka.
Enyuma we chindaalo chingali Wele Omunyali Owa Bioosi amboolela ali, “Yinyokha oche khu luuchi lwa Efurati mala obukule esirwari niyo nakhulaka khukisayo.”
Nio nacha e luuchi lwa Efurati, nayaba nabukula esirwari abuundu niio naba ne nakikisa. Ne esirwari eyo yaba yoneekhe se yaba ne bukhala tawe.
Nio Wele Omunyali Owa Bioosi amboolela ali,
“Nja khwonakaka lilielola lia Yuda ne lilielola likali lia Yerusalemu mu ngila yino.
Babaandu bamayaanu bano, baloba khuulila chilomo chase. Bali ne sileka baloonda kimiooyo kiabwe ne khuloonda bawele babaandi khubakholela ne khubasaaya. Bakhabe nga esirwari yino, ekhali ne bukhala tawe.
Bulayi bwene nga esirwari yiambanga khu mundu, nio seesi nakhola enju eya Isiraeli yoosi ne nju eya Yuda yoosi khukhwiamba khwise, nio babe babaandu base, ne kakhali se barekeeresia tawe.”
Okhababoolele oli, “Wele Omunyali Owa Bioosi, Wele owa Isiraeli aloma ali, ‘Buli mwendo kukhechule endali.’ ” Ne kakhali bakhakhuboolele ewe bali, “Eku, wibaasia oli efwe se khumanyile khuli buli mwendo kukhechusibwe endali tawe?”
Nio ewe obaboolele oli, “Wele Omunyali Owa Bioosi aloma ali, ‘Lola ese ndameesia babaandu bamenyile mu sibala sino boosi, babaami be lisaaye lia Daudi, basaayi, bang'oosi ne babaandu bamenyile mu Yerusalemu boosi.
Ne ndabakhola babiilane, buli mundu no wasie, raraawe ne babaana babwe alala. Se ndabalekha namwe mbabeele namwe mbakholeele siisa nio ndekhe khubeera tawe.’ ”
Ulila mala murekeeresie, ne mukhelola tawe,
sikila Wele Omunyali Owa Bioosi alomile.
Elesia luyali Wele Omunyali Owa Bioosi, Wele wenywe
ne akhareera sisiilima tawe,
ne mukhetuya khu sikulu tawe
ne musiyiima buwaanga,
alakaluukhana bube bubeeleli
ne sisiilima sikali.
Ne mukhaulila tawe,
ndalilila mu bwikisi sikila lilielola lienywe,
ndalila burafu mala kamasika keekhe khukhwama mu moni mwase
sikila lituuli lia Wele Omunyali Owa Bioosi liabukuliibwe khuyilwa mu mbaambe.
Wele Omunyali Owa Bioosi amboolela ali, “Boolela omwami ne maayi wo mwami oli,
Bukula chindebe che lilieboombia
Sikila chikuutwa chenywe chafuliikhe charurire khu mirwe.”
Chingoba che ebunafubo wa Yuda chekaliilwe,
se aliio ochikula tawe.
Babaandu ba Yuda boosi bayiliilwe mu mbaambe
boosi bayiliilwe mu mbaambe.
“Suta chimoni chenywe mala mubone abo babecha khukhwama ebunaswa.
Kamakheese niko mwaebwa kali waena?
Kamakheese kenywe ke lukoondo lulayi?
Mulaloma muli siina ne bamwamiia enywe?
Babaandu nibo mwabeene mweyikia khuba basaale benywe?
Buchuuni se bulamubeela bukali nga bwo mukhasi olumwa?
Ne, ne muloma mu miooyo kienywe muli,
siina sikila bibiindu bino ne bikhwichilekho.
Kali kario sikila bukali bwe bumayaanu bwenywe
nilio likila chingubo chenywe ne chitabukha
lundi likila ne mupisibwa siibi.
Omundu omumali anyala akaluukhasia sikhoba siewe?
Namwe engwe enyala yerusiakho kamapala kayo?
Kaba ne kanyalikhana aba mwesi munyala mwakhola murio
enywe mumwasiima khukhola bumayaanu.
Ndamusalanisia enywe nga likhuuchi
litamuusibwa ne ekhuungu khukhwama mu siangalaamwe.
Sino nisio sitonyi sienywe
sikelo nisio nabisia khumuelesia,
sikila mwanjibilila ese mala mwasuubila bubeeyi
Ese samwene ndamufuula chingubo chenywe
mala muambie chisoni.
Naboone bisinyisia bienywe,
bueeyi bwenywe ne liliekoomba lie bukhobani bwenywe,
mu bikulu ne mungoongo
muli ne silaamo enywe baandu ba Yerusalemu!
Mulabukula siise siina nio mube bakwalaafu.”

Wele Omunyali Owa Bioosi aboolela Yeremia khuloondekhana ne siimiyu sikali ali,
“Sibala sia Yuda silikho silila,
ne chingoba chasio chilikho chikwa
babaandu bamwo balikho basooma
ne lilila lia Yerusalemu liniina Liiuliilikha.
Bayiinda baruma bakholi babwe kameechi,
bacha kameechi mu chisebele,
ne se banyoolamo kameechi tawe
bakobolayo ne chisoongo busa,
baambiilwe chisoni mala bafwiile kimiooyo
bebiimba mu moni.
Sikila efula seliio tawe,
asi omile,
balimi balwala kimiooyo
bebiimba mu moni.
Akhaba kicheu mu ndaa anjukha eng'ana yayo,
sikila bunyaasi se buliio tawe.
Chipunda mulia chiima khu bikulu khu ngaaki,
chiyiima buelelo nga chingipwe,
se chibona bulayi tawe
sikila se chili ne kamayilwe tawe.
“Akhaba bumayaanu bwefwe ne buli bukali ebweeni wowo,
khuyeete, Ee Wele Omunyali Owa Bioosi, sikila lisina liowo,
sikila khukhwila enyuma mu lisuubila liefwe khuli khukali,
khwakhukholeele ewe bubwoni.
Ewe weng'ene oli lilieyikina lia Isiraeli
Ewe niwe okhuonianga efwe siise sie butinyu,
siina sikila ewe obe nga omukeni mu sibala siefwe,
nga oli khu lukeendo okona abuundu siilo silala ne busia acha?
Siina sikila obe nga omundu owakoyaana,
nga omundu we kamaani mala okhanyala aonia tawe?
Ne kakhaba kario ee, Wele Omunyali Owa Bioosi, ewe oli akari wefwe,
ne efwe khuli babaandu bowo,
okhakhulekha tawe.”
Wele Omunyali Owa Bioosi aloma khuloondekhana ne babaandu bano ali,
“Basiimile khuyiiyayiiya busa ne bacha aleeyi khukhwama khwise
se benya khukhwiikhala alala tawe,
khwako Wele Omunyali Owa Bioosi se abafukiilila tawe,
luno alakhebulila bumayaanu bwabwe,
mala abaukuume khulwe bubwoni bwabwe.”
Wele Omunyali Owa Bioosi amboolela ali, “Okhasaba ese njeete babaandu bano tawe.
Bakhaba ne basila khulia, ese se ndaulila lilila liabwe tawe, ne bakhaba ne baana biianwa bie khukhwosia nende bie biakhulia, se ndabafukiilila tawe. Ne kakhali ndababunia mwiie ne njala ne bulwaale.”
Nio naloma ndi, “Aa, Omwami WELE! Lola bang'oosi bababoolela bali, se bakhabone liie namwe enjala tawe, ne kakhali babasuubisia kumuleembe abuundu ano.”
Ne Wele Omunyali Owa Bioosi amboolela ali, “Bang'oosi balikho bang'oola bubeeyi mu lisina liase. Ese se nabaruma namwe se nabalaka namwe se nalomaloma khu nibo tawe. Balikho bang'oola khwinywe kamalola ke bubeeyi, bulakusi bukhali ne bukhala tawe, ne bubeeyi bwe kamebaasio kabwe babeene.
Khwako Wele Omunyali Owa Bioosi alomaloma, khu bang'oosi bang'oola mu lisina liewe akhaba ne akhabaruma tawe, bang'oosi bang'oola bali liie namwe enjala se biliicha khu sibala tawe, bang'oosi abo balibunisibwa ne liie ne enjala.
Ne babaandu nibo bang'oosi abo bang'oolanga balimwaatwa khu ngila che mu lukoba lwa Yerusalemu, sikila enjala ne liie ne mbao olibasiikha nibo, namwe bakhasi babwe ne babaana babwe be sisoleeli nende be siikhana tawe. Wele Omunyali Owa Bioosi akhabaruungie bubwoni bwabwe.”
Wele Omunyali Owa Bioosi alaka Yeremia ali,
“Baboolele likhuwa lino,
‘Lekha ndile siilo ne kumuusi
ne kamasika kakheema khukhwiikha tawe
sikila babaandu base babeene baumiie lukali,
mala banyoolile sikhupo sikali.
Ne nja mu ndaa,
mbona baberiirwa mwiie!
Ne nga nja mu lukoba,
mbona, bafwa enjala!
Bang'oosi ne basaayi sitube bayiiyayiiya mu sibala
ne se basimanyile nisio bakhola tawe.’ ”
Wele Omunyali Owa Bioosi ewe walobela elala Yuda?
Ewe wabiila babaandu ba Sayuni?
Siina sikila ne okhuumisie lukali,
nio busilikhi se buliio tawe?
Khwayiima kumuleembe, ne kakhali bulayi se bwanyoolekha tawe
khwayiima busilikhi ne kakhali, khwanyoola butinyu.
Ee Wele Omunyali Owa Bioosi, khwamanyile bumayaanu bwefwe,
ne bumayaanu bwe bakuuka befwe,
sikila khwakhukholeele ewe bubwoni.
Ee Wele Omunyali Owa Bioosi, okhakhumwaata tawe khulwe lisina liowo tawe,
okhaambia chisoni endebe yowo eye bubwami eye luyali tawe,
khebulila, ne okhafuna endakaano yefwe ne nawe tawe.
Alikhoo mu bawele be bubeeyi be chikholo onyala areera efula ku?
Namwe likulu linyala liaana efula liliene?
Se oli ewe, Ee Wele Omunyali Owa Bioosi, Wele wefwe?
Efwe khura lilieyikina liefwe mwiwe
sikila ewe okhola buli siindu.

Ne bakhureeba bali, ‘Khuche waena?’ Baboolele oli: Wele Omunyali Owa Bioosi aloma ali,
‘Abo babenyekhana khufwa bulwaale, balafwa bulwaale,
ne abo babenyekha khufwila mwiie, balafwila mwiie,
abo babenyekha khufwa enjala, balafwa enjala,
ne abo babenyekha mu mbaambe, balacha mu mbaambe.’ ”
Wele Omunyali Owa Bioosi aloma ali, “Ese nabisiisie bibiindu biibi bine biicha khubekholekhakho; balafwila mwiie, chimbwa chilakhuruura kimibili kiabwe chinyuni chikilie ne chisaang'i che mundaa chilalia kimibili kiiramire.
Ndakhola babaandu boosi mu sibala babesiindukhile sikila niko Manase okhwa Hesekia, omwami owa Yuda akhola mu Yerusalemu ne aba omwami.”
Wele Omunyali Owa Bioosi aloma ali,
“Naanu olamukholela enywe siisa, ee baandu ba Yerusalemu,
namwe naanu olamulila?
Naanu olekhebukha khureeba ali muriena?”
Wele Omunyali Owa Bioosi aloma ali, “Mwandekhile ese,
muchiililila khukobola enyuma,
khwako nakololoosie kumukhono kwase khwinywe mala namubuniisie,
naluiliile khukhwekhaliilikha.
Nabaseesile ne euma eye khuseleecha
mu bilibwa bie chingoba che sibala siabwe
Nabakholile bafwiliilwe, nabuniisie babaandu base,
sikila se balekha bumayaanu bwabwe tawe.
Natasile bukali bwe banamulekhwa babwe
bakhila kumuyekhe kwe mu nyanja,
narereere maawe be basoleeli
omwiiri mwiangilwe
nabarereere bubeeleli ne butinyu
biabechilekho khangu.
Maayi owasaala babaana saba awele kamaani, aochaocha,
ayiima buelelo
kumuusi kwewe kwekele sisiilima,
aambwa chisoni ne khuchangalaala,
ne babaandi baramire boosi ndakhola bafwiile mwiie ebweeni we basiku babwe.”
Se ndi ne kumuleembe tawe! Siina maayi ne aasaala? Ndikho ndomana ne khuyingana na buli mundu mu sibala se nekopia namwe nekopa chirupia tawe, ne kakhali buli mundu andaama.
Wele Omunyali Owa Bioosi, lekha bilaamo biabwe bindiile kaaba bali se nakhukholeele ewe bulayi tawe, kaaba bali se nakhwikoonjeleele khu butinyu ne siibi sie basiku base siise sie butinyu tawe.
Omundu anyala afuna sichuuma khukhwama ebunaswa, namwe kumukasa?
Wele Omunyali Owa Bioosi amboolela ali, “Ese ndareera basiku basute kimiaandu ne buiinda bwe babaandu base, elaba engila eye khubaukuuma khulwe bubwoni nibwo bakhola mu sibala sioosi.
Ndamukhola mube bakholi be basiku benywe mu sibala nisio mukhamanyile tawe, sikila lirima liase lilinga kumulilo, ne kulaburukha khulwa mindali na mindali.”
Nio Yeremia aboolela Wele Omunyali Owa Bioosi ali,
“Ee Wele Omunyali Owa Bioosi, ewe umanyile
khebulile ese mala unjeete,
mala ruungisia abo babakhupia siibi.
Mu khwekhaliilikha khwowo okhanjira tawe.
Manya oli ndikho khupwa siibi sikila ewe.
Ewe wamboolela kamakhuwa kowo
mala naulila buli likhuwa.
Lundi kasiimisia kumwoyo kwase,
sikila ese ndi owowo,
Ee Wele Omunyali Owa Bioosi, Wele owe bunyali bwoosi.
Ese se nekhala ne babaandu babesangaasia tawe
namwe ne senekhoya tawe,
nekhala seng'ene, sikila ewe wambukuuma
ewe wanjichusia bubeeleli.
Siina sikila buchuuni bwase ne buchiililila khutasa?
Siina sikila likoonjo liase ne likhaona tawe,
Siina sikila ne liloba khuona?
Siina sikila ne umbea nga khakheechi,
nga khakheechi khateenyanga siise siosi siosi?”
Khwako Wele Omunyali Owa Bioosi aloma ali,
“Waaba ne okobola ndakhukobosia niio waba,
mala wiime ebweeni wase
noloma ke bukhala kakhali ka busa tawe,
olaba omung'oosi wase.
Baleecha niio ewe oli, ne ewe solacha niio bali tawe.
Ne ese ndakhukhola ewe obe nga lisiisi lisire lie kumukasa,
balakhupania ne se balakhukhila tawe,
sikila ese ndi nawe
khukhuonia ne khukhusikula,
Ndakhusikula khukhwama mu makhono ke bamayaanu,
mala khusikule khukhwama khu maani ke bakuluumi.”

Wele Omunyali Owa Bioosi aaboolela Yeremia ali,
“Okhareera omukhasi namwe wasaala babaana abuundu ano tawe.
Ndakhuboolela kaacha khwekholekha khu baana balasaalwa ano ne khu basaasi babwe.
Balifwa lufu lubi. Mbao ookhabalile namwe ookhabasiikhe tawe. Kimibili kiabwe kikhabe busa nga kamasisie khwiloba. Bakhabunile mwiie, namwe bafwe enjala mala kimibili kiabwe kibe siakhulia sie chinyuni ne chisaang'i.”
Wele Omunyali Owa Bioosi aloma ali, “Okhengila munju eye kamasika namwe wacha khusooma bafu namwe wabalila tawe. Sikila ese narusiisie khu baandu bano kumuleembe kwase, busiime bwase bwa busiele ne siisa siase.
Bayiinda ne bataambi sitube balafwila mu sibala sino, se balasiikhwa tawe, ne se aliio olabalila namwe ekine namwe abeke kumurwe sikila nibo tawe.
Se aliio olalia ne khunywa khulwe khumuoleelesia ofwisiisie tawe. Se aliio olakholela siisa akhaba ofwisiisie raraawe namwe maawe tawe.
“Okhacha munju eya naikara wikhale nabo, namwe olie ne khunywa nabo tawe.
Rekeeresia niko Ese, Wele Omunyali Owa Bioosi Wele owa Isiraeli ndikho ndoma ndakamia busangaafu ne khoyo ne babaandu bano bakhabone ne kekholekha.
“Ne nga okhababoolele kamakhuwa kano bakhakhureebe sifuno sikila ne khalake khubaukuuma ne bukhalafu. Bakhareebe likoso siina nilio bakholile ne bwoni siina nibwo bakholeele Wele Omunyali Owa Bioosi, Wele wabwe?”
Ne ewe olibakobosia oli, “Wele Omunyali Owa Bioosi aloma ali, ‘Sikila baraara benywe banjanjukha mala baloonda bawele babaandi ne khubakholela lundi ne khubasaaya. Ne banjanjukha ese ne khulekha khuliinda lilaka liase.
Ne enywe mwakholile kamabi khukhila baraara benywe. Buli mulala khwinywe aloonda sileka sie lilienya liewe limayaanu mala aloba khukhundekeeresia.
Khwako, ndamuoona murure mu sibala sino muche mu sibala nisio enywe namwe baraara benywe bakhamanya tawe. Ne ebweeneyo, mukhakholele bawele babaandi kumuusi ne siilo sikila se ndekesiakho busiime khwinywe tawe.’ ”
Wele Omunyali Owa Bioosi aloma ali, “Khwako, chindaalo chilikho chiicha, babaandu se bakhalomekho lundi bali, ‘Nga Wele Omunyali Owa Bioosi ne amenyile mindali, owarusia babaandu ba Isiraeli khukhwama mu sibala sia Misiri,’ tawe.
Ne kakhali bakhalome bali, ‘Nga Wele Omunyali Owa Bioosi ne amenyile mindali, owarusia babaandu ba Isiraeli khukhwama mu sibala sie bunaswa ne khukhwama mu bibala bioosi nibio aabasalanisia bacha.’ Kaliba kario sikila ese khabakobosie mu sibala nisio naelesia bakuuka babwe.”
Wele Omunyali Owa Bioosi aloma ali, “Lola ndikho nduma balobi bakali mala balabatiila. Enyuma wako ndaruma baayi bakali mala balaaya babaandu bano mu buli sikulu ne lukulu ne mu mbangaachi che chinyaanda.
Sikila naboone chingila chabwe choosi se chanjekisilekho tawe namwe bubwoni bwabwe se bwanjekisilekho tawe.
Ese ndabaruungia khukhwola khabili khulwe bumayaanu ne bubwoni bwabwe, sikila banyaalutia sibala siase ne bifwaani biili nga kimibili kikiafwa, mala bechusia kumukabwa kwase ne bifwaani bisinyisia.”
Ee Wele Omunyali Owa Bioosi, ewe oli kamaani ne buliindi bwase,
oli bubwilukhilo bwase biise bie butinyu
chikholo chiliicha khwiwe
khukhwama buli abuundu khu sibala mala chilome chili,
“Bakuuka befwe se baebwa kumukabwa kwosi kwosi tawe ne kakhali baebwa bawele be bubeeyi,
bibiindu bia busa, bitamba bukhala.
Eku, omundu anyala ekholela omwene bawele?
Babenabo se bali bawele nibo tawe!”
“Khwako ndabakhola bamanye lino. Ndabakhola bamanye bunyali bwase ne kamaani kase ne balamanya bali lisina liase lili ‘Wele Omunyali Owa Bioosi.’ ”

Wele Omunyali Owa Bioosi aloma ali, “Bubwoni bwa Yuda bwaandikwa ne kalamu eye sichuuma. Bwachongwa khu bipao bie kimiooyo kiabwe ne khu njika chabwe cha alutare ne kalamu eye kamamili.
Ne babaana babwe bakhebulila chialutare chabwe ne bifwaani bia wele Ashera buli abuundu a murongooro ne khu bikulu,
bakhebulila akhaba bili khu chingulu ne khu siangalaamwe. Kimiaandu kienywe nende bioosi nibio mwarakho kimiooyo ndabiaana mwiie nga kumuruungo khulwe bubwoni bwenywe mu sibala sienywe sioosi.
Se mulaba ne bunyali khu mukabwa nikwo namuelesia tawe, ne ndamukhola mukholele basiku benywe mu sibala nisio mukhamanyile tawe. Ndakhola ndio sikila lirima liase liaburuukhe nga kumulilo mala kulaburukha khulwa mindali.”
Wele Omunyali Owa Bioosi aloma ali,
“Alaamwe omundu osuubila mu mundu wasie
mala eyikina kamaani ke kumubili
niye kumwoyo kwewe kwarura khu Wele Omunyali Owa Bioosi.
Ali nga khachakha mu siangalaamwe,
mala se alibona kamalayi ne kecha tawe.
Alamenya abuundu aoomu para mu sichiimi,
mu sibala sie lutalalie nisio okhabiaalakho tawe.
Ali ne khabi omundu osuubila mu Wele Omunyali Owa Bioosi,
niye lisuubila liewe lili mu Wele Omunyali Owa Bioosi.
kukwikhisianga chiisi chakwo mu meechi
ne se kuria siimiyu ne siicha tawe,
sikila kamasaafu kakwo kachiilililanga khuba kamabisi,
se kubechanga ne liliembeelela siimiyu ne siicha tawe
sikila se kwimanga khuba ne kamatuunda tawe.
Kumwoyo kwo mundu kuli kumubeeyi khukhila bibiindu bioosi,
ne kuli kumumayaanu lukali
naanu onyala amanya kakaakwo?
mala khaka kumwoyo khu buli mundu khuloondekhana ne chingila chewe,
khuloondekhana ne bikholwa biewe.”
Nga enyuni ebuusianga kamaana niko ekhalula tawe
niye omundu onyoola buiinda mungila ekhali eya ng'ali tawe,
buiinda obwo bulamuwakho nali akari we bulamu bwewe
mala ekhumaliilikha khwewe aba omusilu.
Lukaangu lwefwe luli nga endebe eye bubwami eye luyali,
eli khu sikulu khukhwama mu khurakikha.
Ee Wele Omunyali Owa Bioosi, ewe oli lilieyikina lia Isiraeli,
abo boosi bakhulekha ewe bakhaambisibwe chisoni,
abo babakhwanjukha ewe kamasina kabwe kakhaandikwe mwiloba
sikila banjuukhe Wele Omunyali Owa Bioosi, sinoko sie kameechi ke bulamu.
Ee Wele Omunyali Owa Bioosi, silikhe mala mbone,
mbonie ne ndaonisibwa
sikila ewe oli efuma yase.
Lola babaandu bandeeba bali,
“Likhuwa lia Wele Omunyali Owa Bioosi lili waena? Lekha liche!”
Ee se nakhuyingiliile ewe khureera butinyu tawe,
namwe se nekoombile endaalo eye butinyu tawe,
ewe omanyile koosi niko nalomaloma kaba ebweeni wowo.
Okhandeerera butinyu tawe
ewe oli bubwilukhilo bwase mu siise sie butinyu.
Lekha abo babakhupia siibi baambwe chisoni
ne okhandekha ese naambwa chisoni tawe,
lekha barangaararwe ne ese kharangaararwa tawe,
bareerere endaalo eye bubi, babunie ne libuna khukhwola khabili.
Wele Omunyali Owa Bioosi amboolela ali, “Cha wime mu Silibwa sie ekholo eya Benjamini, nisio babaami ba Yuda babiriranga ne bengila ne khurura mu lukoba. Cha mu bilibwa bie lukoba lwa Yerusalemu bioosi
mala olome oli, ‘Ulila likhuwa lia Wele Omunyali Owa Bioosi enywe babaami ba Yuda ne babaandu ba Yuda mweesi ne bamenywa ba Yerusalemu, mubiriranga mu bilibwa bino.’ ”
Wele Omunyali Owa Bioosi aloma ali, “Ba barekeerefu khulwe bulamu bwenywe ne mukhasutakho sisutwa khu ndaalo eya sabato namwe musibisilie mu bilibwa bie lukoba lwa Yerusalemu tawe.
Ne mukhasuta sisutwa khu ndaalo eye Sabato khukhwama munju yenywe, namwe mukhakhola kumulimo kwosi kwosi tawe, ne kakhali liinda endaalo eya Sabato ebe endakatifu, nga nalaka bakuuka benywe.
Ne nibo se barekeeresia namwe baulila tawe, ne kakhali bakhola sileka bakhakhola bario baulila mala bakaanila kamekisio tawe.
“Ne kakhali Wele Omunyali Owa Bioosi aloma ali, ‘Kaaba bali mundekeeresia mala mulekhe khusuta sisutwa mwingisie mu bilibwa bie lukoba luno khu ndaalo eya sabato, mulinde endaalo eya Sabato ebe endakatifu, lundi mulekhe khukhola kimilimo khu ndaalo ng'eneyo tawe,
aba babaami be lisaaye lia Daudi bakhengile mu bilibwa bie lukoba luno ne batimila khu makaari ne khu farasi. Akhaba babaana babwe, babaandu ba Yuda ne bamenywa ba Yerusalemu bosi bakhakhole bario. Nio lukoba luno lulamenywamo khulwa mindali.
Lundi babaandu balama mu ngoba cha Yuda ne birekere bibiakara Yerusalemu, khukhwama mu maloba ka Benjamini ne khukhwama Shefela khukhwama mu sibala sie bikulu, ne khukhwama ebunaswa owa Yuda. Bakhareere biianwa bie khukhwosia ne chimbosio, biianwa bie biakhulia ne bupani buunya bulayi ne khureera biianwa bie khusiima munju ya Wele Omunyali Owa Bioosi.
Ne kakhali enywe mwaba ne mukhandekeeresia, ne khuliinda endaalo eye Sabato mu butakatifu ne khulekha khusuta sisutwa ne khukhwingila nasio mu bilibwa bia Yerusalemu khu ndaalo eye sabato tawe, aba ndabwana kumulilo mu bilibwa bialwo mala kulaburukha buli abuundu mu Yerusalemu mala se kulasima tawe.’ ”

Wele Omunyali Owa Bioosi aboolela Yeremia ali,
“Yinyokha oche munju yo mubuumbi ne noli mumwenomwo ndakhuboolela kamakhuwa kase.”
Nio nacha munju yo mubuumbi, ne munju omwo omubuumbi aaba alikho akhola kimilimo kiewe khu ngara eye khubuumbilakho.
Ne sisiindu sie liloba nisio aba ne abuumba sionekhela mu mukhono mwewe, mala asikaluukhasia asikholamo sisiindu sisiindi, nisio omubuumbi omwene alola ali bulayi khubuumba.
Nio Wele Omunyali Owa Bioosi amboolela ali,
“Ee, baandu be nju eya Isiraeli, ese se nyala namukhola enywe nga omubuumbi yuno ne ama khukhola tawe ku? Baandu ba Isiraeli, nga liloba ne lili mukhono kwo mubuumbi, bulayi bwene akhaba enywe mwesi muli busa murio mukhono kwase.
Siise siosi siosi ne mboolela ekholo namwe bubwami ndi ndabwonakaka mala mbubunie,
ne ekholo niyo ndomile yaaba ne kaluukhana yalekha bumayaanu, ndalekha khukhola kamabi niko abeele ndekeekhe khukikhola.
Ne siise siosi siosi nyala naboolela ekholo namwe bubwami ndi ndakiimikha mala ngiandalasie,
ne ekholo eyo yaba ne khola bumayaanu mu moni chase, ne khandekeresia tawe, aba ndalekha khukhola kamalayi niko narekekha khukikholela.
Khwako boolela babaandu ba Yuda ne babaandu bamenyile mu Yerusalemu kamakhuwa kase kano: Wele Omunyali Owa Bioosi aloma ali lola ndikho murekekhera enywe butinyu. Ndikho mwibasilia kamabi. Buli mulala alekhe engila yewe emayaanu. Ng'oona likeenda lienywe ne bikholwa.
Ne kakhali balakobosia bali, ‘Ako ka busa! Efwe khulaloonda kamakhuwa kefwe fwabene, buli mundu alakhola sileka khuloondekhana ne kumwoyo kwewe kumumayaanu.’ ”
Khwako Wele Omunyali Owa Bioosi aloma ali,
“Reeba mu kholo choosi, naanu owaulilakho sisiindu nga sino?
Babaandu ba Isiraeli bakholile sisiindu sie khuukia.
Kamaarara ke khu sikulu sia Lebanoni kawechangakho ku?
Chinjichi chichakukha khu ngulu chiteenyanga,
chinjichi che kameechi kamanyifu?
Ne kakhali babaandu base banjibiliile
boselia bupani bawele bakhali ba ng'ali tawe,
batiimile chingila chabwe ne kimiyila kimikhale
mala bachile khu ngila chikhalisia
se baluungiikhe khumuyila tawe.
Bakholile sibala siabwe khuba sie khuukia
sisiindu sie khulekwa mindali na mindali
buli mundu yesi yesi obirao auka mala asisiikha kumurwe.
Ndabasalanisia ebweeni we basiku babwe nga ekhuungu eye bukwe,
ndabafutarira ne se ndabekhebukha,
mu siise sie butinyu bwabwe tawe.”
Nio babaandu baloma bali, “yiicha khukhole siindu khu Yeremia. Khukhabe ne basaayi buli lwoosi khukhwekisia elomo, bakesi khukhua likaambila, ne bang'oosi khukhwilwachila likhuwa lia Wele. Lekha khu musitake mala khukhaulilakho likhuwa liewe liosi liosi tawe.”
Nio nasaba ndi, “Ee, Wele Omunyali Owa Bioosi ndekeeresie mala oulile liliekoonjelela liase
nende niko basiku base bandoma.
Bumayaanu buli kumuruungo kwe bulayi ku?
Ne kakhali banjabiile buko.
Khebulila nga nema ebweeni wowo ne ndomaloma bulayi bwabwe,
nio olekhe khuba ne lirima khu nibo.
Khwako Wele Omunyali Owa Bioosi lekha babaana babwe bafwe enjala,
lekha bafwiile mwiie.
Lekha bakhasi babwe bafwisie baseecha ne babaana,
lekha be siseecha bafwe lufu lubi,
ne basoleeli bafwiile mwiie.
Lekha bililo biuliilikhanile mu chinju chabwe,
ewe no obareerera babebwaakali matundubiikha!
Sikila bayabile buko khukhundusiao,
mala bandekire kimireko bikele.
Kakhaba kario, ewe, Wele Omunyali Owa Bioosi, omanyile chikwangwaani chabwe choosi che khukhunjira.
Okhababeela bubwoni bwabwe,
namwe warusia bubi bwabwe ebweeni wowo tawe
lekha bakhilwe ebweeni wowo.
Bakholele kano mu lirima liowo.”

Wele Omunyali Owa Bioosi amboolela ali, “Cha okule enyuungu. Amboolela lundi ali bukula basaakhulu balala ne basaayi bakhulu balala,
mala oche mu litooma lia okhwa Hinomu ebwingililo bwe silibwa sia Patisieti mala wilwachile ebweeneyo kamakhuwa niko nja khu khuboolela.
Olaloma kano: Enywe baami ba Yuda ne bamenywa ba Yerusalemu, ulila kamakhuwa ka Wele Omunyali Owa Bioosi. Wele Omunyali Owa Bioosi, Wele owa Isiraeli aloma ali, lola ese ndikho ndeera butinyu buno abuundu ano nio buli omundu oulila aliesiindukha.
Kaliba kario sikila babaandu bano banjanjuukhe ese mala banyaalutisie abuundu ano khulwe khukhwoseliao bupani khu wele babaandi nibo babene namwe baraara babwe namwe babaami ba Yuda bakhamanya tawe. Lundi sikila bachukha abuundu ano sifuki sikali sie babaandu bakhali ne bubi tawe.
Lundi bombakhila Baali abuundu aesuta khukhwoseliao babaana babwe basoleeli nga siianwa sie khukhwosia khu wele Baali. Kano ese se nabalaka namwe nabisia namwe nebaasiakho tawe.
Khwako ese Wele Omunyali Owa Bioosi ndoma ndi, ‘Lola chindaalo chilikho chiicha, abuundu ano se alilaangwa lundi bali Tofeti, namwe litooma lia okhwa Hinomu tawe, ne kakhali alilaangwa ali litooma lie khukhoonya.
Ne abuundu ano ndonaka lirekekha lie babaandu ba Yuda ne Yerusalemu litambe bukhala. Ne ndikhola babaandu bamwo bererwe mwiie ebweeni we basiku babwe ne nabo bayiima bulamu bwabwe. Khaane kimibili kiabwe kibe siakhulia sie chinyuni ne chisaang'i.
Ne khakhole lukoba luno lube sisiindu sie khuriisia, sisiindu nisio bauka. Buli mundu olibirao akhauke ne khusiisiikha kumurwe sikila kamaraba kaliio.
Ne ese ndibakhola balie babaana babwe basoleeli ne bakhaana, ne buli mundu alalia kumubili kwo wasie sikila khukhwibulilwa ne butinyu nibwo basiku babwe ne nabo bayiima khu beera bakhabakholele.’
Nio olara enyuungu ebweeni we babaandu nibo olaba nabo abo,
mala olababoolela oli, Wele Omunyali Owa Bioosi aloma ali, ‘Khwako khaare babaandu bano ne lukoba luno nga omundu ne aara enyuungu yo mubuumbi, ekhanyalikhana khubumbwa lundi tawe. Babaandu balisiikhwa mu Tofeti sikila abuundu aandi se alibao e khusiikha tawe.
Wele Omunyali Owa Bioosi aloma ali, ndikhola ndio abuundu ano ne babaandu bamenyileo, mala khole lukoba lube nga Tofeti.
Chinju cha Yerusalemu, ne chinju che babaami ba Yuda, chinju choosi nicho bosiela bupani khu ngaaki khwacho khulwe ching'enieesi ne biianwa bie khunywa biachukhilwe khulwe bawele babaandi, chilanyaaluutwa nga Tofeti.’ ”
Nio Yeremia aama Tofeti niio Wele Omunyali Owa Bioosi aamuruma khung'oola mala aacha eema khu luuya lwe Lukaangu lwa Wele Omunyali Owa Bioosi. Aboolela babaandu boosi ali,
Wele Omunyali Owa Bioosi, Wele owa Isiraeli aloma ali, “Lola ndikho ndeera khu lukoba luno ne khu ngoba chichiindi chindiiti choosi kamabi koosi niko khalake, sikila bakhola sileka, baloba khuulila kamakhuwa kase.”

Omusaayi Pashihuri, okhwa Imeri, owaba omwimeelesi we Lukaangu lwa Wele Omunyali Owa Bioosi aulila Yeremia ne ang'oola bibiindu bino.
Nio Pashihuri arusia lilaka bape Yeremia mala amure khu minyololo embi ne silibwa sia ngaaki sie kholo eya Benjamini mu Lukaangu.
Nga bwasia, Pashihuri alekhuula Yeremia khukhwama khu minyololo. Nio Yeremia amuboolela ali, “Wele Omunyali Owa Bioosi se alakhulaanga lisina liowo, ali Pashihuri lundi tawe, ne kakhali alakhulaanga ali, ‘Liriisia buli Lubeka.’
Sikila Wele Omunyali Owa Bioosi aloma ali, ‘Lola ese ndakhukhola ewe obe liriisia khu wamwene ne khu basaale bowo boosi. Balererwa mwiie ne basiku babwe ewe nololeleele. Ne ese khaane Yuda sioosi mu bunyali bwo mwami owa Babiloni. Ne akhababukule abayile Babiloni mu mbaambe mala ese khaberere ebweeneyo.
Khutasa khwako khaane kimiaandu kie lukoba lwa Yuda kioosi ne bibiindu bie bukhala nende bie bukusi bwe angaaki ne libiikhilo lie babaami ba Yuda mu bunyali bwe basiku babwe. Baliyaaya kimiaandu kiabwe ne khubaamba babayile e Babiloni.
Ne ewe Pashihuri, ne bamenyile munju mwowo boosi mukhache mu mbaambe e Babiloni, mala mukhafwiile ebweeneyo ne khusiikhwa ebweeneyo, ewe ne basaale bowo boosi nibo wang'oolelanga ke bubeeyi.’ ”
Ee, Wele Omunyali Owa Bioosi, ewe wambeyile ese,
ne ese nabeyiilwe
ewe oli ne kamaani khukhukhila ese
ne ewe wakhilile kamaani,
njekheelelwa na buli mundu,
buli mundu anjokelela ne khukhukhoma.
Buli lwosi ne ndomaloma, khukhwola ndile,
njokela ndi, “Sisiayuumba ne libuna!”
Wele Omunyali Owa Bioosi, banjekheelela ne bandekelesia buli lwosi,
sikila nilwacha likhuwa liowo.
Ne ndoma ndi, “Ndebilila Wele Omunyali Owa Bioosi,
namwe se ndomalomakho lundi mu lisina liewe tawe,”
Burume bwowo buba nga kumulilo mwise
bunjosia lukali khaka kamaani khu bukhiingilila
ne se kanyalikhana tawe.
Mbulila buli mundu namanya ali
“Butinyu buli, buli abuundu
lekha khumusitaake khu bakhoongo.”
Akhaba basaale base baali siimbi
basangaalila khuukwa khwase
baloma bali, “Khumukhake khulole
wakana khumunyoola mala weyacha.”
Ne kakhali Wele Omunyali Owa Bioosi ewe oli nase,
oli owe kamaani ne bunyali,
nabo babakhupia sibi balakhilwa,
balaambwa chisoni buli lwoosi,
sikila se banyala khukhukhila tawe.
Chisoni chabwe se chiliibililwa tawe.
Ee, Wele Omunyali Owa Bioosi,
okhalakilanga babaandu mu bung'ali,
omanyile ke mumwoyo ne kamebaasio
lekha mbone lilieyacha liowo khu basiku base,
sikila ese nakhweyikiine ewe.
Yimbila Wele Omunyali Owa Bioosi,
Fumia Wele Omunyali Owa Bioosi, sikila areesiisie omubanani,
khukhwama khu bunyali bwe babaandu bamayaanu,
Endaalo niyo maayi asaalilakho ekhabiitwa chikhabi tawe.
Alaamwe omundu owaboolela paapa ali,
“Sangaala sikila wasalile omwana omusoleeli.”
Omundu oyo akhoya abe nga chingoba
nicho Wele Omunyali Owa Bioosi akwiisia ne akhali ne siisa tawe,
lekha aulila lilila kumutikhinyi ne lulwiika mwiaangilwe,
sikila se anjirira munda ne khasaalwa tawe.
Endi enda eya maayi wase eli siliindwa siase.
Siina sikila ne nasaalwa?
Khubona sibi ne bubeeleli
ne mbe ne chisoni chindaalo che bulamu bwase choosi?

Omwami Sedekia owa Yuda aruma Pashihuri okhwa Kwini no musaayi Sefania okhwa Maseyi khwise ne burume buno.
Nosiima khusabile Wele Omunyali Owa Bioosi sikila omwami Nebukadinesa owa Babiloni ne banamae bewe balikho bebwaakala lukoba luno. Wakana Wele Omunyali Owa Bioosi anyala akhukholela kamayia mala Nebukadinesa alekha khukhupa.
Nio Yeremia ababoolela ali,
“Cha muboolele Sedekia muli, Wele Omunyali Owa Bioosi, Wele owa Isiraeli aloma ali, ‘Lola ndakaluukhasia bibiooki bie liie nibio oli nabio, nibio olikho uupanisila omwami owa Babiloni ne Bakalidayo, bakhwibuuliile ewe enje we lisiisi, ese ndabareera alala bengile mu lukoba luno.
Ese samwene ndapana ne nawe ne kamaani koosi mu lirima ne mu burafu ne bukhalafu bukali.
Lundi ndapa bamenywa be lukoba luno, babaandu ne bibiaayo sitube balafwa lufu lurafu.
Ese samwene Wele Omunyali Owa Bioosi ndoma ndi, enyuma wako, khakhuaane ewe Sedekia omwami owa Yuda ne bakholi bowo ne babaandu be mu lukoba luno baona lufu, liie ne njala, khu Nebukadinesa omwami we Babiloni, ne mu bunyali bwe basiku benywe, ne mu bunyali bwabo bayiima khumwiira enywe. Alabeera ne mbalu, se alibakholela siisa namwe abalekhe namwe ababeele tawe.’
Nio Wele Omunyali Owa Bioosi amboolela khuboolela babaandu ndi, Wele Omunyali Owa Bioosi aloma ali, ‘Ndikho nda ebweeni wenywe engila eye bulamu nende eye lifwa.
Oyo olekhala mu lukoba luno aleerwa ne mbalu, ne njala, ne lufu. Ne kakhali oyo orura eaana khu Bakalidayo balikho bamwibuulila enywe alaona omulamu ne alanyoola bulamu bwewe nga kumuruuru kwe liie.
Sikila nakhalakile lukoba luno khulwe bumayaanu ne se kali kamalayi tawe. Lulaanwa mu bunyali bwo mwami owa Babiloni mala alalwosia ne kumulilo.’ ”
“Ne khu nju eye bubwami eya Yuda loma kamakhuwa kano: Ulila likhuwa lia Wele Omunyali Owa Bioosi,
ee enju eya Daudi! Wele Omunyali Owa Bioosi aloma ali,
‘Khalaka bung'ali kumutikhinyi
ne sikula oyo onuliilwe khukhwama khu bunyali bwa khayinga,
ne busa lirima liase lilaburukha nga kumulilo,
ne lilaburukha ne se aliio olalisimia tawe,
sikila bikholwa bienywe bimayaanu.’
Wele Omunyali Owa Bioosi aloma kano: Lola, namubiile enywe, bamenywa be mwitooma
muli nga lulwanda lwe khumweyeywe.
Enywe muloma muli, ‘Naanu okhakhwibwaakale efwe, namwe naanu okheche niio khuli?’
Ndamuelesia siiukuumo khuloondekhana ne kamatuunda ke bikholwa bienywe,
khabwane kumulilo mu musiru, mala kulosia buli siindu siili siimbi.”

Wele Omunyali Owa Bioosi aboolela Yeremia ali, “Cha mu nju eyo mwami owa Yuda mala omuboolele elomo yino,
boola oli, ‘Ewe, omwami owa Yuda, owekhala khu sisala sie bubwami bwa Daudi, ne bakholi bowo boosi ne babaandu bowo boosi rekeeresia likhuwa lia Wele Omunyali Owa Bioosi.’ ”
Wele Omunyali Owa Bioosi aloma ali, “Khola bung'ali ne buluungi mala mureesie abo babanuulwa khukhwama mu bunyali bwabo babapia siibi. Mukhakhola bubi namwe sisiayuumba khu bakeni namwe bafuubi namulekhwa namwe mukhachukha abuundu ano khu mundu okhali ne bubi tawe.
Sikila mwaba ng'ali ne muria likhuwa lino, aba babaami be lisaaye lia Daudi balachiililila khukhwamiia. Nibo alala ne bakholi babwe ne babaandu babwe balachiililila khukhwingila mu bilibwa bino ne batimila khu makaari ne khu farasi.
Ne mwaba nemukhaulila kamakhuwa kano tawe, nechuba ndi enju yino se eliamiia tawe.”
Sikila Wele Omunyali Owa Bioosi aloma khu mwami owa Yuda ali,
“Ewe oli nga Kileati khwise,
nga sisekese sia Lebanoni
ne kakhaba kario, ndakhukhola nga sisiangalaamwe,
lukoba lukhamenywamo tawe.
Ndarekekha babonaki khwiwe, buli mulala ne bulwaani bwewe,
balarema kimirongooro kiowo kimitarakwa kimilayi mala bakiosie.
“Ne chikholo chingali chilibira alukoba ano, ne buli mundu alireeba owasie ali, ‘Siina sikila Wele Omunyali Owa Bioosi ne aakhola lukoba luboofu luno ari?’
Ne nibo balikobosia bali, ‘Sikila banjukha endakaano eya Wele Omunyali Owa Bioosi, Wele wabwe, mala basaaya bawele babaandi ne khubakholela kimilimo.’ ”
Baandu ba Yuda mukhalila omwami Yosia tawe,
namwe mukhasooma lifwa liewe tawe.
Ne kakhali lila lukali omwana wewe Yoahasi
balikho bacha naye aleeyi
sakhakobole lundi tawe,
se akhabonekho lundi sibala nisio asaalwamo tawe.
Ne kakhali akhafwiile abuundu niio bamuyilile mu mbaambe, ne se akhabone sibala sino lundi tawe.”
“Alaamwe omundu owombakha enju yewe mu ngila chikhali cha ng'ali tawe,
ne khuramo chisiro mukorofa mu ngaaki mungila ekhali eye bung'ali tawe,
omundu okhola owasie amukholele kilimo kia busa,
se amuelesia kumuruungo kwewe tawe.
Oloma ali, ‘Ndombakha enju emboofu
eye chisiro chimbalaayi mukorofa,’
mala arekho kamatirisia,
ne khukibotookhelesia ne kimitarakwa
mala akaakhe bubesemu.
Wibaasia oli ewe oli omwami sikila wombakha enju eye kimitarakwa?
Raraao se alia ne khunywa
ne khukhola bung'ali ne buluungi ta ku?
Nio buli siindu sia mubeela bulayi.
Akholela bung'ali bataambi ne babanani,
nio buli siindu siamubeela bulayi.
Kano niko kakekesia bali wamanya Wele Omunyali Owa Bioosi.
Ne kakhali ewe oli ne chimoni ne kumwoyo
khulwe khubona bukhala bukhali bwa ng'ali bwong'ene,
khulwe khuchukha sifuki sia busa,
ne khukhupia babaandu siibi ne khukhola sisiayuumba.”
Yehoyakimu okhwa Yosia omwami owa Yuda
“Se bakhamusoome ne baloma bali,
‘Ee wandaayase!’ Namwe bali, ‘Ee omukooko!’ Tawe.
Se bakhamusoome ne baloma bali,
‘Ee omwami!’ Namwe bali ‘Ee omwami owe lukoosi!’ Tawe.
Akhasiikhwe nga epunda,
Akhakhuruurwe amwaatwe enje we bilibwa bia Yerusalemu.”
Wele Omunyali Owa Bioosi aloma ali, “Baandu ba Yerusalemu cha e Lebanoni mala muyokele.
Cha mu sibala sia Basiani mala mulile,
laanga ne muli khu bikulu bia Moabu
sikila basaale benywe boosi babunile.
Nalomaloma nanywe siise nisio mwabeela bulayi
ne kakhali mwaloba khurekeeresia,
lino nilio liba lienywe khukhwama bwana
se mwaria lilaka liase tawe.
Babemeelesi benywe balauchwa ne mbeo,
basaale benywe balatiilwa mwiie.
Chingoba chenywe chilaambwa chisoni,
sikila bubwoni bwenywe nibwo mwakhola.
Mwamenya abeele bulayi mu mitarakwa kikiama Lebanoni
mukhakholelwe siisa sikali siise sie buchuuni,
buchuuni nga bwo mukhasi olumwa!”
nakhura mu bunyali bwabo nibo weendekhelela babaandu bayiima bulamu bwowo. Ndakhura mu bunyali bwa Nebukadinesa omwami owa Babiloni ne Bakalidayo.
Ese ndikho nja khukhuyila ne kamaani mu mbaambe ewe ne maao mu sibala sisiindi, nisio okhasaalwamo tawe, mala mwembi mukhafwilemo.
Ne oliekoomba khukobola mu sibala sino lundi ne se olikobolamo tawe.”
Yeremia areeba ali, omwami Yehoyakini yuno ali busa nga enyuungu eyatikha yalobwa,
sisiindu nisio omundu akhenya tawe?
Siina sikila niye ne babaana bewe ne bayilwa ne kamaani mu sibala nisio bakhamanyile tawe?
Ee, sibala, sibala, sibala
ulila elomo ya Wele Omunyali Owa Bioosi!
Wele Omunyali Owa Bioosi aloma ali,
“Bala omundu yuno nga okhali no mwana tawe,
omundu okhaliindiaala mu bulamu bwewe tawe,
sikila mbao khu be lisaaye liewe oliila
khu ndebe eye bubwami eye lisaaye lia Daudi,
mala amiia lundi sibala sia Yuda tawe.”

“Wele Omunyali Owa Bioosi aloma ali, ‘Bali ne silaamo babaayi babeera ne khusalanisia kamakheese ke mumayilwe mwase!’ ”
Khwako Wele Omunyali Owa Bioosi, Wele owa Isiraeli aloma ali, “Khuloondekhana ne babaayi baliinda babaandu base! Mwasalanisie kamatuuli kase mala mwakayilile aleeyi ne se mwakiliindile tawe. Lola, ndamuelesia kumunaanio khulwe bumayaanu nibwo mukholile.
Nio ndabuusia alala babaandu base babarama khukhwama mu bibala bioosi nibio nabasalanisia ne khubareera mu sibala siabwe. Ne bakhasaalane mala bakuche.
Ndibaelesia baruki bakhabaliinde. Ne se bakhabe ne buuri namwe lilieendekhelela tawe, ne se khabaukuume lundi tawe. Ese Wele Omunyali Owa Bioosi nalomile.”
Mu ndaalo che bubwami bwewe babaandu ba Yuda bakhaonisibwe ne Baisiraeli balimenya mu muleembe. Ne alilaangwa bali ‘Wele Omunyali Owa Bioosi ali buonia bwefwe.’ ”
Wele Omunyali Owa Bioosi aloma ali, “Khwako, lola chindaalo chilikho chiicha, babaandu se baliechuba lundi bali, ‘Nga Wele Omunyali Owa Bioosi ne amenyile mindali, owarusia babaandu ba Isiraeli mu sibala sia Misiri’ tawe,
ne kakhali baliechuba bali, ‘Nga Wele Omunyali Owa Bioosi ne amenyile mindali, owarusia lisaaye lia Isiraeli mu sibala sie bunaswa ne khukhwama mu bibala bioosi nibio abeele bachamo.’ Nio balimenya mu sibala siabwe siene esio.”
Khuloondekhana ne bang'oosi,
kumwoyo kwase kwambwelemo
kamakuumba kase koosi kareenga,
ndi nga omundu omumeesi
nga omundu niye endali ebirire sikila Wele Omunyali Owa Bioosi,
lundi sikila kamakhuwa kewe kamatakatifu.
Sikila sibala siechuule bukhobani,
sibala sisooma sikila silaamo
ne kamayilwe ke mu sichiimi komile.
Bikholwa biabwe bili bimayaanu,
ne kamaani kabwe se kali ka ng'ali tawe.
Wele Omunyali Owa Bioosi aloma ali, “Bang'oosi ne basaayi se bakhola ka Wele tawe,
akhaba munju mwase nanyoolilemo bumayaanu bwabwe.
Khwako chingila chabwe khu nibo chilaba nga chingila che bumiumiu mu siilima,
mu nicho khabayile bache mala bakwemo,
sikila ndabareerera butinyu mu mwiiko kwe siiukuumo siabwe.
Mu bang'oosi ba Samaria naboone sisiindu sie busilu
bang'oola mu bunyali bwa Baali
mala batiimia babaandu base be nju eya Isiraeli.
naboone sisiindu simayaanu lukali
bakhola bueeyi ne khuloma bubeeyi,
bayeeta babaandu khukhola bumayaanu,
nio se aliio owekanila tawe,
boosi babeele nga Sodomu khwise
ne bamenywa bamwo nga Komora.”
Khwako Wele Omunyali Owa Bioosi,
aloma ali khuloondekhana ne bang'oosi,
“Lola ese ndabaliisia siakhulia silulu,
ne khubaelesia kameechi kalimo bufwisi,
sikila khukhwama khu bang'oosi ba Yerusalemu
bibiindu biikhali bie buwele tawe biasalaniile mu sibala sioosi.”
Wele Omunyali Owa Bioosi aloma ali, “Mukharekeeresia kamakhuwa niko bang'oosi bang'oola khwinywe ne khumwichusia lilieyikina lie bubeeyi tawe. Balomaloma kamalola ke kamebaasio kabwe babeene ne se kaama khu Wele Omunyali Owa Bioosi tawe.
Bachiililila khuboolela abo baleka elomo ya Wele Omunyali Owa Bioosi bali, ‘Muli busa bulayi.’ Lundi baboolela buli mundu oloonda chingila chewe mu sileka bali, ‘Mbao butinyu bulikhwichakho tawe’ ”
Naanu mu bang'oosi bano owema mu muse kwa Wele Omunyali Owa Bioosi
khumanyilisia ne khuulila elomo yewe,
namwe naanu owarekeeresia elomo yewe mala akiulila.
Lola, embembeesi ya Wele Omunyali Owa Bioosi!
Lirima liarurire,
sisifuusia sikali silaba khu mirwe kie babooni.
Lirima lia Wele Omunyali Owa Bioosi se lilawa tawe
khukhwola nga ne akhola buli siindu,
nisio enya khukhola mumebaasio kewe.
Mu ndaalo chichiicha mukhabimanye bulayi bubwene.
“Ese se naruma bang'oosi tawe,
ne kakhali bacha busa se nabalomalomakho tawe
ne kakhali bang'oola busa.
Abanga bema mu muse kwase
andi baboolela babaandu base kamakhuwa kase,
mala bakharurire khu ngila chabwe chimayaanu,
ne khu bikholwa biabwe bimayaanu.”
Wele Omunyali Owa Bioosi areeba ali, “Ese ndi busa Wele owa aembi ne sendi Wele we aleeyi tawe ku?
Omundu anyala ekisa abwikisi nio khamubona tawe? Ese se ndi buli abuundu mwikulu ne khu sibala tawe?
Nauliile bang'oosi babeeyi bang'oola mwisina liase ne baloma bali, ‘Ndoorire! Ndoorire!’
Bubeeyi bulabao khukhwola siise siina mu mioyo kie bang'oosi bang'oola bubeeyi bwe kimiooyo kiabwe?
Bebaasia bali balakhola babaandu base banjibilile khubirira khu marooro kabwe niko baboolana. Bakhola bulayi bwene nga bakuuka babwe ne banjibilila mala baloonda Baali.
Lekha omung'oosi oli ne kamarooro aboole kamarooro kwewe, ne lekha oyo oli ne lomo yase akiboole mu busuubilifu. Wele Omunyali Owa Bioosi areeba ali: Chikhanja che ngano chilekhana ne ngano ku?
Wele Omunyali Owa Bioosi aloma ali, ‘Elomo yase seli nga kumulilo, lundi nga enyundo eyarakaka libaale mu bitonyi tawe ku?’
Wele Omunyali Owa Bioosi aloma ali, ‘Khwako lola, ese nabiile bang'oosi babebana chilomo mala bachiloma nga burume khukhwama khwise.’
Lundi nabiile bang'oosi baloma kakabwe babeene mala baboola bali, ‘Wele Omunyali Owa Bioosi aloma.’ ”
Wele Omunyali Owa Bioosi aloma ali, “Lola nabiile abo bang'oola kamarooro ke bubeeyi ne bababoolelanga mala batiimia babaandu base khulwe bubeeyi bwabwe ne busilu. Khwako se bali ne bukhala khu baandu bano tawe.”
Wele Omunyali Owa Bioosi aboolela Yeremia ali, “Mulala khu baandu bano, namwe khu bang'oosi namwe khu basaayi ne akhureeba ali, ‘Burume bwa Wele Omunyali Owa Bioosi buli siina?’ Ewe baboolele kamakhuwa kano: Wele Omunyali Owa Bioosi aloma ali, ‘Enywe ninywe burume mala ndikho nja khumumwaata.’
Ne omung'oosi, omusaayi namwe mulala khu baandu ne aloma ali, ‘Bumiinikhi bwa Wele Omunyali Owa Bioosi’ ese nja khumuelesia siiukuumo nenju yewe.
Ne kakhali baboolele oli, buli mundu areebe owasie ne lundi buli mundu areebe wandaaye ali, ‘Wele Omunyali Owa Bioosi akobosie ali siina?’ Namwe, Wele Omunyali Owa Bioosi alomalome siina?
Ne kakhali burume bwa Wele Omunyali Owa Bioosi okhaburarakho lundi tawe, sikila burume buli likhuwa nilio buli mundu aloma, mala mukaluukhasia chilomo cha Wele omenyile mindali, Wele Omunyali Owa Bioosi, Wele wefwe.
Wele Omunyali Owa Bioosi aboolela Yeremia ali: Reeba bang'oosi oli, ‘Wele Omunyali Owa Bioosi amukobosie ali siina?’ Namwe ‘Wele Omunyali Owa Bioosi alomalome siina?’
Ne kakhali baaba ne baloma bali, ‘Bumiinikhi bwa Wele Omunyali Owa Bioosi,’ baboolele oli sikila balomile kamakhuwa kano,
khwako lola, ese ng'ali ndababubukula mbamwaate bandure ebweeni wase. Ndabamwaata nibo ne lukoba nilwo naelesia bakuuka babwe.
Ndabaambia chisoni cha mindali ne liilekwa, ne sikholwa sino se siliibililwa tawe.”

Sikono silala siaba siechuule chinduli chindayi lukali, nga chinduli chibechanga che khunyoa khuroba, ne sikono sisiindi siaba siechuule chinduli chiimbi lukali, nicho omundu akhanyala alia tawe.
Ne Wele Omunyali Owa Bioosi areeba Yeremia ali, “Waboone siina?” Yeremia akobosia ali, “Chinduli chindayi lukali ne chinduli chimbi lukali nicho omundu akhanyala alia tawe.”
Nio Wele Omunyali Owa Bioosi aboolela Yeremia ali,
“Ese Wele Omunyali Owa Bioosi, Wele owa Isiraeli mboola ndi, bulayi bwene nga chinduli chindayi chino, ese ndebaasilia ndio bulayi baboe babatiilwa khukhwama Yuda, nibo ese naoona barura ano bacha mu sibala sie Bakalidayo.
Ndabaloleelesia mbakholeele bulayi mala khabakobosie mu sibala sino. Khabombakhe ne se khabakwisie tawe, khabemekhe ne se khabarusieo tawe.
Ese khabaelesie kumwoyo kwe khumanya kuli ese ndi Wele Omunyali Owa Bioosi ne nibo baliba babaandu base ne ese ndiba Wele wabwe, sikila balingobolela ne kumwoyo kwabwe kwoosi.
“Ne kakhali ese Wele Omunyali Owa Bioosi ndoma ndi, bulayi bwene nga chinduli chimbi lukali nicho omundu akhanyala alia tawe. Sesi nja khukholela ndio Sedekia omwami owa Yuda, babemeelesi, babaandu babarama Yerusalemu, ba baamenya mu sibala sino, ne nabo bamenyile mu sibala sia Misiri.
Ese nja khubakhola babe babi khu bwami bwe sibala sioosi. Balaba be khulekwa, bachekhelelwa ne khukhomwa lundi be silaamo buli abuundu niio ndibaoona bache.
Ndabarumira liie, enjala ne lufu, khukhwola nga ne balabunila elala boosi, barure mu sibala nisio ese nabaelesia nibo ne bakuuka babwe.”

Omung'oosi Yeremia aboolela babaandu ba Yuda boosi ne bamenywa ba Yerusalemu boosi.
Ababoolela ali, “Khulwe kimiiko kamakhumi kabili na kitaru khukhwamila khu mwiiko kwe khumi na kitaru kwe khukhwamiia khwa Yosia okhwa Amoni omwami owa Yuda khukhwola khu ndaalo yino Wele Omunyali Owa Bioosi amboolelanga ese elomo yewe mala ese muboolela buli busiele ne kakhali se mundekeresianga tawe.
Se mwarekeeresia namwe se mwaulila akhaba Wele Omunyali Owa Bioosi ne achiililila khumurumira enywe bakholi bewe bang'oosi.
Bang'oosi bamuboolela enywe bali, ‘Luno buli mundu khwinywe akaluukhane khukhwama khu ngila yewe emayaanu ne bikholwa biibi mala amenye mu sibala nisio Wele Omunyali Owa Bioosi amuelesie enywe ne bakuuka benywe khukhwama khaale khulwa mindali na mindali.
Mukhacha khu bawele babaandi mwabakholela ne khubasaaya tawe, namwe mukhaambaambia lirima khulwe bikholwa bienywe tawe. Nio se ndamureerera kamabi tawe.’ ”
Wele Omunyali Owa Bioosi aloma ali, “Ne kakhaba kario, se mwandekeresiisie tawe. Ne kakhali mwambambiisie lirima ne kimilimo kie kamakhono kenywe nio mwereerere mwabeene butinyu.”
Khwako Wele Omunyali Owa Bioosi aloma ali, “Sikila enywe se mwaria kamakhuwa kase tawe,
lola ndalaanga chikholo che ebunaswa choosi, ne khulaanga Nebukadinesa, omwami owa Babiloni omukholi wase, ne ndabareera khukhupana ne sibala sino ne bamenywa bamwo, ne khukhupania chikholo che aembi choosi. Ndababunisilia elala mala mbakhole babe babi be khubiyilwa ne khukwa ne khulekwa mindali na mindali.
Khutasa khwako ndabarusiakho kumumilo kwe busangaafu, ne ekhoyo ne kumwenya kwe siselelo ne lisia lie lususi ne buwaanga bwe taa.
Sibala sino sioosi silonakwa ne khukhwanjukhwa ne chikholo chino chilakholela omwami owa Babiloni khulwe kimiiko kamakhumi saba.
Nio enyuma we kimiiko kamakhumi saba khareere siiukuumo khu mwami owa Babiloni ne sibala sie Bakalitayo sikila bumayaanu bwabwe mala khole sibala sianjukhwe khulwa mindali.
Khakhole khu sibala esio kamakhuwa koosi kamabi niko ndomile khu nisio, buli siindu sisiaandikwa mu sitabu sino, nisio Yeremia ang'oola khu kholo chino choosi.
Sikila chikholo chingali ne babaami be bunyali bakhabakhole nasioobi mala ese khabaruungie khuloondekhana ne bikholwa biabwe ne kimilimo kiabwe.”
Wele Omunyali Owa Bioosi, Wele owa Isiraeli aboolela Yeremia ali, “Bukula sikoombe sie ndali sisichuule lirima liase sino, mala onywesie chikholo choosi nicho ese khurumakho.
Balanywa bameele batalitaale ne khulalukha sikila liie nilio ese ndikho nduma khu nibo.”
Khwako Yeremia abukula sikoombe khukhwama mukhono mwa Wele Omunyali Owa Bioosi mala akhola chikholo choosi nicho Wele Omunyali Owa Bioosi amurumakho chanywelamo.
Anywesia Yerusalemu ne chingoba cha Yuda, babaami ne babemeelesi khukhola chingoba chanjukhwe ne khutambamo omundu, khuba che khuuka ne lundi che silaamo, nga ne chili khukhwola luno.
Lundi anywesia Farao, omwami owa Misiri, bakholi bewe, babemeelesi, ne babaandu bewe boosi,
anywesia ne bakeni bamenyile ne Farao boosi babaami be sibala sia Usi boosi, ne babaami ba Filisiti boosi (Ashikeloni, Kasa, Ekironi ne babarama mu Ashitoti),
anywesia Edomu, Moabu ne ba okhwa Amoni, alala ne
babaami ba Tiro boosi babaami ba Sidoni boosi ne babaami be sikelekha sie nyanja.
Dedani, Tema, Busi ne naabo boosi babekanga binyoosi.
Anywesia Babaami boosi ba Arebia ne babaami boosi be chikholo chichatubaana chimenyile mu siangalaamwe.
Akhola ario akhaba khu baami boosi ba Simuri, babaami boosi ba Edomu ne babaami boosi ba Media.
Lundi anywesia babaami boosi be bunaswa be aleeyi ne aembi buli sia mulala, alala Bubwami bwoosi bwe mu sibala buli mu sibala sioosi. Mala enyuma wa bano boosi omwami owa Babiloni akhanywe.
Nio ewe Yeremia okhababoolele oli, “Wele Omunyali Owa Bioosi, Wele owa Isiraeli aloma ali, ‘Nywa, nywa mumeele murusie, mukwe mala mukhenyokha lundi tawe, sikila liie nilio ese ndikho nduma khwinywe.’
Ne baaba ne baloba khukhwakaanila sikoombe siili mukhono mwowo, olababoolela oli: Wele Omunyali Owa Bioosi aloma ali, ‘Khukhwola munywe!’
Lola, ese ndarakikha lilionaka mu lukoba lwase lulwene. Enywe mwibaasia muli se mulauukuumwa tawe? Ndikho nja khubauukuuma, nja khurera liie khu baandu boosi khu sibala. Ese Wele Omunyali Owa Bioosi nalomile.”
Khwako, Wele Omunyali Owa Bioosi aaboolela Yeremia aboolele babaandu kamakhuwa kano koosi ali,
“Wele Omunyali Owa Bioosi alakhokhela khu sikulu,
ne khukhwama mu bwikhalo bwewe butakatifu alalomaloma,
alakhokhela babaandu bewe ne kamaani,
mala ayokele nga abo basuura chisabibu,
ne khu bamenywa be mu sibala.
Kumumilo kulauliilikha buli abuundu mu sibala
sikila Wele ali ne kesi ne babaandu be chikholo
alikho engila mu bukhalaki ne babaandu boosi,
ne bamayaanu, alabeerera mwiie.”
Wele Omunyali Owa Bioosi aloma ali, “Lola butinyu bulikho burura,
bwama mu kholo ndala bucha mu kiindi
ne sisifuusia sie kamaani silikho siebuusia alala.
Ne kimibili kia abo nibo Wele Omunyali Owa Bioosi akheere khu ndaalo eyo kilisalaanila khukhwama lubeka lulala lwe sibala khukhwola khu luundi. Se balibalila namwe kimibili kiabwe kibusibwe alala, namwe kisiikhwe tawe, kiliba busa nga esiina eye kamasisie.
Enywe babaayi lila,
enywe babaami yikalangasia mwikokhe, enywe babaami be lituuli,
sikila chindaalo che khukhonywa khwenywe ne khusalanila cholile
ne mulakhonywa nga kamamiiku kamanefu.
Se khabekhoo engila eye khukhwilukha tawe.
Ulila bililo bie babaayi
ne lilila lie babemeelesi be kamatuuli.
Sikila Wele Omunyali Owa Bioosi alikho onakaka kamayilwe kabwe,
ne kamayilwe kamalayi kalanjukhwa
sikila lirima likali lia Wele Omunyali Owa Bioosi.
Bulayi bwene nga etalang'i ne elekha libina liayo, Wele Omunyali Owa Bioosi aalekhile babaandu bewe,
sikila sibala siabwe siabeele sisiangalaamwe
sikila liie lie owe kamaani
ne khulwe lirima lirafu lia Wele Omunyali Owa Bioosi.”

Wele Omunyali Owa Bioosi aboolela Yeremia ali, “Yiima khu luya lwe Lukaangu lwa Wele Omunyali Owa Bioosi mala oboolele babaandu be chingoba cha Yuda boosi babecha khusaaya Wele Omunyali Owa Bioosi mu Lukaangu kamakhuwa koosi niko ese khulaka khubaboolela. Okhalekhakho likhuwa akhaba lilala tawe.
Banyala barekeeresia mala buli mulala akaluukhana alekha bikholwa biewe bimayaanu. Baaba ne bakhola bario, ese ndakaluukhasia kamebaasio kase ndekhe khubareerera butinyu nga abeele ndekeekhe sikila bikholwa biabwe bimayaanu.
Baboolele kamakhuwa kano: Wele Omunyali Owa Bioosi aloma ali, ‘Enywe, mwaba ne mukhandekeeresia tawe, lundi ne mukharia lilaka liase nilio nara ebweeni wenywe,
ne khuulila kamakhuwa ke bakholi base bang'oosi nibo namurumira enywe khangu, ne se mwabarekeeresia tawe,
ese nja khukhola Lukaangu luno lube nga Shilo mala nja khukhola lukoba luno lube silaamo khulwe chikholo choosi che khu sibala.’ ”
Basaayi ne bang'oosi, ne babaandu boosi baulila Yeremia ne alomaloma kamakhuwa kano mu nju mwa Wele Omunyali Owa Bioosi.
Ne nga amala khulomaloma koosi niko Wele Omunyali Owa Bioosi amulaka, basaayi, bang'oosi ne babaandu boosi bamufwakhila ne bamuboolela bali, “Ewe wolaana khufwa!
Siina sikila ewe ne ong'oolela mu lisina lia Wele Omunyali Owa Bioosi noloma oli, ‘Lukaangu luno lulaba nga Shilo ne lukoba luno lulanjukhwa, babaandu se balamenyamo tawe?’ ” Ne babaandu boosi bebuusia mala bakara Yeremia mu Lukaangu lwa Wele Omunyali Owa Bioosi.
Nga babemeelesi ba Yuda ne baulila bibiindu bino, bama munju yo mwami becha mu Lukaangu lwa Wele Omunyali Owa Bioosi mala bekhala khu ndebe chabwe ebweeni we silibwa siiya sie Lukaangu lwa Wele Omunyali Owa Bioosi.
Nio basaayi ne bang'oosi baboolela babemeelesi ne babaandu boosi bali, “Omundu yuno enyekha akhalakilwe lifwa, sikila ang'oolile kamabi khu lukoba luno nga enywe mwabene ne mwama khuulila ne kamaru kenywe.”
Nio Yeremia aboolela babemeelesi ne babaandu boosi ali, “Wele Omunyali Owa Bioosi anduma ese khung'oola khu Lukaangu luno ne khu lukoba luno kamakhuwa koosi niko enywe mwama khuulila.
Khwako, luno enywe ng'oona chingila chenywe ne bikholwa bienywe mala murie Wele Omunyali Owa Bioosi, Wele wenywe ne Wele Omunyali Owa Bioosi alakaluukhasia kamebaasio kewe alekhe kamabi niko aboolile khukhola.
Ne kakhali ese, lola ndi mu bunyali bwenywe. Kholekho nilio mubona muli lili lilayi lundi lia ng'ali.
Ne kakhali manya muli mwaba ne munjira mulereerera mwabene ne lukoba luno ne babaandu bamenyilemo sifuki sitamba bumayaanu, kali kario sikila ng'ali Wele Omunyali Owa Bioosi anduma ese khwinywe ndomalome kamakhuwa kano koosi enywe ne murekeeresie.”
Nio babemeelesi ne babaandu boosi baboolela basaayi ne bang'oosi bali, “Omundu yuno se enyekha akhalakilwe lifwa tawe, sikila alomalome khwifwe mu lisina lia Wele Omunyali Owa Bioosi, Wele wefwe.”
Ne babemeelesi balala benyokha balomaloma khu babaandu babuusiane alala boosi, baloma bali,
Mika owe Moresheti ang'oola mu ndaalo cha Hesekia omwami owa Yuda. Aboolela babaandu boosi ba Yuda ali, “Wele Omunyali Owa Bioosi, Wele owe Banamae aloma ali,
‘Sayuni lulilimwa nga kumukuunda
Yerusalemu lulekela situumi sie lilionakwa
ne sikulu nisio Lukaangu lulikho silaba kumusiru.’
Omwami Hesekia owa Yuda ne babaandu ba Yuda boosi beera Mika ku? Niye se aria Wele Omunyali Owa Bioosi mala Wele Omunyali Owa Bioosi amukholela siisa ta ku? Ne Wele Omunyali Owa Bioosi se akaluukhasia kamebaasio kewe ke khubakhola kamabi niko aaba ne arekekhe ta ku? Ne kakhali efwe khuli siimbi khukhwireerera butinyu bukali lukali.”
Abao omundu okundi owang'oolelanga mu lisina lia Wele Omunyali Owa Bioosi, bali Uria okhwa Shemaya khukhwama Kiriati-Yearimu. Ang'oola kamabi khu Lukoba luno ne khu kholo yino, kamakhuwa nga ka Yeremia.
Ne nga omwami Yehoyakimu ne banamae bewe boosi ne babemeelesi baulila kamakhuwa kewe, omwami amuyiima amwire. Nga Uria ne aulila, aria mala elukhila e Misiri.
Nio omwami Yehoyakimu aruma omundu bali Elinatani okhwa Akibori ne babaandu babaandi alala ne naye bacha e Misiri khurera Uria.
Barusia Uria khukhwama e Misiri mala bamuyila khu mwami Yehoyakimu mala amwiira ne mbalu, amwaata kumubili kwewe niio basiikhanga babaandu bakhali ne lukoosi tawe.
Ne kakhali Yeremia aliindwa ne Ahikamu okhwa Safani nio se aanwa khu baandu bamwiire tawe.

Mu khurakikha khwe khukhwamiia khwa Hesekia okhwa Yosia omwami owa Yuda, Wele Omunyali Owa Bioosi aboolela Yeremia ali,
“Khola bitorobo ne bisekeyi mala ofware mwikosi mwowo.
Ruma burume khu mwami owa Edomu, khu mwami owa Moabu, omwami owa Amoni, omwami owa Tiro ne khu mwami owa Sidoni khubirira khu barume babechile mu Yerusalemu khu Hesekia omwami owa Yuda.
Boolela barume bache baboolele babaami babwe kamakhuwa kano: Wele Omunyali Owa Bioosi, Wele owa Isiraeli aloma ali,
‘Mu bunyali bwase bukali ne kamaani kase nabuumba sibala alala ne babaandu ne chisaang'i chilimo mala mbelesia bunyali khu mundu yesi yesi niye samwene siimile.
Luno nareere sibala sino sioosi mu bunyali bwa Nebukadinesa omwami owa Babiloni, omukholi wase mala namueleesie akhaba chisaang'i che mundaa khumukholela kimilimo.
Chikholo choosi chilamukholela kimilimo. Chilakholela akhaba omusoleeli wewe no mwichukhulu wewe, khukhwola nga siise ne silioola sie khukwa khwe kholo yewe. Siise esio chikholo chingali ne babaami be bunyali balimukhola abe nasioobi wabwe.’ ”
Wele Omunyali Owa Bioosi aloma ali, “Ne ekholo yosi yosi namwe bubwami bwaaba ne bukhakholela Nebukadinesa omwami owa Babiloni yuno kimilimo, ne khufwara mwikosi liayo lichooki lie mu bunyali bwo mwami owa Babiloni tawe ese ndaelesia ekholo eyo kumunaanio ne liie, enjala ne lufu, khakhole ndio khukhwola nga ne mbunia ekholo eyo khulwe khurumikhira Nebukadinesa.
Khwako mukharekeeresia bang'oosi benywe, be chisaasi, be kamarooro, ne balakusi, ne bafumu, balamuboolelanga enywe bali, ‘Mukhakholela omwami owa Babiloni kimilimo tawe.’
Balikho bamung'oolela ke bubeeyi, nio enywe murusibwe mu sibala sienywe muyilwe aleeyi, ne ese ndamuona murure, mala mulabuna.
Ne ekholo yosi yosi efukiilila bubwami bwo mwami owa Babiloni ne khumukholela, ndalekha ekholo ng'ene eyo mu sibala siayo elime kimikuunda kiayo ne khumenyamo.”
Yeremia aboolela Sedekia omwami owa Yuda burume buno ne bubwene ali, “Fukiilila omwami owe Babiloni, mala mumukholele kimilimo, niye ne babaandu bewe nio mumenye.
Siina sikila ewe ne babaandu bowo mufwe khulwe liie, ne njala ne lufu nga Wele Omunyali Owa Bioosi nalomile khuloondekhana ne kholo yosi yosi ekhakholela omwami owa Babiloni tawe?
Mukharekeeresia kamakhuwa ke bang'oosi bamuboolela bali, ‘Se mukhakholele omwami owa Babiloni kimilimo tawe,’ tawe sikila balikho bamung'oolela bubeeyi.
Wele Omunyali Owa Bioosi aloma ali: Ese se nabaruma tawe. Balikho bang'oola bubeeyi mu lisina liase, ekhumaliilikha khamuoone muche mala mubune, enywe alala ne bang'oosi baalikho bamung'oolela.”
Nio Yeremia aboolela bang'oosi ne babaandu boosi ali, “Kano niko Wele Omunyali Owa Bioosi aloma: Mukharekeeresia kamakhuwa ke bang'oosi benywe bamung'oolela ne baloma bali, ‘Lola bibiindu bie munju eya Wele Omunyali Owa Bioosi bilakobosebwa khukhwama Babiloni enyuma we siise sitiiti tawe. Balikho bamung'oolela bubeeyi.
Mukhabarekeeresia tawe, kholela omwami owa Babiloni kimilimo mala mumenye. Siina sikila lukoba luno lube likuunda?
Baaba ne bali bang'oosi mala bali ne burume bwa Wele Omunyali Owa Bioosi, lekha bekoonjelele Wele Omunyali Owa Bioosi nio bibiindu bie mu nju eya Wele Omunyali Owa Bioosi, nende bie mu nju eyo mwami owa Yuda, nende bie mu Yerusalemu biramemo, bikhayilwa e Babiloni tawe.
Bibiindu nibio omwami Nebukadinesa owa Babiloni aakhabukula aacha nabio tawe, biaba chinjeko ne bibuumba, biteetwe ne bibiindu bibiindi.
Aabukula Yekoniya okhwa Yehoyakimu, omwami owa Yuda, ne babemeelesi ba Yuda ne Yerusalemu ne bali baboe khukhwama Yerusalemu bayilwa e Babiloni.’ ”
Wele Omunyali Owa Bioosi, Wele owa Isiraeli aloma ali, “Khuloondekhana ne bibiindu bibiarama mu nju eya Wele Omunyali Owa Bioosi ne bie munju yo mwami owa Yuda ne Yerusalemu,
Bikhasutwe biyilwe e Babiloni mala birameyo khukhwola khu ndaalo niyo ndibibaasiliakho. Nio mbikobosie mala mbire abuundu ano.”

Wele Omunyali Owa Bioosi, Wele owa Isiraeli aloma ali, “Nafunaake lichooki lio mwami owa Babiloni.
Mu miiko kibili ndakobosia abuundu ano bibiindu bioosi bie mu Lukaangu lwa Wele Omunyali Owa Bioosi, nibio Nebukadinesa omwami owa Babiloni abukula arusia abuundu ano acha nabio e Babiloni.
Wele Omunyali Owa Bioosi aloma ali, lundi ese khakobosie abuundu ano Yekoniya okhwa Yehoyakimu, omwami owa Yuda alala ne baboe babayilwa e Babiloni boosi khukhwama Yuda, sikila ndafunaka lichooki lio mwami owa Babiloni.”
Nio omung'oosi Yeremia aboolela omung'oosi Hanania ebweeni we basaayi ne babaandu boosi ba baaba ne bemile mu Lukaangu lwa Wele Omunyali Owa Bioosi ali,
“Amina! Wele Omunyali Owa Bioosi akhoya akhola ario. Wele Omunyali Owa Bioosi akhoya akhola kamakhuwa niko wama khung'oola kaaba ng'ali mala akobosie abuundu ano bibiindu bie nju ya Wele Omunyali Owa Bioosi ne baboe boosi khukhwama Babiloni.
Ne kakhali ulila luno likhuwa nilio mboola, ewe ne babaandu boosi.
Bang'oosi ba babao ebweeni wowo ne nase khaale akho bang'oola liie, enjala ne lufu, khu bibala bikali ne bubwami bwe bunyali bukali.
Ne omung'oosi nang'oola kumuleembe, mala bung'oosi bwo mung'oosi oyo bwecha bwabao ng'ali limanyikha lili Wele Omunyali Owa Bioosi aaba arumire omung'oosi oyo.”
Nio omung'oosi Hanania abukula lichooki lie khukhwama khwikosi lio mung'oosi Yeremia mala alifunwa.
Ne Hanania alomaloma ebweeni we babaandu boosi ali, “Wele Omunyali Owa Bioosi aloma ali, Akhaba seesi khafunemo lichooki lia Nebukadinesa omwami owa Babiloni khukhwama khwikosi lie chikholo choosi mu miiko kibili.” Ne omung'oosi Yeremia echiila.
Siise sitiiti, enyuma wo mung'oosi Hanania khufunaka lichooki liarura khwikosi khwo mung'oosi Yeremia, Wele Omunyali Owa Bioosi aboolela Yeremia kamakhuwa kano:
Cha oboolele Hanania oli, “Wele Omunyali Owa Bioosi aloma ali, ‘Ewe wafunaake lichooki lie kumurongooro ne ese ndakhola ngobosieo lichooki lie sichuuma.’
Sikila Wele Omunyali Owa Bioosi, Wele owa Isiraeli aloma ali, ‘Naboyile lichooki lie sichuuma khu makosi ke babaandu be chikholo boosi, bakholele Nebukadinesa omwami owa Babiloni. Balamukholela niye, sikila namueleesie niye bunyali akhaba khu saang'i che mundaa.’ ”
Ne Omung'oosi Yeremia aboolela Hanania ali, “Ulila Hanania, Wele Omunyali Owa Bioosi se akhuruma tawe, ne ewe wakholile babaandu bano basuubile bubeeyi.
Khwako Wele Omunyali Owa Bioosi aloma ali, ‘Lola ndakhurusiao. Olafwa kumwiiko kuno ne kumwene sikila walomile kamakhuwa ke sileka khu Wele Omunyali Owa Bioosi.’ ”
Mu mwiiko okwo kumwene, mu mwesi kwa saba, omung'oosi Hanania afwa.

Lino liekholekha enyuma wo mwami Yekoniya, maawe, bakholi be mwichipi, babemeelesi ba Yuda ne Yerusalemu, babeechi ne babasi ne barurire Yerusalemu.
Ebarwa yayilwa ne Elasa okhwa Siafani ne Kemaria okhwa Hilikia nibo omwami Sedekia owa Yuda aruma khu mwami Nebukadinesa owa Babiloni. Ebarwa eyo yasomwa eli:
“Wele Omunyali Owa Bioosi, Wele owa Isiraeli aboolela baboe boosi nibo aayila mu mbaambe e Babiloni khukhwama Yerusalemu ali,
‘Yombakha chinju mala mumenyemo. Lima kimikuunda mala mulie bibiaamo biakio.
Reera bakhasi mala musaale babaana. Lekha babaana benywe bayilane, mala babe ne babaana. Khola murio nio mutasikhe mube bakali, ne mukhaba batiiti tawe.
Ne kakhali khola kamalayi khu ngoba nicho namuyilamo nga baambe. Basabile, sikila ne baindiaala mwesi mulaindiaala.
Ese Wele Omunyali Owa Bioosi, Wele owa Isiraeli mukaania enywe ndi, mukhalekha bang'oosi ne balakusi bamumenyilemo bamubea tawe. Lundi mukharekeeresia kamarooro niko baroora tawe,
sikila balikho bang'oola bubeeyi mu lisina liase, ne kakhali ese se nabaruma tawe.’ ”
Wele Omunyali Owa Bioosi aloma ali, “Enyuma we kimiiko kamakhumi saba ne kiwele mu Babiloni, ndamukanakana enywe mala mukholele niko namusuubisia mala emukobosie engo.”
Sikila Wele Omunyali Owa Bioosi aloma ali, “Sikila manyile kamakhuwa niko namupangila enywe, kali kamakhuwa kamalayi ne se kali ke lie bubi tawe, khumuelesia limenya ne lilieyikina.
Nio mulandanga, mala mwiche musabe ne ese ndamuulila.
Mulambenja mala mulanyoola, mwaba ne mumbenja ne kumwoyo kwenywe kwoosi.”
Wele Omunyali Owa Bioosi aloma ali, “Mulanyoola mala ese ndamukoboselia chikhabi chenywe ne khumubuusia khukhwama mu kholo choosi, ne abuundu oosi niio namuyila mwacha.” Wele Omunyali Owa Bioosi aloma ali, “Ese ndamukobosia murure abuundu niio namuyila mu mbaambe.
Sikila enywe mwalomile muli, ‘Wele Omunyali Owa Bioosi aakhueleesie bang'oosi mu Babiloni.’ ”
Wele Omunyali Owa Bioosi aloma ali, “Khuloondekhana no mwami owe lisaaye lia Daudi, ne babaandu boosi bamenyile mu lukoba luno, balebe benywe bakhayilwa nanywe mu mbaambe tawe.
Lola, ndikho mbarumira liie, enjala, ne lufu mala ndabakhola babe nga chinduli chimbi lukali nicho omundu akhanyala alia tawe.
Ndabaloondiakho liie, enjala ne lufu lundi ndabakhola babiilwe ne bubwami bwe sibala sioosi, babe silaamo, babaandu bariisia be khuukwa ne khukhomwa mu kholo choosi nimwo ese nabasalanisiamo.
Ndakhola ndio sikila se barekeeresia kamakhuwa kase niko ese nachiililila khubarumira khubirira khu bakholi base bang'oosi tawe, lundi enywe se mwenya khurekeeresia tawe.
Ulila likhuwa lia Wele Omunyali Owa Bioosi enywe be mu mbaambe mweesi nibo Wele Omunyali Owa Bioosi aarusia Yerusalemu mwacha Babiloni.”
Wele Omunyali Owa Bioosi, Wele owa Isiraeli aloma ali, “Khuloondekhana ne Ahabu okhwa Kolaya ne Sedekia okhwa Maaseya, balikho bang'oola bubeeyi mwisina liase. Ese Wele Omunyali Owa Bioosi ndabaana khu mwami Nebukadinesa owa Babiloni mala Nebukadinesa alabeerera ebweeni wenywe.
Sikila nibo, silaamo sino silarumikhwa ne baambe boosi babaama Yuda bacha Babiloni. Baliloma bali ‘Wele Omunyali Owa Bioosi akhoya akhukhola waba nga Sedekia ne Ahabu nibo omwami owa Babiloni ooselia mu mulilo.’
Kakhabe kario sikila bakholile bubwoni mu Isiraeli, bakholile bueeyi ne bakhasi babeene mala balomile kamakhuwa ke bubeeyi niko ese khaabaruma mwisina liase tawe. Ese Wele Omunyali Owa Bioosi, niise oomanyile lundi niise owabona.”
Khu Shemaya owa Nehelamu mubooleele kano:
Wele Omunyali Owa Bioosi, Wele owa Isiraeli aloma kano: Ewe waruma chibarwa mwisina liowo khu baandu boosi baali mu Yerusalemu ne khu Sefania okhwa Maaseya omusaayi ne khu basaayi boosi ne oloma oli,
“Wele Omunyali Owa Bioosi aakhukholile ewe khuuba omusaayi mu bweyaangu bwo musaayi Yehoyata, khukhwimeelela enju eya Wele Omunyali Owa Bioosi, khu buli mulala owe siseecha owekhola khuuba omung'oosi ne khubara khu mitalaachi ne khubara khu makosi.
Nono siina sikila ewe ne okharafwiriire Yeremia khukhwama Anatoti oolikho okhung'oola ewe tawe?
Sikila akhurumira efwe likhuwa mu Babiloni ali, ‘Embaambe yenywe elaba endeeyi. Yombakha chinju mumenyemo, lima kimikuunda mala mulie bibiaamo biakio.’ ”
Sefania omusaayi asoma ebarwa yino omung'oosi Yeremia ne arekereesie.
Nio Wele Omunyali Owa Bioosi aboolela Yeremia kamakhuwa kano:
Rumania likhuwa khu baandu be mu mbaambe boosi obaboolele oli, “Khuloondekhana ne Shemaya owa Nehelamu Wele Omunyali Owa Bioosi aloma ali, ‘Shemaya ang'oolile khwinywe ne kakhali ese se namurumire tawe, mala amukholile enywe mwasuubiile bubeeyi.
Khwako ese ndaelesia Shemaya owa Nehelamu ne lisaaye liewe siiukuumo. Se akhabe no mundu yesi yesi mu baandu bano okhamenye abone bulayi nibwo ese khakholele babaandu base tawe, sikila niye aalomaloome ke sileka khu Wele Omunyali Owa Bioosi.’ ”

Wele Omunyali Owa Bioosi, Wele owa Isiraeli
aboolela Yeremia ali, “Andika mu sitabu kamakhuwa koosi niko khuboleele.
Lola, chindaalo chilikho chiicha nicho ese ndikoboselia babaandu base ba Isiraeli ne Yuda chikhabi, khabakobosie mu sibala nisio naelesia bakuuka babwe, mala bakhasibukule sibe sisiabwe.”
Kano niko kamakhuwa niko Wele Omunyali Owa Bioosi alomaloma khuloondekhana ne babaandu ba Yuda ne Isiraeli:
Wele Omunyali Owa Bioosi aloma ali,
“Khwauliile bililo bie bireengo,
bililo biriisia; ne kumuleembe se kuliio tawe.
Luno, reeba, mala mubone,
omundu we siseecha anyala asaala omwana?
Nono siina sikila ne mbona buli mundu we siseecha
ne atiililiile enda nga omukhasi olumwa?
Siina sikila buli mundu ne acheleleekhe?
Bona! Endaalo eyo eli emboofu,
se eliio ekiindi nga eng'eneeyo tawe,
sili siise sie bubeeleli khu baandu ba Yakobo,
ne kakhaba kario bakhasikulwe baruremo.”
Wele Omunyali Owa Bioosi aloma ali, “Endaalo eyo ne eliola ese ndifunaka lichooki lirure khwikosi khwabwe mala ndikangulula kiminyololo kiabwe. Ne baakwa se balibakhola nibo lundi khuuba bakholi babwe tawe.
Ne kakhali bakhaakholele ese Wele Omunyali Owa Bioosi, Wele wabwe ne omwami wabwe we lisaaye lia Daudi, niye ese ndira khu ndebe eye bubwami.”
“Ee, baandu ba Yakobo, bakholi base mukharia tawe,
namwe mukheembeelela tawe,
sikila ese khamuonie khukhwama aleeyi,
ne lisaaye lienywe khukhwama mu sibala siabwe sie embaambe.
Mulikobola mube ne kumuleembe ne bulayi
ne mbao olimuriikhirisia enywe tawe.”
Wele Omunyali Owa Bioosi aloma ali,
“Sikila ese ndi ne nanywe khumuonia,
Ese ndarusiao elala chikholo choosi nicho namusalanisiamo
ne se khamurusieo enywe elala tawe.
Ese khamuukuume enywe mu bung'ali
ne se khamulekhe busa ne khamuukumile tawe.”
Wele Omunyali Owa Bioosi aboolela babaandu ali,
“Kamakoonjo kenywe se kaona tawe,
ne buchuuni bwenywe se buwa tawe.
Se aliio omundu omusilikha tawe,
kamalesi ke kamakoonjo kenywe se kaliio tawe.
Lilieyikina lie khuona mbao.
Basiime benywe boosi bamwibiliile,
se benanakho tawe.
Ese namwibuulile nga omusiku,
siiukuumo sienywe siabele sirafu
sikila bubwoni bwenywe buli bukali.
Lundi bumayaanu bwenywe buli bukali.
Mukheloocha sikila buchuuni bwenywe tawe,
Se muli ne busilikhi tawe.
Namuukuuma ndio
sikila bubwoni bwenywe buli bukali
lundi bumayaanu bwenywe buli bukali.
Khwako babaandu boosi bamwibwaakala enywe bakhebwaakalwe
ne basiku benywe boosi, baliyilwa mu mbaame ne bali baboe.
Boosi bamupia siibi, bakhapisibwe siibi,
abo bamuyaaya enywe kimiaandu bakhayaaywe.
Ese khamuonie,
khamuonie kamakoonjo kenywe,
akhaba basiku benywe ne baloma bali,
‘Sayuni lwalamiilwe, mbao olwibaasiakho tawe.’
Ese Wele Omunyali Owa Bioosi nalomile.”
Wele Omunyali Owa Bioosi aloma ali,
“Khakobosie babaandu base mu sibala siabwe,
mala kholele buli nju siisa.
Yerusalemu lukhombakhwe lundi
akhaba lichipi likhombakhwe lundi.
Babaandu bamenyilemo bakhaafumie mu nyiimbo,
bakhekhoye lukali,
khu khabi chase bakhatasikhe,
chikhabi chase chikhabareerere lukoosi.
Khabakoboseleo kamaani niko baba nako khale,
ne khubemekhela elala,
ne ese khaukuume abo ba baapia siibi boosi.
Omwami wabwe akhabe mulala khu nibo babeene
obamiia nibo okhame mu beene,
ese khamukhole eeche siimbi niio ndi ne mulaanga,
sikila naanu onyala eecha busa omwene ese ne khamulaangile?
Enywe mukhabe babaandu base
ne ese khabe Wele wenywe.”
Lola, embembeesi eya Wele Omunyali Owa Bioosi!
Bukhalafu bwewe bwaboneekhe
sisifuusia sikali sileecha khu mirwe kie babooni.
Lirima lirafu lia Wele Omunyali Owa Bioosi se lilakobola enyuma tawe,
khukhwola nga nakhola ne khumala ke lirekekha lie kamebaasio kewe.
Mu ndaalo chichiicha mukhamanye kano bulayi bwene.

Wele Omunyali Owa Bioosi aloma ali,
“Siise silikho sicha nisio
ese ndiba Wele owe Baisiraeli boosi,
ne abo baliba babaandu base.
Mu sichiimi omwo ese nekesia siisa,
khu baandu bakhafwila mwiie tawe.
Nga Baisiraeli ne bayiima siiuluukho,
nababonekhela khukhwama aleeyi,
baandu ba Isiraeli, buli lwosi
namusiima enywe ne busiime bwa mindali
khwako nachiililiile khuuba omusuubilwa khwinywe.
Khamwombakhe lundi.
Lundi mukhabukule chitamburini chenywe
mala mukhine ne mwimba ne khukhwekhoya.
Mukhabiaale lundi kimisabibu khu bikulu bia Samaria,
bamiichi balimiicha mala bekhoyele bibiaamo.
Sikila endaalo eliicha niio baliindi balilangila
mu sibala sie bikulu sia Efuraimu bali,
‘Yinyokha khuche Sayuni khu Wele Omunyali Owa Bioosi, Wele wefwe.’ ”
Wele Omunyali Owa Bioosi aloma ali, “Yimbila Isiraeli ne busangaafu
ekholo eli emboofu lukali
yimba lulwimbo lwe fuma,
‘Wele Omunyali Owa Bioosi aoniisie babaandu bewe,
aasikuule boosi babarama.’ ”
Lola ndabarusia mu sibala sie bikulu sie ebunaswa,
mala mbabuusie khukhwama mu bibala bie aleeyi lukali,
mu nibo bakhabemo babofu ne baleme,
bakhasi be chinda ne bakhasi balumwa sitube,
bakhakobole ano mu sipupu siboofu.
Baliicha ne balila
ndibarangirira ne liioleelesia ne bakobola
khabakhole bakeendele a njichi che kameechi
khu ngila engololofu niyo bakhetuya tawe,
sikila ese ndi nga paapa khu Isiraeli
ne ekholo eya Efuraimu eli nga omwana wase omubele.
Ulila likhuwa lia Wele Omunyali Owa Bioosi, baandu be chikholo,
mala muliboolela buli abuundu mu sibala
loma muli, “Oyo owasalanisia Baisiraeli alababuusia,
ne alabaliinda oli omwaayi ne aliinda kamakheese kewe.”
Sikila Wele Omunyali Owa Bioosi asikuule babaandu ba Yakobo
mala abasikuule khukhwama khu baandu be kamaani khubakhila nibo.
Bakheche bembele lukali khu sikulu sia Sayuni
ne bakhasangaalile bulayi bwa Wele Omunyali Owa Bioosi,
khu biakhulia, endali ne kamafura, ne kamameeme ne chimoosi
bulamu bwabwe bukhabe nga kumukuunda nikwo bachukhililanga kameechi,
ne se bakhabelesibwe lundi tawe.
Nio bakhaana baliekhoya mu bukhino,
ne basoleeli ne basaakhulu balisangaala
Ese ndikaluukhasia liilila liabwe libe liliekhoya,
khabaoleelesia mala mbaelesie busangaafu mu bweyaangu bwe bubeeleli.
Wele Omunyali Owa Bioosi aloma ali,
“Khaliisie basaayi biakhulia bikali,
ne babaandu base balinyalikha ne bulayi bwase.”
kumumilo kwauliilikhaniile Rama,
lisooma ne bililo birafu,
Raeli alikho alila babaana bewe,
alobile khuolelesibwa khulwe babaana bewe
sikila se baliio tawe.
Wele Omunyali Owa Bioosi aloma ali,
“Lekha khulila,
yeeya kamasika mu moni mwowo,
sikila kimilimo kiowo kilaebwa kumuruungo
ne balikobola khukhwama mu sibala sio musiku.
Lilieyikina mu ndaalo chichiicha liliio,
ne babaana bowo balikobola mu sibala siabwe.
“Nauliile ekholo eya Isiraeli ne lila mu bubeeleli eli,
‘Wele Omunyali Owa Bioosi, khwaba nga ekhaafu niyo bakhafundisia tawe
ne kakhali ewe wakhwekesia khuria
khukobosie engo, ne efwe khwerekeekhe khukobola,
Wele Omunyali Owa Bioosi, Wele wefwe.
Sikila enyuma we khukaluukhana khwekanila,
ne enyuma we khukhwekisibwa khwabeelela,
khwaambwa chisoni ne khuchangalaasibwa
sikila khwaba ne bubwoni khukhwama khale.’ ”
Wele Omunyali Owa Bioosi areeba ali,
“Efuraimu se ali omwana wase omukoosi tawe ku?
Se ali omwana wase niye nasiima tawe ku?
Sikila akhaba ne mulomakho lukali,
njililila khumukhebulila,
khwako kumwoyo kwase kumwekoomba,
ng'ali ndamukholela siisa.
“Ra khu ngila bimanyisio bienywe
yiima engila niyo mwechelakho,
ee, baandu ba Isiraeli, kobola
kobola engo mu ngoba nicho mwalekha.
Mulaayaaya khukhwola liina,
ee, enywe babaandu mukhasuubila tawe?
Nabang'aane sisiindu lundi sikabukhaane,
nga omundu we siikhasi namenyia omundu we siseecha.”
Wele Omunyali Owa Bioosi, Wele owa Isiraeli aloma ali, “Lundi bakharumikhire kamakhuwa kano mu sibala sia Yuda ne mungoba chasio ne malile khubakoboselia bulayi bwabwe. Bakhalome bali,
‘Wele Omunyali Owa Bioosi akhoya akhubiite ewe chikhabi, ee bumenyo bwe buluungi,
Ee, sikulu sitakatifu!’
Babaandu bakhamenye mu Yuda ne chingoba chasio choosi. Khukhabe ne balimi ne babaayi ne kamatuuli kabwe.
Sikila ese khauluusie baluiliile ne khuliisia be njala biakhulia.
Nio babaandu bakhalome bali, ‘Njiile nakona, oli ninyokha neulila bulayi.’ ”
Wele Omunyali Owa Bioosi aloma ali, “Lola chindaalo chilikho chiicha nicho ese nja khutasa be nju eya Isiraeli ne be nju eya Yuda, balasaalana babe bakali lundi bibiaayo biabwe bilasaalana bibe bikali.
Biise biliola nibio, bulayi bwene nga nabaloleelesia khulwe khubarusiao, khubasalanisia, khubakwisia ne khubonaka, ne khureera bumayaanu, akhaba lundi khabaloleleesie khulwe khubombakha ne khubabiaala.
Siise esio ne siicha babaandu se bakhalome bali,
‘Bapaapa baliile chisabibu chindulu
ne kameeno ke babaana kaburuukhe tawe.’
Ne kakhali buli mundu alafwa sikila bubwoni bwewe omwene, ne buli mundu olilia chisabibu chindulu kameeno kewe omwene kaliburukha.”
Se khabe endakaano nga niyo nakhola ne bakuuka babwe nga nabatiila kumukhono nabarusia mu sibala sia Misiri, endakaano yase niyo bafunaka akhaba ese ne naba nga omuseecha wabwe tawe.
Ne kakhali yino eli endakaano niyo ese nja khukhola nende be nju eya Isiraeli enyuma we chindaalo echo. Ese khabaremo lilaka liase mala khaliandike khu miooyo kiabwe. Ese khabe Wele wabwe ne nibo bakhabe babaandu base.
Ne se aliio omundu olieyikia owasie, namwe wandaaye naboola ali, ‘Manya Wele Omunyali Owa Bioosi tawe,’ sikila boosi bakhaamanye ese khukhwamila khu mukeekhe khukhwola khu mukhulu, sikila khababeele bubwoni bwabwe ne se khabukhebulile lundi tawe.”
Wele Omunyali Owa Bioosi,
oanaanga enyanga khulwe buwaanga kumuusi,
ne kumwesi
ne ching'enieesi khulwe buwaanga siilo
ookholanga bibuli bie enyanja ne bioloola,
lisina liewe bali, Wele Omunyali Owa Bioosi.
Wele Omunyali Owa Bioosi aloma ali, “Bibiindu bibiarebwao bino ne birusibwao,
ne lisaaye lia Isiraeli liosi lirusibwao
se eba lundi ekholo ebweeni wase khulwa mindali tawe.”
Wele Omunyali Owa Bioosi aloma ali,
“Likulu liaba ne linyala liakelwa,
ne kumusiingi kwe sibala ne kunyala kwamanyikha,
nono aba ese ndamwaata be lisaaye lia Isiraeli boosi khu koosi niko bakhola.”
Wele Omunyali Owa Bioosi aloma ali, “Chindaalo chilikho chiicha lukoba lucha khwombakhwa lundi khulwa Wele Omunyali Owa Bioosi. Lukhombakhwe khukhwama khu ndeleelwa eya Hananeli mumbo khukhwola khu Silibwa sie mu koona.
Ne lulwakha lukhache lwole khu Lukulu lwa Karebu mumbo mala lukobole luche Koa.
Litooma lioosi lie baafu ne likokhe ne kimikuunda kioosi khukhwola khu sinoko sia Kitironi khu koona eye silibwa sie Farasi ebukwe, bilaba bitakatifu khu Wele Omunyali Owa Bioosi. Se bilatechulwa namwe bionakwe lundi tawe.”

Siise esio banamae bo mwami owa Babiloni baaba bebwakaale Yerusalemu, ne omung'oosi Yeremia aba ekaliliilwe mu luya lwe bubwami lulwaba mu lichipi lio mwami owa Yuda.
Omwami Sedekia aba aboyile Yeremia ebweeneyo ne areeba ali, “Siina sikila ewe ne ong'oola oli: Wele Omunyali Owa Bioosi aloma ali, ‘Lola ese ndikho mbaana lukoba luno khu mwami owa Babiloni mala alalutiila.
Sedekia omwami owa Yuda se alebacha arure mu makhono ke Bakalitayo tawe, ne kakhali ng'ali alaanwa mu makhono ko mwami owa Babiloni, mala alalomaloma naye moni na moni ne amuloleleele.
Lundi alabukula Sedekia amuyile e Babiloni mala alamenya ebweeneyo khukhwola nga ndibonana naye. Sedekia akhapana ne Bakalidayo se alabaula tawe.’ ”
Yeremia aloma ali Wele Omunyali Owa Bioosi aamuboolela niye ali,
“Lola Hanameli okhwa raraao Shalumu alecha khwiwe mala akhuboolele ali, ‘Kula kumukuunda kwase kuuli e Anatoti sikila niwe okhoyela khukusikula khulwe khukukula.’ ”
Nio wandaaye owa Yeremia Hanameli aamwichakho khu luuya lwe baliindi khuloondekhana ne likhuwa lia Wele Omunyali Owa Bioosi mala amuboolela ali, “Kula kumukuunda kwase kuuli e Anatoti mu sibala sia Benjamini sikila ewe niwe oli ne bung'ali bwe khukusikula, kukule.” Nio Yeremia amanya ali lino liaba likhuwa lia Wele Omunyali Owa Bioosi khu niye.
Ne Yeremia akula kumukuunda okwo e Anatoti khukhwama khu Hanameli wandaaye. Yeremia amubalila chirupia bukusi bubwola bitonyi bie efwesa likhumi na saba.
Khwafukiilisiana, narakho kumukhono, nanyoola baloli namubalila chirupia chichenyibwa.
Nio nabukula chibarwa chombi che lifukiilisiana che likulaana, chilimo kamakhuwa kaloondekhana ne kumukuunda, ne ndala khwiyo yaba embambule.
Nakaanisia chibarwa che likulaana khu Baruku okhwa Neria, omwichukhulu owa Maiseya. Nakhola ndio mu moni cha Hanameli wandaayase ne mu moni che baloli babara kamakhono kabwe khu likulaana lienelio, ebweeni we babaandu ba Yuda boosi ba baaba ne bekhale mu luuya lwo mulindi.
Yeremia alaka Baruku mu moni chabwe ali,
“Wele Omunyali Owa Bioosi, Wele owa Isiraeli aloma ali, ‘Bukula chibarwa che likulaana chombi, niyo bafuumile ne eli khwasie mala ochire mu nyuungu eye liloba chibemo siise sileeyi.
Sikila Wele Omunyali Owa Bioosi, Wele owa Isiraeli aloma ali: Chinju ne kimikuunda ne kimikuunda kie kimisabibu kikhakulwe lundi mu sibala sino.’ ”
Enyuma wa Yeremia khukhwakanisia Baruku okhwa Neria chibarwa che likulaana, asaba Wele Omunyali Owa Bioosi mu makhuwa kano:
“Ee, Omwami WELE, ewe niwe owabuumba likulu ne liloba khulwe bunyali bwowo bukali ne kamaani! Se siliio sisiindu siiandalafu khwiwe tawe.
Ewe wekesianga busiime bwa busiele khu baandu bakali, lundi oelesianga babaana siiukuumo khulwe bubwoni bwe baraara babwe. Ewe, oli Wele omukali lundi owe bunyali, lisina liowo lili Wele Omunyali Owa Bioosi,
oli omukali owe likaambila, lundi owe bunyali mu bikholwa. Obonanga chingila choosi che babaandu. Oanaanga kumuruuru khu buli mundu khuloondekhana ne chingila chewe ne bikholwa biewe.
Mu ndaalo echo ewe wekesia kamayia nende bie liukia mu sibala sia Misiri, ne mu ndaalo chino osichiililila khukhwekesia kamayia mu Isiraeli ne mu baandu babaandi boosi, nio wamanyikhana buli abuundu.
Ewe warusia babaandu bowo Baisiraeli mu sibala sia Misiri ne kamayia nende ke liukia ne bunyali bwowo ne kamaani ne liriisia likali,
mala wabaelesia sibala nisio kamabeele ne bubuukhi biseleetikhanga sino, nisio wasuubisia khuelesia bakuuka babwe.
Nio bengisia mala basibukula siaba sisiabwe. Ne kakhali se baria Lilaka liowo namwe bamenya ne buuri tawe. Se bakholakho sisiindu siosi siosi khu niko ewe wabalaka bakhole tawe. Khwako ewe wakholile butinyu buno bwoosi khubechakho.
“Bakalitayo babotookhelela lukoba benya khu luamba, balikho balwibwaakala. Liie, enjala ne lufu bilakila lukoba lukwe mu makhono ko musiku. Olabona oli koosi niko olomile kekholekhe.
Ne kakhaba kario ewe Omwami WELE wamboleele ese oli, ‘Kula kumukuunda khu rupia mala obe ne baloli akhaba lukoba luno ne luli siimbi khuambwa ne Bakalitayo.’ ”
Wele Omunyali Owa Bioosi aboolela Yeremia ali,
“Lola, ese ndi Wele Omunyali Owa Bioosi, Wele owe babaandu boosi. Mbao sisiindu siosi siosi siili siiandalafu khwise tawe.
Khwako Wele Omunyali Owa Bioosi amboolela ali: ‘Lola ese ndikho mbelesia lukoba luno khu Bakalitayo ne khu Nebukadinesa omwami owa Babiloni mala alalubukula.
Bakalitayo balikho bapana ne Yerusalemu balecha baluambie kumulilo mala balwosie. Balosia akhaba ne chinju nicho babaandu boseliangamo biiunya kumuuya kumulayi khu Baali ne biianwa bie khunywa bibiachukhwa khulwe bawele babaandi khukhumbambia ese lirima.
Kalaba kario babaandu ba Isiraeli ne ba Yuda se bakholile sisiindu siosi siosi tawe, ne kakhali bumayaanu ebweeni wase, khukhwama khale.
Lukoba luno lwambambiisie lirima ne bukhalafu khukhwama khu ndaalo niyo lwombakhilwakho khukhwola khu ndaalo yino. Khwako ndalurusia mu moni mwase.
Ndakhola ndio sikila bumayaanu bwe babaandu ba Isiraeli ne ba Yuda nibwo bakhola alala ne babaami babwe, babemeelesi, basaayi ne bang'oosi khukhumbambia ese lirima.
Bandekelesia ne se bandekeeresia tawe. Nakhaba ne nachiililila khubasomia, se barekeeresia banyoola liliekesia tawe.
Bang'oona sisiindu sisinyisia ese mala basira munju yase khukifwolobia.
Bombakhila wele Baali abuundu aesuta mu litooma lia okhwa Hinomu, khuanilao babaana babwe basoleeli ne bakhaana nga chimbosio khu wele Moleki, akhaba ese ne khabalaka tawe lundi se liaba mu mebaasio kase ndi bakhole lilisinyisia lino bario tawe, khukhola babaandu ba Yuda bakhole bubwoni.’ ”
Khwako Wele Omunyali Owa Bioosi, Wele owa Isiraeli aloma khu lukoba nilwo enywe mulomakho luno muli, “Lwaelesiibwe khu mwami owa Babiloni mungila eye liie, enjala ne lufu,”
lola ese ndababuusia alala khukhwama mu bibala bioosi nibio nabasalanisiamo mu lirima ne bukhalafu bwase ne burafu bukali. Ese khabakobosie abuundu ano mala mbakhole bamenye mu muleembe.
Bakhabe babaandu base ne ese khabe Wele wabwe.
Ese khabaelesie kumwoyo mulala ne ngila ndala mala bandie ese mindali na mindali khulwe bulayi bwabwe babeene, ne bwe babaana babwe akhaba babene ne bafwa.
Ese khakhole ne nabo endakaano eya mindali eloma eli se khalekhekho khubakholela bulayi tawe. Ne ndibakhola bandie nio bakhakhola bario banjanjukha lundi tawe.
Ese khekhoyele khubakholela bulayi mala khabakhole bamenyele elala mu sibala sino mu busuubili ne kumwoyo kwase kwoosi.
Wele Omunyali Owa Bioosi aloma ali, “Bulayi bwene nga ne nareriire lilionaka likali lino lioosi khu baandu bano, khabareerere busa ndio bulayi bwoosi nibwo nabasuubisia.
Kimikuunda kikhakulwe mu sibala sino nisio enywe mulikho muloma muli, sianjuukhwe, omundu se alimo namwe esaang'i tawe, muli siaelesibwa Bakalitayo.
Kimikuunda kilakulwa chirupia, chibarwa che lifukiilisiana chikhaandikisibwe ne khureebwakho kamakhono ne khuba ne buloli, mu sibala sia Benjamini, siimbi Yerusalemu, mu ngoba cha Yuda, mu ngoba che mu sibala sie bikulu, mu ngoba cha Shefela ne mu ngoba che ebunafubo owa Yuda. Kakhabe kario sikila ese khakobosiele babaandu chikhabi chabwe.”

Nga Yeremia ne aaba ne asiili mu siboe mu luuya lwo muliindi, Wele Omunyali Owa Bioosi amuboolela lwe khabili ali,
“Wele Omunyali Owa Bioosi owabaang'ana sibala aasikhola siaaba nga sili, oolaangwa bali Wele Omunyali Owa Bioosi, aloma ali,
‘Nange, ne ndakhukobosia mala khuboolele bibiindu biboofu bibiakukhuulilwa nibio ewe okhamanyile tawe.
Sikila ese Wele Omunyali Owa Bioosi, Wele owa Isiraeli ndoma kano: Khuloondekhana ne chinju cha Yerusalemu ne chinju che babaami ba Yuda, chikhatechulwe sikila khukhwibuulilwa ne liie.
Bakalidayo balikho becha khu khuupana ne khukhwira babaandu bakali, nibo ese ndeera ne mbambiilwe lirima ne bukhalafu. Ndakhola ndio sikila nafutariire babaandu be lukoba luno sikila bumayaanu bwabwe.
Lola ndabareerera bulamu ne busilikhi, mala ndabasilikha ne khubaelesia kimiaandu ne kumuleembe.
Khakoboselie babaandu ba Yuda nende ba Isiraeli kimiaandu kiabwe mala mbombakhe babe nga baaba khale.
Khabasiinge mbakhwalaasie khukhwama mu bwoni bwabwe nibwo bakholela ese, lundi ese ndababeela bubwoni bwabwe ne sileka siabwe khwise.
Ne Yerusalemu lulaba khwise lukoba lwe khoyo, efuma ne luyali ebweeni wase, buli kholo mu sibala ekhareenge ne khuterema nga ekhaulile kamalayi niko kholeele babaandu ba Yerusalemu ne kimiaandu nikio khaelesie lukoba luno.’ ”
Wele Omunyali Owa Bioosi aloma ali, “Babaandu balikho baloma bali abuundu ano ali nga sichiimi, bali se aliio omundu namwe esaang'i emenyile ano tawe mala baloma ng'ali, chingoba cha Yuda ne chingila cha Yerusalemu omundu namwe esaang'i selikho tawe. Ne kakhali mukhaulile lundi
kimimilo kie khoyo ne busangaafu ne kimimilo kie liliekhoya lie siselelo kikhaulilikhemo. Kimimilo kiaabo babemba ne bareera biianwa bie khusiima mu Lukaangu lwa Wele Omunyali Owa Bioosi ne baloma bali,
‘Siima Wele Omunyali Owa Bioosi,
sikila Wele Omunyali Owa Bioosi ali omulayi
sikila busiime buli bwa mindali na mindali!’
Khakhole sibala sino siindiaale nga ne siaba khale. Ese Wele Omunyali Owa Bioosi nalomile.”
Wele Omunyali Owa Bioosi aloma ali, “Sibala sili nga sisiangalaamwe sino siikhalimo omundu namwe saang'i tawe, khukhabemo lundi ne kamaayilwe niio babaayi baaya kamakheese kabwe.
Babaayi lundi balabala bibiaayo biabwe mu ngoba che sibala sie bikulu, mu ngoba cha Shefela ne mu ngoba cha Nekebu mu sibala sia Benjamini, birekere bia Yerusalemu, ne chingoba cha Yuda. Ese Wele Omunyali Owa Bioosi nalomile”
Siise esio ese ndirobora omwami omuluungi khukhwama mu lisaaye lia Daudi. Omwami oyo alikhalaka bung'ali ne buluungi mu sibala.
Mu ndaalo echo bamenywa ba Yuda balionisibwa ne bamenywa ba Yerusalemu baliliindwa bulayi. Ne lukoba lwa Yerusalemu lulilaangwa lisina bali, ‘Wele Omunyali Owa Bioosi ali buluungi bwefwe.’
Sikila Wele Omunyali Owa Bioosi aloma ali, lisaaye lia Daudi se lilitamba omundu owikhala khu ndebe eye bubwami bwenju eya Isiraeli tawe.
Ne lisaaye lia Lawi se lilitamba oaana biianwa bie khukhwosia, biianwa bie biakhulia ne chimbosio ebweeni wase khulwa mindali tawe.”
“Wele Omunyali Owa Bioosi aboolela Yeremia ali,
mwaba ne munyala khufunaka endakaano yase eye kumuusi nende eye siilo nio kumuusi ne siilo bikhabao mu siise siabio sisiaroborwa tawe,
nono aba akhaba endakaano yase ne Daudi omukholi wase yosi enyala khufunakwa nio akhabao omwana khu be lisaaye liewe oliikhala khu ndebe yewe eye bubwami amiie tawe. Akhaba lundi se munyala khufunaka endakaano yase eye basaayi be nju eya Lawi bakholi base tawe.
Ndakhola lisaaye lio mukholi wase Daudi ne lisaaye lie basaayi balawi lisaalane litasikhe mala babe bakali nga ching'enieesi namwe kumuyekhe kwe munyanja.”
Wele Omunyali Owa Bioosi aboolela Yeremia ali,
“Ewe se warekeeresie niko babaandu bano balikho baloma bali, ‘Wele Omunyali Owa Bioosi alobile chinju chibili cha Isiraeli ne Yuda nicho arobora tawe?’ Khwako balekeleesie babaandu base ne luno se bali ekholo ebweeni wabwe lundi tawe.”
Khwako Wele Omunyali Owa Bioosi aloma ali, “Naaba ne khakhola endakaano yase eye kumuusi ne siilo, ne kamalaka ke mwikulu ne sibala tawe,
aba khalobe be lisaaye lia Yakobo ne lisaaye lia Daudi omukholi wase ne se ndirobora omundu mube lisaaye liewe amiie lisaaye lia Aburahamu, Isaaka ne Yakobo tawe. Kali kario sikila ese khakoboselie babaandu base kimiaandu mala mbakholeele siisa.”

“Wele Omunyali Owa Bioosi, Wele owa Isiraeli aloma ali, khoche olomalome khu Sedekia omwami owa Yuda mala omuboolele oli ‘Wele Omunyali Owa Bioosi aloma ali, lola ese ndikho nja khuaana lukoba luno khu mwami owa Babiloni mala alalwosia.
Ewe se olamwibacha tawe ne kakhali ng'ali okhaambwe ne khuaanwa khu niye. Okhabonane no mwami owa Babiloni moni na moni ne khulomaloma naye mala okhache Babiloni.’
Ne kakhaba kario Ee, Sedekia omwami owa Yuda, ulila likhuwa lia Wele Omunyali Owa Bioosi! Wele Omunyali Owa Bioosi aloma khuloondekhana nawe ali: Ewe se okheererwe mwiie tawe.
Ewe okhafwe mu muleembe. Ne nga boselia bakuuka biiunya bulayi ne babasiikha ba baaba babaami ewe ne osiili khuba, akhaba ewe wesi babaandu bakhakhwoselie biiunya bulayi. Ne khu khusooma ne baloma bali ‘Ee! Omwami wefwe aafwiile!’ Sikila ese Wele Omunyali Owa Bioosi nalomaloome likhuwa lino.”
Nio Yeremia omung'oosi, aboolela Sedekia omwami owa Yuda kamakhuwa kano koosi mu Yerusalemu.
Siise nisio banamae bo mwami owa Babiloni baba ne balikho bapana ne babaandu be mu lukoba lwa Yerusalemu ne be mu ngoba cha Yuda choosi chichaba ne charama, chingoba cha Lakishi ne cha Aseka. Chingoba chibili chino nicho chong'ene chichaba ne charama mu Yuda khu ngoba chisire.
Omwami Sedekia aba akholile endakaano ne babaandu be mu Yerusalemu boosi khulangilila bulekhuule bwabwe.
Endakaano yaloma eli buli mundu enyekha alekhuule nasioobi bewe Baeburania be siseecha nende be siikhasi nio akhabao omundu yesi yesi okhola Omueburania wasie khuuba nasioobi tawe.
Nio babaandu ne babemeelesi babwe bafukiilila khulekhuula nasioobi babwe mala lundi bakhabakho ne nasioobi tawe. Nio bafukiilila khulekhuula nasioobi.
Ne kakhali enyuma wako bakaluukhana mala bakobosia nasioobi babwe be siseecha ne be siikhasi nibo balekhuula, mala babareera mu bunyali bwabwe nga nasioobi.
Enyuma wako Wele Omunyali Owa Bioosi aboolela Yeremia ali,
“Ese Wele Omunyali Owa Bioosi, Wele owa Isiraeli ndoma ndi, nakhola endakaano ne bakuuka benywe nga nabarusia mu sibala sia Misiri, munju eye bunasioobi. Naloma ndi,
‘Enyuma we kimiiko sita buli mulala khwinywe akhoya alekhuule Omueburania wasie owakusibwa khwiwe nga nasioobi mala akhukholeele kimilimo kimiiko sita. Okhoya omulekhuule, arure khu milimo kiowo.’ Ne kakhali bakuuka benywe se bandekeeresia namwe bambulila tawe.
Enywe mwekanile embi ari busa mala mwakhola kali ka ng'ali mu moni mwase khulwe khulangilila bulekhuule, buli omundu aboolela owase, mala mwakhola endakaano ebweeni wase mu Lukaangu lwase.
Ne kakhali luno enywe mwakaluukhane mala mwafwolobie lisina liase nga buli mulala khwinywe ne akoboosie nasioobi wewe owe siseecha nende owe siikhasi nibo mwaba ne mwalekhuula khuloondekhana ne liliekoomba liabwe. Ne mwabakoboosie mu bunyali bwenywe babe lundi nasioobi benywe.”
Khwako Wele Omunyali Owa Bioosi aloma ali, “Enywe se mwandire ese khulwe khulangilila bulekhuule, buli mundu khu wandaaye ne khu wasie tawe. Lola ese ndalaangilila khwinywe bulekhuule bwe liie, bwe lufu, nende bwe njala. Khamukhole mubiilwe ne bubwami bwe khu sibala bwoosi.
Ne babaandu babafunaka endakaano yase, mala se baliinda ke ndakaano niyo bakhola ebweeni wase tawe, ndabakhola babe nga emoosi niyo babeene batonya mu bitonyi bibili mala babirira akari we bitonyi ebio.
Babaandu bano bali babemeelesi ba Yuda, babemeelesi ba Yerusalemu, bakholi, basaayi ne babaandu boosi be mu sibala bababira akari we bitonyi bie moosi.
Ne ese ndabaana mu bunyali bwe basiku babwe ne nabo babenya khubeera. Kimibili kiabwe kilaba siakhulia sie chinyuni ne chisaang'i ne chisolo.
Ne ndaana Sedekia omwami owa Yuda ne babemeelesi bewe khu basiku babwe, ne khwaabo bayiima khubeera. Ndabaelesia banamae ba Babiloni barekukhe balekha khumwibwaka.”
Wele Omunyali Owa Bioosi aloma ali, “Lola ndalaka, mala ndabakobosia mu lukoba luno mala balalwibwaakala, mala baluambe ne khulwosia. Ndakhola chingoba cha Yuda chanjukhwe chibe busa nga sisiangalaamwe nisio omundu yesi yesi akhamenyamo tawe. Ese, Wele Omunyali Owa Bioosi nalomile.”

“Cha khu be nju eya Rekabi mala olomalome ne nabo. Nomalile, bareere mu Lukaangu lwa Wele Omunyali Owa Bioosi, obengisie mu lusiro lulalakho, mala obaelesie endali banywe.”
Nio Yeremia abukula Yaasania okhwa Yeremia (Yeremia aba okhwa Habasinia) ne bawandaaye, alala ne basoleeli bewe boosi ne be nju eya Rekabi boosi.
Abareera munju ya Wele Omunyali Owa Bioosi mu lusiro lwe babaana ba Hanani (Hanani aba okhwa Ikidalia). Hanani aba omundu owa Wele. Lusiro olwo lwaba siimbi ne lusiro lwe babemeelesi, lundi lwaba angaaki we lusiro lwa Maaseya okhwa Shalumu, omuliindi we abuundu e khuulila.
Nio Yeremia abukula bikoombe ne bibuumba bibichuule endali ara ebweeni we Barekabi mala ababoolela ali, “Nywa endali yino.”
Ne kakhali Barekabi bakobosia Yeremia bali, “Efwe se khulanywa endali yosi yosi tawe, sikila Yonatabu okhwa Rekabu kuuka wefwe akhulaka ali, ‘Enywe mukhanywakho endali namwe basoleeli benywe tawe khulwa mindali na mindali.
Mukhombakha chinju namwe mukhamiicha tawe, mukhabiaala namwe mwaba ne liruuti lie kimisabibu tawe. Ne kakhali mulamenya mu maeema mu ndaalo che bulamu bwenywe choosi nio mumenye chindaalo chingali mu sibala nisio mwaramamo nga bakwa.’
Efwe khwaria lilaka lia kuuka wefwe Yonatabu okhwa Rekabu, khu koosi niko akhulaka, ali efwe, bakhasi befwe, basoleeli befwe ne bakhaana befwe khukhanywakho endali mu ndaalo che bulamu bwefwe choosi tawe.
Lundi khukhombakha chinju che khumenyamo tawe. Se khuli ne kimikuunda kie kimisabibu namwe kimikuunda kie khulima tawe.
Ne kakhali khwamenya mu maeema mala khwaria ne khukhola koosi niko Yonatabu paapa wefwe akhulaka.
Ne kakhali nga Nebukadinesa omwami owa Babiloni ne ebwaakala sibala siefwe khwaloma khuli, ‘Yiicha khuche e Yerusalemu sikila khwariire banamae be Bakalitayo ne banamae ba Shamu.’ Niko kakila ne khumenyile mu Yerusalemu muno.”
Nio Wele Omunyali Owa Bioosi aboolela Yeremia kamakhuwa kano:
Ese Wele Omunyali Owa Bioosi, Wele owa Isiraeli ndoma ndi, “Cha mala oboolele babaandu ba Yuda ne bamenywa ba Yerusalemu oli enywe se mukana khukhwekesibwa mala murie kamakhuwa kase tawe?
Lilaka nilio Yonatabu okhwa Rekabu alaka basoleeli bewe ali bakhanywakho endali tawe, lialiindwa mala khukhwola endaalo eya luno, se banywechanga endali tawe. Kali kario sikila baria lilaka lia kuuka wabwe. Ese namubooleele ne nilamo ne se mwandekeresiisie tawe.
Nachiililila khubarumira enywe bakholi base bang'oosi ne muboolela ndi, ‘Kaluukhana luno buli mundu khukhwama khu liba liewe limayaanu, mala mung'oone bikholwa bienywe ne mukhaloonda bawele babaandi mwabakholela ne khubasaaya tawe. Mwakhola murio mulamenya mu sibala nisio namuelesia enywe ne bakuuka benywe.’ Ne kakhali enywe se mwarekeeresia namwe mwambulila tawe.
Be nju eya Yonatabu, (Yonatabu okhwa Rekabu) baliindile lilaka nilio kuuka wabwe abaelesia, ne kakhali enywe baandu base se mwandiire ese tawe.
Khwako ese Wele Omunyali Owa Bioosi, Wele owa Isiraeli ndoma ndi, ‘Lola ndikho ndeera khu Yuda, ne khubamenywa ba Yerusalemu bubwonoki bwoosi nibwo naloma khubareerera. Kalaba kario sikila nalomaloma khu nibo mala se barekeeresia tawe, lundi nabalanga ne se bangobosia tawe.’ ”
Ne Yeremia aboolela be nju eya Rekabu ali, “Wele Omunyali Owa Bioosi, Wele owa Isiraeli aloma ali, ‘Sikila enywe mwariire lilaka lia kuuka wenywe Yonatabu mala mwakholile koosi niko amulaka,
khwako ese Wele Omunyali Owa Bioosi, Wele owa Isiraeli ndoma ndi omundu se alitamba mu be lisaaye lia Yonatabu okhwa Rekabu oliikholela ese tawe.’ ”

“Bukula sitabu mala oandikemo kamakhuwa koosi niko ese khuboleele khuloondekhana ne Yuda ne Isiraeli ne chikholo choosi. Andika buli siindu nisio khuboleele khukhwama khale mu ndaalo nicho Yosia abeelakho omwami khukhwola luno.
Khola orio nio wakana babaandu ba Yuda baulile kamabi koosi niko nenya khubakhola wakana buli mundu alekha liba liewe limayaanu mala ese mbabeele bumayaanu ne bubwoni bwabwe.”
Nio Yeremia alanga Baruku okhwa Neria, mala amuboolela koosi niko Wele Omunyali Owa Bioosi aaba ne amuboleele. Baruku akaandika koosi mu sitabu nga Yeremia amuboolelanga.
Ne Yeremia aboolela Baruku ali, “Ese nakhingiliilwe khukhwingila mu Lukaangu.
Nono ewe olacha, mala khu ndaalo eye khunyoa eye khukhweyimana khulia, osomele mu Lukaangu kamakhuwa ka Wele Omunyali Owa Bioosi niko khuboleele waandika, babaandu boosi ne barekeeresie. Akhaba lundi okhasomele babaandu ba Yuda barurire mu ngoba chabwe.
Khola orio nio wakana basaba mala Wele Omunyali Owa Bioosi aulila lundi wakana buli omundu alekha liba liewe limayaanu, sikila lirima ne bukhalafu nibwo Wele Omunyali Owa Bioosi alomile khu baandu bano buli bukali.”
Nio Baruku okhwa Neria akhola koosi bulayi bwene nga omung'oosi Yeremia ne aba namulakilisie. Asomela mu Lukaangu kamakhuwa ka Wele Omunyali Owa Bioosi khukhwama mu sitabu.
Mu mwiiko kukhola kharaano kwa Yehoyakimu okhwa Yosia nga omwami owa Yuda, mu mweesi kwa tisa, babaandu boosi mu Yerusalemu ne babaandu boosi babarama mu ngoba cha Yuda bacha Yerusalemu balangiliila lilieyimana ebweeni wa Wele Omunyali Owa Bioosi.
Nio Baruku asoma kamakhuwa ka Yeremia khukhwama mu sitabu. Asomela mu Lukaangu, mu lusiro lwa Kemaria okhwa Siafani, (Siafani aba omuandiki we mu luuya lwo mwami.) Lusiro olwo lwaba khu luuya luboofu, abwingililo bwe silibwa siyia sienju ya Wele Omunyali Owa Bioosi. Baruku asoma kamakhuwa kano babaandu boosi ne barekeeresie.
Nga Mikaya okhwa Kemaria, omwichukhulu owa Siafani, aulila kamakhuwa ka Wele Omunyali Owa Bioosi koosi khukhwama mu sitabu,
ekha acha munju yo mwami mu lusiro lwo muandiki, ne babemeelesi boosi baba bekhaale mumwenomu. Baaba Elisiama omuandiki, Delaya okhwa Shemaya, Elinatani okhwa Akibori, Kemaria okhwa Siafani, Sedekia okhwa Hanania ne babemeelesi boosi.
Nio Mikaya ababoolela kamakhuwa koosi niko aba ne nauliile Baruku ne asoma sitabu babaandu boosi ne barekeeresie.
Nio babemeelesi boosi baruma Yehuti okhwa Netania (Netania aba okhwa Selemia, ne Selemia aba okhwa Kushi) aboolele Baruku ali, “Bukula sitabu nisio osomeele babaandu mala wiche.” Nio Baruku okhwa Neria abukula sitabu mala acha niio babemeelesi baba.
Bamuboolela bali, “Yikhala asi mala okhusomele.” Nio Baruku abasomela.
Nga baulila kamakhuwa koosi, balolana buli omundu khu wasie mala baba ne buri. Nio baboolela Baruku bali, “Khukhwola khuboolele omwami kamakhuwa kano koosi.”
Nio bareeba Baruku bali, “Khuboolele, oandike oriena kamakhuwa kano koosi? Yeremia niye okhuboolelenge ne ewe oandika?”
Baruku abakobosia ali, “Yee amboolelenge kamakhuwa kano koosi ne ese ngaandika ne bubwino mu sitabu.”
Nio babemeelesi baboolela Baruku bali, “Cha mala mwekise, ewe ne Yeremia ne omundu yesi yesi akhamanya niio muli tawe.”
Nio babemeelesi bacha khu luuya niio omwami aba. Baaba babikhile sitabu mu lusiro lwa Elisiama, omuandiki, mala baboolela omwami kamakhuwa koosi.
Nio omwami aruma Yehuti khureera sitabu, mala asibukula khukhwama mu lusiro mwa Elisiama omuandiki. Yehuti asomela omwami ne babemeelesi boosi ba baaba ne bemile ne khubotookhelela omwami.
Kwaba kumwesi kwa tisa ne omwami aba ekhaale munju eye siise sie kumunaane ne kumulilo kwe kamaanda kwaba ebweeni wewe.
Nga Yehuti ne asomanga buli chikaratasi chitaru namwe chine mu sitabu, omwami achikhalanga ne kumubano kumufumba, mala achimwaata mu mulilo, khukhwola nga sitabu sioosi ne siaya siawa.
Ne kakhaba kario, omwami namwe mulala khu bakholi bewe babaulila kamakhuwa kano koosi, se baria namwe se bekesiakho liliekanila tawe.
Elinatani ne Tetaya ne Kemaria bekoonjelela omwami akhosia sitabu tawe, ne se arekeeresia tawe.
Nio omwami alaka Yeraimeeli, omusoleeli wewe, ne Seraya okhwa Asirieli ne Shelemia okhwa Abuteeli baambe Baruku omuandiki owa Yeremia no mung'oosi Yeremia omwene, ne kakhali Wele Omunyali Owa Bioosi abakisa.
Enyuma wo mwami Yehoyakimu khukhwosia sitabu sie kamakhuwa niko Yeremia aboolanga ne Baruku aandika, Wele Omunyali Owa Bioosi aboolela Yeremia ali,
“Bukula sitabu sisiindi mala oandikemo kamakhuwa koosi kakabeele mu sitabu sie khunyoa, nisio Yehoyakimu omwami owa Yuda osiisie esio.
Ne khu Yehoyakimu omwami owa Yuda loma oli, ‘Wele Omunyali Owa Bioosi aloma ali, “Ewe wosiisie sitabu sino noloma oli, siina sikila noandikemo oli omwami owa Babiloni ng'ali alecha onake sibala sino, mala eere babaandu ne chisaang'i chasio?
Khwako Wele Omunyali Owa Bioosi aloma ali khuloondekhana ne Yehoyakimu omwami owa Yuda, mbao omundu khu be lisaaye liewe olila khu bwami bwa Daudi tawe. Yehoyakimu akheerwe mala kumubili kwewe kubakalwe khu muumu ne mu bunyifu bwe siilo.
Ne ese khamuelesie niye siiukuumo alala ne lisaaye liewe ne bakholi bewe khulwe butinyu bwabwe. Khabareerere busiku bwoosi nibwo naloma khu baandu ba Yuda, khu bamenywa ba Yerusalemu, ne se bambulila tawe.’ ”
Nio Yeremia abukula sitabu sisiindi aelesia Baruku omuandiki, okhwa Neria. Yeremia amuboolelanga kamakhuwa koosi kakaba mu sitabu nisio Yehoyakimu omwami owa Yuda aba ne osiisie, mala atasakho kakaandi kamakali kafwaanana ne nako, mala Baruku aandika.

Ne kakhali Sedekia ne bakholi bewe ne babaandu bewe se barekeeresia kamakhuwa ka Wele Omunyali Owa Bioosi niko ababoolela khubirira khu mung'oosi Yeremia tawe.
Omwami Sedekia aruma Yehukali okhwa Shelemia no musaayi Sefania, okhwa Maaseya khu mung'oosi Yeremia bamuboolele bali, “Khusabile khu Wele Omunyali Owa Bioosi, Wele wefwe.”
Siise esio Yeremia aba asiili khubowa tawe, aba omulekhuule khukeenda mu baandu.
Banamae ba Babiloni baba babotookheleesie Yerusalemu, ne nga baulila bali banamae ba Misiri baambukhe kumupaka, se bacha ebweeni lundi tawe.
Nio Wele Omunyali Owa Bioosi aboolela omung'oosi Yeremia ali,
“Ese Wele Omunyali Owa Bioosi, Wele owa Isiraeli ndoma ndi, ewe boolela omwami owa Yuda okhurumire usabe oli, ‘Banamae ba Farao bechile khumuabina bali siimbi khukobola e Misiri mu sibala siabwe.
Ne Bakalitayo balakobola bapane ne babaandu be lukoba luno. Balaluamba mala balwosie.
Wele Omunyali Owa Bioosi aloma ali, mukhebea mwabene ne muloma muli, “Ng'ali Bakalitayo bachiliile elala tawe, sikila balakobola.
Ne mwakhaba ne muula banamae boosi be Bakalitayo balikho bamupania, mala barame baumiie bong'ene, buli mundu akone mu liiema liewe, babaandu abo balenyokha mala bosie lukoba luno.’ ”
Nga banamae be Bakalitayo ne babona banamae ba Farao ne bembiya, Bakalitayo barura mu Yerusalemu.
Yeremia acha mu sibala sie Babenjamini khunyoola kumukabwa kwewe kwe kimiaandu ebweeneyo, mu baandu bewe.
Nga ne aaba nali asilibwa sia Benjamini omwimeelesi we banamae owalaangwa bali Iriya okhwa Shelemia, omwichukhulu owa Hanania amuaamba ne aloma ali, “Ewe olikho wenya khuyeeta Bababiloni.”
Ne Yeremia amukobosia ali, “Bubeeyi, ese se ndikho njeeta Bababiloni tawe.” Ne Iriya se amurekeeresia tawe ne kakhali amuaamba mala amuyila khu bemeelesi.
Babemeelesi bakhalalila Yeremia lukali, bamupa mala bamura mu siboe munju eya Yonasani omuandiki, sikila bakikhola nga enju eye siboe.
Yeremia abowa mu sikoro munju eye siboe mala amenyamo khulwe chindaalo chingali.
Enyuma wako omwami Sedekia arumania bamureerere Yeremia, mala amwakaanila. Omwami amuyila munju mwewe mala amureeba mu bwikisi ali, “Burume bwosi bwosi bulikhoo khukhwama khu Wele Omunyali Owa Bioosi?”
Yeremia amukobosia ali, “Yee buliio.” Mala amuboolela ali, “Ewe okhaambwe ne omwami owa Babiloni.”
Ne lundi Yeremia areeba omwami Sedekia ali, “Siina siibi nisio ese khukholeele ewe ne babemeelesi bowo namwe babaandu bano nio wanda ese mu siboe?
Bang'oosi bowo babakhung'oolelanga ewe ne baloma bali, ‘omwami owa Babiloni se alakhwibwaakala ewe namwe sibala sino tawe,’ bali waena?
Nono ulila, khusaba omwami, liliikoonjelela liase lie lilieboombia likhoya likhwolele mala okhangobosia munju eya Yonasani omuandiki tawe, ne busa khola ndio nafwilamo.”
Nio omwami Sedekia aana kamalaka, mala Yeremia abowa khu luuya lwo muliindi we lichipi mala bamuelesianga kumukaati mulala buli endaalo khukhwama munju eye kimikaati. Bakhola bario khukhwola nga kimikaati kie mu lukoba ne kiawa. Ne Yeremia achiililila khumenya mu luuya lwo muliindi we lichipi.

Nono Shefatia okhwa Matani, Ketalia okhwa Pashihuri, Yukali okhwa Shelemia ne Pashihuri okhwa Kwini, baulila koosi niko Yeremia aboolela babaandu boosi ali,
“Wele Omunyali Owa Bioosi aloma ali, omundu olarama mu lukoba luno akhafwiile mwiie, namwe afwe enjala nga ta lufu, ne kakhali oyo oweana khu Bababiloni alaona. Alakhaka khuonia bulamu bwewe mala amenye.
Wele Omunyali Owa Bioosi aloma ali, lukoba luno ng'ali lulaanwa khu banamae bo mwami owe Babiloni mala lulaambwa.”
Nio babemeelesi baboolela omwami bali, “Lekha omundu yuno erwe sikila alikho amala kamaani mu banamae babarama mu lukoba luno, ne mu baandu boosi khulwe khubaboolela kamakhuwa nga kano kari. Omundu yuno se ayiima kamalayi khu baandu bano tawe, ne kakhali abayimila busiku.”
Omwami Sedekia abakobosia ali, “Lola ali mu bunyali bwenywe, sikila ese se nyala namukholela enywe kamabi tawe.”
Khwako babukula Yeremia bamuboa kimikoye bamwikhisia mwiloo lie kameechi lia Kwini, omusoleeli wo mwami liliaba khu luya lwe lichipi. Nio bekhisilia Yeremia mwiloo elio khu mikoye. Liloo liaba liatenya ne kakhali kamatosi kabamo, mala Yeremia eyinikha mu matosi.
Ebetimeleki omukholi, omuchili khukhwama Kushi owaba munju yo mwami aulila bali bamwaatile Yeremia mwiloo. Siise esio omwami aba akhosia ekesi mu silibwa sia Benjamini.
Ebetimeleki arura munju yo mwami acha aboolela omwami ali,
“Omwami babaandu bano bakholile bumayaanu koosi niko bakholile khu mung'oosi Yeremia khulwe khumwikhisia mwiloo mala enjala elamwiriramo sikila kumukaati se kwaramirekho mu lukoba luno tawe.”
Nio omwami alaka Ebetimeleki omukushi ali, “Bukula ano babaandu bataru muche mukhweese omung'oosi Yeremia mumurusie enje nakhafwa tawe.”
Nio Ebetimeleki abukula babaandu bataru acha nabo munju yo mwami, engila mu kabati eye chingubo mala abukulamo chingubo chichatabukha. Alarira khu mikoye mala ekhisilia Yeremia mwiloo.
Nio Ebetimeleki Omukushi aboolela Yeremia ali, “Bukula chingubo echo ne kimikoye ore mukhwaa mwowo” Mala Yeremia akhola ario.
Nio bakhweesa Yeremia bamurusia mwiloo lie kameechi. Nio Yeremia arama khu luuya lwe lichipi lwe baliindi.
Omwami Sedekia arumania balanga omung'oosi Yeremia, nio amwakaanila amuliango kwe khataru kwe Lukaangu lwa Wele Omunyali Owa Bioosi. Omwami aboolela Yeremia ali, “Ndakhureeba lireeba mala okhangisakho sisiindu tawe.”
Yeremia akobosia Sedekia ali, “Nakhuboolela bung'ali, ewe seunjira? Ne nakha khukaambila, ewe se olandekeeresia tawe.”
Nio omwami Sedekia, echubila Yeremia mu bwikisi ali, “Nga Wele Omunyali Owa Bioosi ne amenyile mindali, owabuumba kimiooyo kiefwe, se ndakhwira namwe khuaane khu baandu babenya khukhwira bano tawe.”
Nio Yeremia aboolela Sedekia ali, “Wele Omunyali Owa Bioosi, Wele owe banamae, Wele owa Isiraeli aloma ali, ‘Waaba noleaana khu bemeelesi bo mwami owa Babiloni, aba olaonia bulamu bwowo, ne lukoba luno se lulosibwa tawe, ne ewe ne be nju bowo mulaona.
Ne kakhali waaba nokheaana khu bemeelesi bo mwami owa Babiloni tawe, nio aba lukoba luno lulaanwa khu Bababiloni mala balalwosia ne ewe solabebachakho tawe.’ ”
Omwami Sedekia akobosia Yeremia ali, “Ese nariire Baeburania baambanile ne Bababiloni, khola ndio naanwa khu nibo mala banjekheelela.”
Yeremia amuboolela ali, “Se olaanwa khu nibo tawe. Luno ria kamakhuwa ka Wele Omunyali Owa Bioosi niko khuboolela ne olaba bulayi mala olaona.
Ne kakhali waaba noloba khukhwilekhuula, kano niko kamalola niko Wele Omunyali Owa Bioosi anjekesie,
lola bakhasi balekhilwe munju yo mwami owa Yuda balikho barusibwa bayilwa khu bemeelesi bo mwami owa Babiloni mala bakhasi chana balikho baloma bali,
‘Omwami, basaale bowo basuubilwa bakhubeyile
mala bakhuulile luno bikele biowo biesikhile mu lutoondoyi,
nono bakhwanjukhe ao.’ ”
Yeremia aatasakho ali, “Bakhasi bowo boosi ne basoleeli balatiilwa bayilwe khu Bakalitayo ne ewe se olibebachakho tawe, ne kakhali olatiilwa no mwami owa Babiloni mala lukoba luno lulosibwa.”
Nio Sedekia akobosia Yeremia ali, “Okhaboolelakho omundu kamakhuwa kano tawe busa olafwa.
Kaaba bali banamae base ne baulila bali ndomaloome ne nawe mala bakhureebe bali, ‘Khuboolele niko waboleele omwami, nende niko omwami akhubooleele, okhakhukisakho sisiindu siosi tawe, aba solerwa tawe,’
baboolele oli, ‘Mu liboombia liase nekoonjeleele omwami akhangobosia munju eya Yonasani nafwilamo tawe.’ ”
Babemeelesi boosi bacha khu Yeremia bamureeba mala abakobosia bulayi bwene nga omwami ne amuboolela. Nio balekha khulomaloma ne naye sikila se baba bauliile elomo eya Yeremia no mwami tawe.
Ne Yeremia amenya khu luuya lwe lichipi lio mwami khukhwola khu ndaalo niyo baambilakho Yerusalemu.

Mu mwesi kwe khumi kwe kumwiiko kwa tisa kwa Sedekia nga omwami owa Yuda, Nebukadinesa omwami owa Babiloni ne banamae bewe boosi becha babotookhelesia Yerusalemu.
Khu ndaalo eya tisa, eye kumwesi kwa khane kwe kumwiiko kukhola ekhumi na mulala kwa Sedekia nga omwami, lisiisi lie lukoba lwatechulwa.
Nga Yerusalemu ne lwaambwa, babemeelesi boosi bo mwami owa Babiloni becha bekhela mu silibwa sie akari. Babemeelesi abo baba Nerikalisiaresa, Samukarinebo, Saresekimu Omurabusari, Nerikali-siaresa Omurabumaki alala ne babemeelesi babaandi boosi bo mwami owa Babiloni.
Sedekia, omwami owa Yuda ne banamae bewe boosi babona banamae ba Babiloni. Nga bababona belukha mu silo barura mu lukoba, babirira khu ngila eye kumukuunda kwo mwami, babira mu silibwa siili akari we kamasiisi kabili mala bacha mwitooma lia Yoritani.
Ne kakhali banamae ba Bakalitayo babaloondakho mala batiilila Sedekia mu keewa eya Yeriko. Nga bamuaamba, bamureera khu Nebukadinesa omwami owa Babiloni, e Ribula, mu sibala sia Hamati, mala amukhalakila ebweeneyo.
Omwami owa Babiloni eera basoleeli ba Sedekia mu moni cha Sedekia e Ribula, alala ne babemeelesi ba Yuda boosi.
Oli amala ario, arusiamo Sedekia chimoni mala amuboa kiminyololo amuyila e Babiloni.
Bababiloni bosia lichipi lio mwami Sedekia, ne chinju che babaandu bewe mala batechula kamasiisi ke lukoba lwa Yerusalemu.
Ekhumaliilikha Nebusaratani, omunamae omwimeelesi we baliindi abukula babaandu boosi abayila mu mbaambe e Babiloni, abo bababa ne baambana naye, alala ne babarama mu lukoba.
Nebusaratani, omunamae omwimeelesi alekha mu sibala sia Yuda batambi, bakhali na siindu tawe, mala abaelesia biluundu bie kimisabibu ne kimikuunda.
Ne omwami Nebukadinesa aelesia Lilaka Nebusaratani omunamae, omwimeelesi khuloondekhana ne Yeremia naboola ali,
“Bukula Yeremia, omulinde bulayi, okhamukholakho liibi liosi liosi tawe, ne kakhali mukholele nga akhuboolela.”
Nio Nebusaratani omunamae omwimeelesi, Nebusiasibani omurabusari, Nerikalisiaresa Omurabumaki ne babemeelesi babaandi boosi bo mwami owa Babiloni,
barumania babukula Yeremia khukhwama mu luuya lwo muliindi we lichipi. Bamwakaanisia Ketalia okhwa Ahikamu, omwichukhulu owa Siafani amuyile engo. Nio Yeremia amenya mu baandu bewe.
Wele Omunyali Owa Bioosi aboolela Yeremia nga ne aaba ne ekaliliilwe mu luuya lwe lichipi ali,
“Cha oboolele Ebetimeleki omukushi oli, ‘Wele Omunyali Owa Bioosi, Wele owa Isiraeli aloma ali, lola ese ndakhola khu lukoba luno niko naloma. Ndalukholakho kamabi ne se kali kamalayi tawe. Ne endaalo niyo kaliekholekhela, kaliekhola ewe ne ololeleele.
Ne kakhali ndikhusikula ewe endaalo eyo ne seoliaanwa khu baandu nibo oriire abo tawe.
Sikila ng'ali khakhuonie ne se okhererwe mwiie tawe, ne kakhali okhaonie bulamu bwowo. Kakhabe kario sikila ewe wanjeyikina ese.’ ”

Wele Omunyali Owa Bioosi alomaloma ne Yeremia enyuma wa Nebusaratani omunamae omwimeelesi ne alekhuulile Yeremia e Rama. Yeremia aba ayilwa Rama nali omuboe alala ne babaandu babaandi khukhwama Yerusalemu ne Yuda ba baaba ne bayilwa e Babiloni nga baboe.
Omunamae we baliindi abukula Yeremia amuyila alubeka mala amuboolela ali, “Wele Omunyali Owa Bioosi, Wele wowo alangiliile bubi buno bukwe abuundu ano.
Wele Omunyali Owa Bioosi akholile nga aloma. Kabeele kario, sikila enywe mwakholela Wele Omunyali Owa Bioosi bubwoni mala se mwaria niko aloma tawe, niko kakila busiku buno ne bumunyoolile enywe.
Lola endaalo yino ese ndikho khukanguluula kiminyololo kirure khu makhono kowo. Bwaba ne buli bulayi khwiwe, khuche e Babiloni fwembi, yiicha mala ese ndakhuliinda bulayi. Ne waaba nokheulila bulayi khucha ne nase e Babiloni tawe, okhecha tawe. Lola, sibala sioosi sili ebweeni wowo. Cha osi osi niio wibaasia oli ali alayi khwiwe.”
Nebusaratani achiililila khuloma ali, “Waaba norama, nono kobola khu Ketalia okhwa Ahikamu, omwichukhulu owa Siafani, niye omwami owa Babiloni arobora khuba omwimeelesi khu ngoba cha Yuda, mala omenye naye mu baandu bowo, namwe oche niio wibaasia oli ali alayi khwiwe.” Nio omwimeelesi we baliindi alaka Yeremia anyolenge siakhulia mala amuelesia siianwa ne khumulekhuula ache.
Ne Yeremia acha amenya ne Ketalia okhwa Ahikamu e Misipa, mala amenya ne babaandu boosi babarama mu sibala.
Nio banamae bakhulu abo bacha khu Ketalia e Misipa. Baba Ishimaeli okhwa Netania, Yoanani okhwa Karea, Sereya okhwa Tanihumeti, ba okhwa Efai omunetofa, Yesania okhwa Mumaaka alala ne babaandu babwe.
Ketalia okhwa Ahikamu omwichukhulu Shafani abechubila nibo ne babaandu babwe naloma ali, “Mukharia khukholela Bababiloni tawe. Menya mu sibala sino mala mukholele omwami owa Babiloni mala mulamenya busa bulayi.
Ne ese ndamenya e Misipa khu mubabila enywe ebweeni we Bababiloni bakhecha niio khuli tawe. Ne enywe, buusia endali, bibiaamo bie siimiyu ne kamafura mala mubikhe bulayi mu biindu. Ne menya mu ngoba chenywe nicho mubukulele.”
Ne Baisiraeli boosi ba baaba mu Moabu ne ba baba mu Baamoni, ne ba baaba mu Edomu ne mu bibala bibiindi nga baulila bali, omwami owa Babiloni aba alekha ba Isiraeli babarama bamenye mu Yuda mala aba aroboore Ketalia okhwa Ahikamu omwichukhulu Shafani nga omuruki wabwe.
Baisiraeli boosi bakobola khukhwama buli abuundu niio belukhila mala bakobola mu sibala sia Yuda, khu Ketalia e Misipa mala babuusia endali, bibiaamo bibiaba bie siimiyu bikali.
Enyuma wakano, Yoanani okhwa Karea ne babemeelesi boosi be mu lukoongo becha khu Ketalia e Misipa.
Bamuboolela bali, “Ewe omanyile oli Baalisi omwami we Baamoni arumire Ishimaeli okhwa Netania khukhwira ku?” Ne Ketalia okhwa Ahikamu se abasuubila tawe.
Nio Yoanani okhwa Karea acha e Misipa khu Ketalia alomaloma ne naye mu bwikisi ali, “Lekha ese nje niire Ishimaeli okhwa Netania ne omundu yesi yesi se alamanyakho tawe. Siina sikila akhwire ewe nio Bayaudi boosi bakhwibuusisieo basalanile? Siina sikila babaandu ba Yuda babarama babune?”
Ne kakhali Ketalia akobosia Yoanani okhwa Karea ali, “Okhakhola orio tawe, ewe olikho obeela busa Ishimaeli.”

Ishimaeli ne babaandu ekhumi abo benyokha mala beera Ketalia okhwa Ahikamu omwichukhulu Siafani ne mbalu omwami owa Babiloni aba arobora Ketalia khuba omuruki owa Yuda.
Ishimaeli lundi eera Bayaudi boosi ba baaba ne Ketalia e Misipa alala ne banamae ba Babiloni ba baaba ebweeneyo.
Endaalo eloondakho, enyuma we khukhwira Ketalia, omundu yesi yesi nakhamanyakho tawe,
babaandu kamakhumi munaane boola khukhwama e Shekemu, ne Silo ne Samaria. Baba babekile bunwanwa ne chingubo chabwe chatabuukhe lundi bekhalakaake, bareera biianwa bie biakhulia ne biiunya bulayi mu Lukaangu lwa Wele Omunyali Owa Bioosi.
Nio Ishimaeli arura enje khukhwama Misipa abakanile, aba alikho alila nga ne arura. Nga ne abakaanila, ababoolela ali, “yiicha mukari mubone Ketalia.”
Nga bengila mu lukoba busa bari, Ishimaeli ne babaandu bewe babeera mala bamwaata kimibili kiabwe mwiloo lie kameechi.
Ne kakhali babao babaandu ekhumi mu nibo ba baboolela Ishimaeli bali, “Nosiima okhakhwira tawe. Efwe khuli ne ngano, eshayiri, kamafura ke chisabibu ne bubuukhi, khwakisile mundaa.” Nio khubeera tawe, mu basiaabwe.
Liloo lie kameechi nilio Ishimaeli amwaatamo kimibili kie babaandu nibo eera liaba libalaayi lukali nilio Omwami Asa owa Yuda aba nayabile nga omwami Baasha owa Isiraeli nga aba ne amwibwaakale. Ishimaeli echusia liloo elio ne bafu.
Nio Ishimaeli ara mu siboe bakhaana bo mwami, alala ne babaandu babarama boosi, ba baaba mu Misipa, nibo Nebusaratani omunamae omuliindi aaba ne aara mu buliindi bwa Ketalia okhwa Ahikamu. Ishimaeli ababukula nga baboe mala atuuma nabo lulwakha alola mu sibala sie Baamori.
Ne nga Yoanani okhwa Karea, ne babemeelesi be banamae boosi ne baulila kamamayaanu koosi niko Ishimaeli aba akholile,
babukula babaandu babwe boosi mala bacha khukhwibwaakala Ishimaeli okhwa Netania. Bamuyila sie tiisi liboofu lili Kibeoni.
Nga baboe nibo Ishimaeli aba nabo boosi ne babona Yoanani ne babemeelesi be banamae, bekhoya.
Nio baboe boosi nibo Ishimaeli aba ne abukula khukhwama Misipa, batima bakobola bacha niio Yoanani ali ne babaandu bewe.
Ne kakhali Ishimaeli ne babaandu bewe munaane, belukha bebacha khu Yoanani, belukhila mu sibala sia Amoni.
Nio Yoanani ne banamae babemeelesi babukula babaandu abo boosi nibo Ishimaeli aba natiilile nga baboe khukhwama Misipa enyuma we khukhwira Ketalia okhwa Ahikamu. Yehonani akobosiayo banamae, ne bakhasi, babaana ne bachili khukhwama Kibeoni.
Ne bacha bamenya e Keruti Kimuamu siimbi e Betelehemu, ne benyanga khucha e Misiri,
sikila baba bariire Bababiloni, sikila Ishimaeli aba eerire Ketalia, niye Nebukadinesa omwami owa Babiloni aaba ne amiisie nga omuruki we lukoongo lwa Yuda.

Nio babemeelesi be banamae boosi ne Yoanani okhwa Karea ne Asaria okhwa Hosiaya ne babaandu boosi khukhwamila khu mukeekhe khukhwola khu mukali bacha siimbi,
mala baboolela omung'oosi Yeremia bali, “Nosiima khukhusaba okhurekeeresie, mala okhusabile Wele Omunyali Owa Bioosi, Wele wowo. Sikila nga wesi ne obona, khwaba bakali, mala luno khwaramire batiiti busa bari.
Khwako, khusabile nio Wele Omunyali Owa Bioosi, Wele wowo akhwekesie efwe engila niyo khuchila ne bibiindu nibio khukhoyele khukhole.”
Nio omung'oosi Yeremia abakobosia ali, “Namuulile, ndasaba Wele Omunyali Owa Bioosi, Wele wenywe khuloondekhana ne lisaba lienywe, ne liosi liosi nilio Wele Omunyali Owa Bioosi amukobosia enywe, ese ndamuboolela, se ndamukisakho sisiindu siosi siosi tawe.”
Nio baboolela Yeremia bali, “Wele Omunyali Owa Bioosi akhoya abe omuloli owa ng'ali lundi omusuubilwa khwifwe, khwaba ne khukhakhola khuloondekhana ne burume bwewe bwoosi nibwo akhuruma ewe khwifwe tawe.
Bwakhaba ne buli bulayi namwe bubi efwe khulaulila nilio Wele Omunyali Owa Bioosi, Wele wefwe niye khulikho khukhurumakho, nio khunyoole bulayi khwaba ne khuloonda nilio aloma.”
Enyuma we chindaalo ekhumi, Wele Omunyali Owa Bioosi alomaloma ne Yeremia.
Nio Yeremia alanga Yoanani okhwa Kerea ne banamae babemeelesi boosi ba baaba naye ne babaandu boosi khukhwamila khu mukeekhe khukhwola khu mukali.
Aababoolela kamakhuwa kano: Wele Omunyali Owa Bioosi, Wele owa Isiraeli niye enywe mundumirekho ese mbile lisaba lienywe ebweeni wewe aloma ali,
“Enywe mwaba ne murama mu sibala sino, ese ndamwombakha ne se ndamulekha tawe. Ndamwimikha ne se ndamwonaka tawe. Sikila ese nisonia khu butinyu nibwo namurereere enywe.
Mukharia omwami owa Babiloni niye muriire khale oyo tawe, sikila ese ndi ne nanywe khumuonia ne khumureesia khukhwama mu bunyali bwewe.
Ndamukholela enywe siisa, mala omwami owa Babiloni yesi amukholele siisa mala amulekhe muche mu sibala sienywe sisiene.”
Ne kakhali mwaba ne muloma muli, “Efwe se khwenya khwarama mu sibala sino tawe,” mwaba ne mukharia niko Wele Omunyali Owa Bioosi, Wele wenywe aloma tawe,
namwe mwaba ne muloma muli khulacha mu sibala sia Misiri niio khukhabona liie, namwe chikhoombi che liie namwe enjala tawe mala mumenye ebweeneyo,
aba ulila niko Wele Omunyali Owa Bioosi aloma, ee enywe mumwarama mu Yuda. Wele Omunyali Owa Bioosi, Wele owa Isiraeli aloma ali, “Mwaaba ne mulola e Misiri muche mumenyeyo,
aba liie nilio muriire likhamunyoole mu sibala sie Misiri esio, ne enjala niyo muriire elamuloondakho ne kamaani mala emwirireyo.
Babaandu boosi baacha e Misiri khumenyayo baleerwa mwiie, mu njala, ne lufu, se balaba nende omundu olarama namwe olaona khukhwama khu busiku nibwo ndabareerera tawe.
“Sikila ese Wele Omunyali Owa Bioosi, Wele owa Isiraeli ndoma ndi: Nga naambwa lirima likali, nakhalalila bamenywa ba Yerusalemu, bulayi bwene khaambwe lirima ne khumukhalalila enywe mwaba ne mucha e Misiri. Mulafwaana bubi lukali, muriisie mube nga silaamo lundi be khuchekheelelwa. Se mulibona abuundu ano lundi tawe.”
Ee, enywe mumwarama mu Yuda, Wele Omunyali Owa Bioosi amuboolela ali, “Mukhacha e Misiri tawe. Manyila elala ng'ali muli namukaanisie endaalo yino
mwaukhe mala mweyire mwabeene. Sikila enywe mwanduma ese khu Wele Omunyali Owa Bioosi, Wele wenywe ne muboola muli, ‘Khusabile khu Wele Omunyali Owa Bioosi, Wele wefwe, ne liosi liosi nilio aloma, ewe khuboolele mala khulakhola.’
Ne endaalo yino ese namubooleele ne kakhali se mwariire burume bwa Wele Omunyali Owa Bioosi, Wele wenywe mu buli siindu nisio amboleele muboolele enywe tawe.
Khwako luno manya ng'ali muli mukhererwe mwiie ne njala, ne lufu mu sibala nisio mwikoomba khucha mumenyemo esio.”

Nga Yeremia ne amala khuboolela babaandu boosi, kamakhuwa koosi niko Wele Omunyali Owa Bioosi, Wele wabwe aba namurumire khu nibo,
Asaria okhwa Hosiaya ne Yoanani okhwa Karea ne babaandu be sileka boosi baboolela Yeremia bali, “Ewe olikho oboola bubeeyi. Wele Omunyali Owa Bioosi, Wele wefwe se akhurumire ewe wiche okhuboolele efwe ali khukhacha e Misiri khumenyeyo tawe.
Ne kakhali Baruku okhwa Neria niye okhurumire ewe oboole kamabi khwifwe, khukhura efwe mu bunyali bwe Bababiloni, bakhwire namwe bakhuaambe bakhuyile mu mbaambe mu Babiloni.”
Nio Yoanani okhwa Karea ne banamae babemeelesi boosi ne babaandu boosi se baria burume bwa Wele Omunyali Owa Bioosi barame mu sibala sia Yuda tawe.
Ne kakhali Yoanani okhwa Karea ne babemeelesi be banamae boosi babukula babaandu babarama mu Yuda boosi ba baba ne bakoboole khumenya mu sibala sia Yuda khukhwama mu kholo choosi nimwo bamulila babayila Misiri.
Abukula bakhaana be babaami, nende buli mundu niye Nebusaratani omunamae we baliindi be luuya lwo mwami aba ne alekhela Ketalia okhwa Ahikamu lundi omwichukhulu Siafani. Nebusaratani aba alekhela Ketalia mung'oosi Yeremia ne Baruku okhwa Neria.
Bacha mu sibala sia Misiri, sikila se baria niko Wele Omunyali Owa Bioosi aloma tawe. Bacha bola e Tahipanihesi.
Ebweeneyo, Wele Omunyali Owa Bioosi aboolela Yeremia ali,
“Bukula kamabaale kamaboofu mu makhono kowo okakukhulile mu sioso sie kamatifari, siili e muliango kwe lichipi lia Farao mu lukoba lwa Tahipanihesi muno. Ne lekha Baisiraeli balala babone nisio olikho okhola.
Baboolele oli: Wele Omunyali Owa Bioosi, Wele owa Isiraeli aloma ali, ‘Lola, ese ndarumania mbukule Nebukadinesa omwami owe Babiloni, omukholi wase mala alara endebe yewe eye bubwami khu ngaaki khwe kamabaale niko ngisile kano, mala akhakabimbe ne liiema liewe lie bubwami.
Nebukadinesa akheche mala ape sibala sia Misiri, lufu lukheere abo babalaamilwa lufu, ne siboe khwaabo babalaamilwa siboe, ne liie khwaabo babalaamwa khukhwirwa mwiie.
Akhabwane kumulilo osie chingaangu che bawele ba Misiri. Akhabukule bawele balala nga baboe ache nabo, mala akhakhole sibala sia Misiri, bulayi bwene nga omwaayi ne angala chinda mu ngubo. Omwami owa Babiloni akharure mu sibala sia Misiri ne bukhili mu muleembe.
Akhaare enjeko eya wele we nyanga eli e Heliopolisi mu sibala sia Misiri, mala osie chingaangu che bawele ba Misiri.’ ”

Wele Omunyali Owa Bioosi aboolela Yeremia burume khu Bayaudi bamenyile mu sibala sia Misiri boosi e Mikitoli ne e Tahipanihesi, ne e Mefisi ne mu sibala sia Paturusi.
Aloma ali, “Wele Omunyali Owa Bioosi, Wele owa Isiraeli aboola ali, ‘Enywe mwaboone butinyu bwoosi nibwo nareera khu Yerusalemu ne khu ngoba cha Yuda choosi. Khukhwola luno chakwa kamakuunda se aliio omundu ochimenyilemo tawe,
sikila babaandu bamwo bakhola bumayaanu mala bambambia lirima. Baana chimbosio khu bawele babaandi ne khusaaya bawele nibo bakhamanya namwe nibo enywe mumanyile, namwe nibo bakuuka benywe basaaya tawe.
Ese nachiililila khubarumira bakholi base bang'oosi babamuboolela bali mukhakhola sisiindu sisinyisia nisio nabiila sino tawe.’
Ne kakhali, se barekeeresia namwe baulila tawe. Ne se balekha bumayaanu babwe bwe khuaana chimbosio khu bawele babaandi tawe.
Khwako nakhalala ne khuambila chingoba cha Yuda ne chingila che mu Yerusalemu lirima, ne khuchiambia. Nakhola Yuda ne Yerusalemu chakwa kamakuunda ne chiriisia khukhwola luno.
“Luno Ese Wele Omunyali Owa Bioosi, Wele owa Isiraeli ndeeba ndi, ‘Siina sikila ne mwereerera silaamo sikali sino khu mwabeene, mwenya khubunia babaandu be siseecha, be siikhasi, babaana ne bachweenge, nio akhabao yesi yesi orama mu Yuda ne mu baandu benywe tawe?
Siina sikila enywe ne mumbambia lirima khulwe bikholwa bienywe bie khukhwosia biiunya bulayi khu bawele babaandi mu sibala sia Misiri, niio mwechile khumenya. Mwenya khukhweyira mala mube silaamo ne kumwenya kwe khuchekheelela mu kholo choosi che sibala?
Enywe mwebiliile bumayaanu bwe bakuuka benywe, babaami ba Yuda, ne bakhasi babwe, ne bubwenywe mwabeene ne bumayaanu nibwo bakhasi benywe bakhola mu sibala sia Yuda ne khu ngila cha Yerusalemu?
Khukhwola luno mukheboombiakho namwe mwandiakho tawe. Se mwaloonda lilaka liase nilio namuelesia enywe ne bakuuka benywe tawe.’ ”
“Khwako Wele Omunyali Owa Bioosi, Wele owa Isiraeli aloma ali, ‘Lola ese namufutariire enywe, khumureerera butinyu, babaandu ba Yuda mweesi.
Ndabukula Bayaudi babarama babenya khucha e Misiri bamenyeyo mala boosi balibuna. Balifwiila mu Misiri mwiie, ne njala, khukhwamila khu mutiiti khukhwola khu mukhulu. Ne bakhabe sisiindu sie khuriisia, silaamo nende sie khuchekhelelwa.
Sikila ndaukuuma abo bamenyile mu sibala sia Misiri bulayi bwene nga ne naelesia babaandu ba Yerusalemu liie, enjala ne lufu.
Se akhabeo omundu yesi yesi owa Yuda owarama owecha khumenya mu Misiri okhebache namwe aone namwe akobole mu sibala sia Yuda nisio bekoomba khukobolayo bamenyeyo tawe. Baakhakoboleyo baliba batiiti bari babelukha bong'ene.’ ”
Nio babaandu be siseecha boosi bamanya bali bakhasi babwe baana biiunya bulayi khu bawele babaandi, ne bakhasi boosi ba baaba ne bemileo, alala ne Baisiraeli ba baamenya ebunaswa owa Misiri ne babaandu bakali bakobosia Yeremia bali,
“Efwe khwalobile likhuwa nilio okhuboleele mwisina lia Wele Omunyali Owa Bioosi, se khulakhurekeeresia tawe.
Ne kakhali khulakhola buli sisiindu nisio khwechuba khukhola. Khulosia biiunya bulayi khu wele omukhasi, omwami owe likulu ne khumuanila biianwa bie khunywa, bulayi bwene nga khwakholanga, efwe bakuuka befwe ne babaami ne babaana babwe mu ngoba cha Yuda khungila che mu Yerusalemu. Mu biise ebio khwabechanga ne biakhulia bikali ne kimiaandu mala se khwabonakho butinyu tawe.
Ne kakhali khukhwama nga khulekha khukhwosia biiunya bulayi khu wele omukhasi, omwami owe likulu ne khuaana biianwa bie khunywa khu niye, khwataambile buli siindu mala liie ne njala biakhwirire.”
Ne bakhasi nabo baloma bali, “Nga ne khwoselianga wele omukhasi, omwami owe likulu biiunya bulayi, ne khuaana biianwa bie khunywa, khwafukiililwa ne baseecha befwe. Nio khwamupilanga chikeki ne khurakho sifwaani siewe ne khumuchukhila biianwa bie khunywa.”
Nio Yeremia areeba babaandu boosi be siseecha nende be siikhasi babamukobosia abo ali,
“Mwibaasia muli Wele Omunyali Owa Bioosi se akhebulila biiunya bulayi nibio enywe ne bakuuka benywe, babaami ne babemeelesi alala ne babaandu mweesi mwoselianga mu ngoba cha Yuda ne Yerusalemu tawe? Se liechakho munganakani chewe tawe?
Wele Omunyali Owa Bioosi se anyala khukhwikhaliilikhila bikholwa bienywe bimayaanu lundi bisinyisia nibio mwakhola tawe. Khwako, sibala sienywe sianjuukhwe, mundumo tawe lundi siabeele silaamo mbao omenyilemo tawe.
Butinyu buno bwamwichilekho sikila mwaana chimbosio khu bawele babaandi mala mwakhola bubwoni khu Wele Omunyali Owa Bioosi khulwe khuloba kamalaka kewe.”
Yeremia aboolela babaandu boosi alala ne bakhasi boosi kamakhuwa kano: Ulila likhuwa lia Wele Omunyali Owa Bioosi, enywe babaandu ba Yuda mweesi muli mu sibala sia Misiri.
Wele Omunyali Owa Bioosi, Wele owa Isiraeli aloma ali, “Enywe ne bakhasi benywe mwalomaloome ne kiminwa kienywe mala mwakholile ne kamakhono kenywe nga mwaloma muli, ‘Ng'ali, khulakhola niko khwasuubisia khuli khulosia biiunya bulayi khu wele omukhasi kwini owe likulu ne khumuanila biianwa bie khunywa.’ Nono khola nga mwasuubisia mu liechuba lienywe.
Ne kakhali ulila burume bwo Mwami WELE enywe mweesi babaandu ba Yuda mumenyile mu sibala sia Misiri. Lola, ese Wele Omunyali Owa Bioosi nechubile mwisina liase likali ne ndoma ndi, ‘Lisina liase se lilararwakho lundi no mundu yesi yesi owa Yuda, mu sibala sioosi sia Misiri tawe.’ Mbao olaloma ali, ‘Nga Wele Omunyali Owa Bioosi ne amenyile mindali tawe.’
Lola, ndikho mbaloleelesia khubareerera butinyu, ne kakhali se ndabareerera kamalayi tawe. Babaandu ba Yuda boosi baali mu sibala sia Misiri balabuna khulwe liie ne njala khukhwola nga bawa.
Ne batiiti baliebacha liie mala barure mu sibala sia Misiri bakobole mu sibala sia Yuda, ne balirama be mu sibala sia Yuda, babecha khu menya mu sibala sia Misiri bakhamanye elomo eya naanu ekharame, eyase namwe eyabwe.”
Wele Omunyali Owa Bioosi aloma ali, “Sino siliba simanyisio khwinywe, mbo nja khumuelesia siiukuumo ano, nio enywe mumanye muli ng'ali kamakhuwa kase niko ndomile khuloondekhana nanywe kali ka ng'ali.”
Lundi Wele Omunyali Owa Bioosi aloma ali, “Khare omwami Farao Nofura, omwami owa Misiri mu bunyali bwe basiku bewe nende khwaabo bayiima khumwiira niye, bulayi bwene nga nara Sedekia, omwami owa Yuda mu bunyali bwa Nebukadinesa, omwami owa Babiloni, owaba omusiku wewe mala owayiimanga khumwiira.”

“Baruku, Wele Omunyali Owa Bioosi, Wele owa Isiraeli akhuboolela ewe ali
ewe waloma oli, ‘Ese ndi ne silaaamo! Sikila Wele Omunyali Owa Bioosi atasile bubeeleli khu buchuuni bwase. Naluiiliile khulila ne se nyoola buuluukhi tawe.’ ”
Khwako ese muboolela niye ndi, “Wele Omunyali Owa Bioosi aloma ali, ‘Ese ndikho ndechula nibio nombakha, ne ndikho khuula nibio nabiaala mu sibala sioosi.
Ne ewe olikho weyenyela bibiindu biboofu? Okheyenyela tawe, sikila lola ese ndikho ndeera lilionakwa khu baandu boosi. Ne kakhali ndakhuonia ewe abuundu osi osi niio ewe olacha, ese Wele Omunyali Owa Bioosi samwene nalomile.’ ”

Wele Omunyali Owa Bioosi aboolela Omung'oosi Yeremia kamakhuwa khuloondekhana ne chikholo,
ke khunyoa kaba ke sibala sia Misiri, ne lukali khu banamae bo mwami Neko, omwami owa Misiri, ba baaba a luuchi lwa Efurati e Karikemishi. Nebukadinesa omwami owa Babiloni apane ne banamae abo e Karikemishi mala abaulile, mu mwiiko kwe khane kwe khukhwamiia khwa Yehoyakimu okhwa Yosia nga omwami owa Yuda.
Banamae ba Misiri baloma bali,
“Rekekha chingabo chindiiti ne chimboofu,
mala muche mwiie!
Rekekha chifarasi,
chiniinekho mala muche!
Bukula bubweyaangu bwenywe
mala mufware chikofiyo chenywe,
akala kamafumo kenywe
Fwara nibio mwetecha!
Wele Omunyali Owa Bioosi areeba ali,
Siina nisio mbona?
Baandu bariire
ne khukobola enyuma.
Banamae babwe bauliilwe
mala beluukhe mu buri
se bekhebukha enyuma tawe sikila buri buli buli lubeka!
Be chimbilo se bacha aleeyi tawe,
namwe banamae se bebacha tawe,
betuyile aluuchi lwa Efurati ebunaswa,
mala bakwiile.
Naanu yuno owinyokha nga luluuchi lwa Naili,
nga chinjichi nicho kameechi kechula mala kabira enje.
Misiri sienyokhe nga luluuchi lwa Naili,
nga chinjichi nicho kameechi kechula
Misiri sialoma sili, ndechula mala nichusie sibala,
ndonaka chingoba ne khubunia bamenywa bamwo.
Sibula chifarasi chiche,
ne kamakaari katime!
Ruma banamae bache
Banamae ba Esopia ne e Libia basute chingabo
ne babaandu ba Lidia, bamanyile bulayi lukali khurumikhira buyiingo.
Endaalo eyo eli endaalo yo Mwami WELE we banamae
eli endaalo eye khukhwiyacha basiku bewe.
Embalu elabalia mala yikure,
mala enywe kamafuki kabwe yikure.
Sikila Omwami WELE we banamae ali ne embosio
mu sibala sie lukoongo sie ebunaswa a luuchi lwa Efurati.
Ee, enywe baandu ba Misiri
cha Kileati mubukule kamalesi,
sikila mwarumikhira kamalesi kamakali kataamba bukhala
mbao busilikhi khwinywe tawe.
Chikholo chilaulila ke chisoni chenywe
ne sibala silechula bililo bienywe
sikila omunamae mulala aletuya khu kundi
mala boombi balakwa alala.”
“Langilila mu Misiri mala olangilile mu lukoba lwa Mikitoli
langiliila mu Memufisi ne mu Tahipanihesi,
loma oli, ‘Yerekekha khukhweliinda mwabene,
sikila liie lilamubunia enywe mweesi.’
Siina sikila wele wenywe Apisi ne eluukhe?
Siina sikila euunwa yenywe ne ekhemile?
Sikila Wele Omunyali Owa Bioosi amupile asi.
Banamae benywe betuyile mala bakwile
mala babolaane bali,
‘Yinyokha khukobole engo niio babaandu befwe bali,
ne mu sibala nisio khusaalwamo,
sikila liie lio musiku wefwe.’
Laanga Farao omwami owa Misiri muli,
‘Omundu owe luyoka olekhanga biise biewe biwa busa.’ ”
Wele Omunyali Owa Bioosi aloma ali,
“Ese ndi Wele omenyile mindali,
nga sikulu sia Tabori ne sikhila bikulu bibiindi
lundi nga sikulu sia Karimeli ne sili angaaki we nyanja,
omwibwaakala ali ne kamaani kario.
Ee Bamisiri, yerekekha khucha mu mbaambe,
ee bamenywa ba Misiri.
Sikila lukoba lwa Memufisi lukhanjukhwe
lukhabe likuunda likhamenywamo tawe.
Sibala sia Misiri sili nga ekhaafu eye kamabeele,
ne kakhali embuko khukhwama ebunaswa yakilumile.
Bakhaba banamae bali mu Misiri be kumuruungo
bali nga chimoosi chikhali ne buyeeti tawe
se bema khukhupana tawe, boosi belukha
sikila endaalo eye butinyu bwabwe abele yolile
siise sie libuna liabwe.
Bamisiri belukha ne bachina oli endemu,
sikila basiku babwe bengila ne kamaani,
mala bebwaakala Misiri ne chiaaywa,
nga abo barema kimirongooro.”
Wele Omunyali Owa Bioosi aloma ali,
“Balarema kumusiru kwa Misiri
kukhanyalikhana khuremwa tawe
sikila bali bakali lukali khukhila chisike,
se babalikha tawe.
Babaandu be Misiri balaambwa chisoni
balaambwa ne babaandu khukhwama ebunaswa.”
Wele Omunyali Owa Bioosi, Wele owa Isiraeli aloma ali, “Lola ese ndikho ndeera siiukuumo khu Amoni wele owa Tebesi ne khu Farao ne sibala siewe sia Misiri, ne khu bawele basio, ne babaami ne nabo babamusuubila.
Ndabaana khwaabo bayiima khubeera, ndabakaanisia Nebukadinesa, omwami owa Babiloni ne khu bemeelesi bewe. Enyuma wako, babaandu balamenya lundi mu sibala sia Misiri nga bamenyanga khale.”
baandu ba Isiraeli mukharenga tawe,
ndamuonia khukhwama mu sibala sie aleeyi esio,
khukhwama mu sibala nisio muli baboe.
Mukhakobole engo mala mumenye mu muleembe.
Mukhabe ne buliindi ne mbao olibariikhirisia tawe.
Ndecha mala muonie.
Ndabunia chikholo choosi nicho namusalanisiamo,
ne kakhali se ndamubunia enywe tawe.
Ne se ndamulekha ne khamuukumile tawe,
ne kakhali ne muukuuma ndabakho ne siisa.
Ese Wele Omunyali Owa Bioosi olikho oloma.”

Wele Omunyali Owa Bioosi aloma ali,
“Lola kameechi kalikho kenyokha khukhwama e bunaswa,
mala kalabisia nga luluuchi lulwichuule,
kalechula sibala kafuunikhe buli siindu.
Kalechula chingoba mala kamile abo bachimenyilemo
babaandu balakukuula khulwe khukhwenya buyeeti
buli mundu omenyile mu sibala esio alalila lukali.
Balaulila lutiri lwe chifarasi ne chitima,
balaulila liuuma lie kamakaari ke liie ne katima, ne lipiringikha lie kimikuu kiako,
nio basaasi se baliekhebukha babaana babwe tawe,
kamakhono kabwe kalakataala.
Siise siolile sie khubunia Bafilisiti,
khusikhala khukhwama khu Tiro ne Sidoni
boosi banyala baba be buyeeti.
Ese Wele Omunyali Owa Bioosi ndikho nja khubunia Bafilisiti
boosi babama khu nyanja eya Kirete.
Bubeeleli bukali bwechile khu baandu ba Kasa
ne babaandu ba Ashikeloni basilile busa
Ne babaandu ba Filisiti balalila khukhwola siise siina?
Mulila ne muloma muli,
‘Mbalu eya Wele Omunyali Owa Bioosi!
Olachiililila khukhwira khukhwola siise siina?
Yikobosia mu sibaabi siowo mala oolelemo osile busa!’
Ne kakhali embalu eya Wele Omunyali Owa Bioosi esila eriena?
Kaaba bali Wele Omunyali Owa Bioosi niye okilakile?
Akilakile yibwaakale lukoba lwa Ashikeloni ne babaandu bamenyile mu sibala sie khu nyanja.”

“Sibala sia Nebo sialaamiilwe, sikila sianjuukhwe!
Lukoba lwa Kiriataimu lwatiliilwe mala lwanyoolile chisoni,
lukoba lusire lwakwile mala lwaambilwe chisoni.
Efuma eye sibala sia Moabu se eliio lundi tawe,
basiku batiilile lukoba lwa Heshiboni,
bafukiilisiana khurusiao ekholo eya Moabu ne baloma bali,
‘Yiicha, lekha khubabunie, bakhaba ekholo tawe!’
Lukoba lwe balalu lwosi lulasila chi.
Banamae balalwibwaakala.
Babaandu ba Horonaimu balila bali,
sisiayuumba! Libuna!
Sibala sia Moabu sionaakwe,
bililo biuliilikhana biola Soari.
Ulila khulila khabwe khu ngila echa Luhiti,
lilila lisaba buyeeti
biuliilikhana khukhwola Horonaimu.
Yilukha! Yeonia mwabeene!
Ba nga epunda eye mu siangalaamwe!
“Sikila enywe baandu ba Moabu mweyikina kamaani kenywe ne kimiaandu,
akhaba mwesi mulatiilwa mu mbaambe,
ne wele wenywe Chemoshi yesi alacha mu mbaambe,
alala ne basaayi bewe ne babemeelesi.
Omwonaki alecha khu buli lukoba,
ne se luliio lukoba lulebacha tawe,
sibala sie litooma silabuna
ne sibala sie kumweyeeywe silonakwa,
bulayi bwene nga Wele Omunyali Owa Bioosi ne alomile.
Limila sibala sia Moabu eng'ani
sikila sicha khubuna
chingoba chasio chilaba kamakuunda
omundu se alamenyamo tawe.
Omundu okhola kimilimo kia Wele Omunyali Owa Bioosi kalaa alaamwe. Omundu okhenya khuchukha sifuki mwiie tawe alaamwe!”
Wele Omunyali Owa Bioosi aloma ali,
“Sibala sia Moabu siamenya mu muleembe khukhwama khale,
siikhayilwakho mu mbaambe tawe.
Maobu sili nga endali eyakwalaala mu nyuungu niyo bakhachukha mu nyuungu omu ne nomu tawe,
echamu yayo ekhatibiakho bulayi bwayo tawe,
ne echamu yasio eli busa nga yaba.”
Khwako Wele Omunyali Owa Bioosi aloma ali, “Chindaalo chilikho chiicha nicho khasirumire babaandu bakhasikholekho kumulimo. Bakhachukhe bie khunywa biabwe birure mu nyuungu mala, baarakake chinyuungu mu bikolonjo.
Nio Moabu siliaambwa chisoni ne wele wabwe Chemoshi, bulayi bwene nga enju eya Isiraeli ne yaambwa chisoni sikila wele Beteli niye baba ne beyikina.
“Baandu ba Moabu, siina sikila
enywe ne muboola muli ‘Efwe khuli bakhili lundi banamae be kamaani?’
Ese ndi Omwami Wele Omunyali Owa Bioosi,
Omwonaki owa Moabu ne chingoba chasio nechile,
ne basoleeli baele balayi basio balerwa.
Libuna lia Moabu lili siimbi
ne buchuuni bwasio bulikho bwicha khangu.
Enywe mumenyile siimbi, lila sibala esio,
ne nabo boosi bamanyile efuma yasio loma muli,
‘Bubwami bwe kamaani bwakwiile,
luyali ne kamaani kalwo biaweele!’
“Ee, enywe mumenyile mu Diboni!
Yiikha khukhwama khu luyali lwenywe,
mala mwikhale asi mu lipukhuulu,
sikila Omwonaki owa Moabu echile,
khukhwonakaka chingoba chenywe chisire.
Ee enywe mumenyile mu Aroeri!
Yiima khu ngila muloleelele,
Reeba abo balikho belukha,
reeba muli, ‘Siina sisiekholeekhe?’ ”
Balakobosia bali,
“Moabu yaambisiibwe chisoni,
sikila yafunakaakwe;
kukuula, lila!
Langilila khu luuchi lwa Arinoni,
muli Moabu yabunisiibwe elala.”
“Bukhalaki bwechile khu ngoba che sibala sie kumweyeeywe. Bwechile khu lukoba lwa Holoni, Yahisa ne Mifaati.
Bwechile akhaba khu Diboni, Nebo ne Betitibulataimu.
Akhaba Kiriataimu, Betikamuli, Betimeoni,
Keriosi, Bosira alala ne chingoba choosi che mu sibala sia Moabu che aleeyi ne che aembi choosi bukhalaki bwachichilekho.
Wele Omunyali Owa Bioosi aloma ali, ‘Kamaani ka Moabu kasiruriremo mala bunyali bwasio bwaweele.’ ”
Wele Omunyali Owa Bioosi aloma ali, “Meesia Moabu, sikila sieniinia sialeka Wele Omunyali Owa Bioosi. Nio Moabu silakwa asi sipiringikhe mu marusio kasio mala baandu balasichekha.
Baandu ba Moabu, khebulila muli enywe mwachekha Isiraeli! Enywe mwebaasia muli banyoolekha mu befwi, nio buli lwosi ne mwalomalomanga kakabwe mwasisiikhanga kimirwe?
Ee, enywe mumenyile mu Moabu,
yanjukha chingoba mala mumenye mu mbangaachi!
Ba nga liuusi liliombakha siswi siasio
amunwa kwe libina.
Khwaulila khukhwebonia khwa Moabu
siebonia lukali,
khwaulila lilieniinia liasio
khukhwelola khukhwefumia ne sileka
ne lilibaasia lie kimiooyo kiabwe.”
Wele Omunyali Owa Bioosi aloma ali, “Ese manyile ekitiaabi eya Moabu,
liliebonia liasio lili lie bubeeyi,
bikholwa biasio bili bie bubeeyi.
Khwako ndila Moabu
Ndakukuulila Bamoabu boosi,
ndalila babaandu ba Kiri-Hareseti.
Mulila enywe babaandu ba Sibima lukali,
khukhila babaandu ba Yaseri!
Nikwo chisakia chakwo chacha choola khu nyanja e Yaseri.
Bibiaamo bienywe bie mu simiyu ne chisabibu.
Omwonaki ebwakaale.
Busangaafu ne liliekhoya biarusiibweo
biarusiibwe mu sibala sie ngakha sia Moabu.
Ese nakholile endali ekharura mu bisuuriro tawe,
biakhabao bikalakala,
se bilaba bikalakala bie khusuura endali tawe.
“Babaandu be lukoba lwa Heshiboni nende ba Eleale bakukuula. Kimimilo kiabwe kiola Yahasi. Khukhwama Soari khukhwola Horonaimu ne Ekilatisielishiya chingukuulo chong'ene. Sikila akhaba kameechi ka Nimurimu kosi kateenyile.
Ne Wele Omunyali Owa Bioosi aloma ali, ‘Ndarusia mu Moabu omundu oaana chimbosio abuundu aesuta ne khukhwosia biiunya bulayi khu wele wewe.’
“Khwako kumwoyo kwase kusooma Moabu ne babaandu be siseecha ba Kiri-Hareseti nga omundu oupa kumulele ne emba kumwenya kwe kamasika. Buli siindu nisio banyoola siatibile.
Boosi babekile kamachuune kabwe ne khubeka bunwanwa. Boosi bali ne chimbala khu makhono kabwe mala beboyile kamakunia munda.
Khu ngaaki khwe chinju choosi cha Moabu nende buli mu sikuuri, lisooma liong'ene. Wele Omunyali Owa Bioosi aloma ali, ‘Sikila narakaake Moabu nga owara enyuungu niyo babaandu baloba.
Moabu efunakaakwe lukali! Babaandu ba Moabu bakukuula bariena! Moabu siaambisiibwe chisoni lukalipo! Sibala sia Moabu siekelile chinjekho lundi siriisia khu baandu baali siimbi nasio.’ ”
Wele Omunyali Owa Bioosi aloma ali,
“Lola, ekholo ekhapurukhe ekwe khu Moabu nga efuruusi,
mala ebambule chindaa chayo khu Moabu,
Chingoba cha Moabu chilibukulwa
ne chingoba chisire chiliaambwa.
Kimiooyo kie banamae ba Moabu mu ndaalo ng'eneyo
kiliba nga kumwoyo kwo mukhasi olumwa,
Moabu elionakwa mala se elaba ekholo lundi tawe,
sikila yeniinia yakholela Wele Omunyali Owa Bioosi sileka.”
Wele Omunyali Owa Bioosi aloma ali,
“Ee enywe baandu ba Moabu,
busiku, kamaloo ne buuko biamulindiliile.
Yesi yesi owilukha busiku
alakwa mwiloo,
ne oyo oniina arure mwiloo
alakwa mu buuko
sikila Wele Omunyali Owa Bioosi alareera busiku buno khu Moabu
mu mwiiko kwe siiukuumo siabwe.
“Babelukha liie bakhaka khukhweyikama mu siniini sia Heshiboni,
ne se bali ne kamaani tawe,
sikila kumulilo kwaburuukhe mu Heshiboni
lumemu lwamile munju eya Sihoni
lwosiisie bubweeni bwa Moabu
ne khurusiao bunyali bwe babaandu be kukwebonio.
Muli ne silaamo Bamoabu!
Babaandu basayaanga wele Chemoshi babunile,
sikila basoleeli benywe bayiliilwe mu mbaambe
akhaba bakhaana benywe bosi.”
Wele Omunyali Owa Bioosi aloma ali,
“Kakhaba kario khakobosieo lundi chikhabi cha Moabu
mu ndaalo chichiicha.”
Bukhalaki khu Moabu buwela ao.

“Baisiraeli se bali ne basoleeli tawe?
Se bali ne nabo babeela khu miaandu kiabwe tawe?
Siina sikila nono basaaya wele Milikomu ne babukula kamaloba ke kholo eya Kati,
mala bamenyile mu chingoba chako?
Khwako Wele Omunyali Owa Bioosi aloma ali,
lola chindaalo chilikho chiicha
ndikhola chingukuulo che liie chiuliilikhane mu Raba,
lukoba lwe Baamoni lulianjukhwa, lukwe
ne birekere bialwo biliosibwa,
nio Baisiraeli abo balioona abo ba babaoona.
“Ee, Heshiboni kukuula sikila lukoba lwa Ai lwabunile!
Kukuula, ee bamenywa ba Raba!
Yefwara kamakunia mu bubeeleli
sooma, ne mutima ne mwoola eyi neyi mu masiisi
sikila wele Milikoni alacha mu mbaambe,
alala ne basaayi bewe ne babemeelesi.
Siina sikila ne mwibonesilia mu matooma kenywe,
enywe babaandu bataamba lisuubila,
mweyikina kimiaandu kienywe ne muloma muli,
‘Naanu olikhwibwaakala efwe?’ ”
Omwami WELE we banamae aloma ali,
“Lola, ndamureerera butinyu khukhwama khu nibo mwetikiyana
ne enywe, buli mulala alelukha,
ne se aliio olibuusia babelukha liie tawe.
“Ne kakhali enyuma wako, khakobosieo chikhabi che Baamoni.”
“Bukesi mu lukoba lwa Temani mu Edomu se bulimo lundi tawe?
Bukeleki bwaweele mu baandu bakesi?
Bukesi bwabwe bwaweele?
Baandu ba Dedani yilukha mala mwekise,
ndikho nja khubunia lisaaye lia Esau!
Sikila siise siolile sie khubaukuuma.
Kaaba bali babaandu babuta chisabibu ne bamwichakho,
se banyala balekhakho chisabibu ndiiti chiri tawe ku?
Kaaba bali babefwi becha siilo,
se beeba busa nibio banyala khusuta biong'ene tawe ku?
Ne kakhali ese nachuliile elala lisaaye lia Esau
nasimbuule bubwikisilo bwabwe
mala luno se banyala khukhwekisa tawe.
Babaana ba Esau ne bawandaaye
ne bamenyile siimbi boosi babunile se aliio oramire tawe.
Ndekhele ese bafuubi, mala ndabaliinda,
ne lekha banamulekhwa benywe banjeyikine ese.”
Wele Omunyali Owa Bioosi aloma ali, “Kaaba bali abo bakholaana siiukuumo tawe, baukumwa, khulwe khunywela mu sikoombe sie siiukuumo, enywe mwibaasia muli se mulaukuumibwa tawe ku? Tawe, khukhwola munywele mu sikoombe esio.”
Wele Omunyali Owa Bioosi echubile ali, “Lukoba lwa Bosira lulaba luriisia, lwe chinjekho, lulanjukhwa, lundi lwe silaamo ne chingoba chalwo chindiiti choosi se chilamenywamo tawe khulwa mindali.”
Ese Yeremia ndoma ndi, “Edomu, nanyoolile burume khukhwama khu Wele Omunyali Owa Bioosi. Arumire omurumwa khuboolela babaandu babuusie banamae babwe berekekhe khukhwibwaakala.
Wele Omunyali Owa Bioosi alikho acha khukhumala kamaani, ne se aliio olakhuria ewe tawe.
Khukhwebonia khwowo khwakhutibiisie mbao okhuria ewe nga wibaasia tawe. Omenyile mu mbangaachi che chingulu ne wakhaba ne omenyile angaaki nga efuruusi, ese ndakhwikhisia okwe asi. Ese Wele Omunyali Owa Bioosi nalomile.”
Wele Omunyali Owa Bioosi aloma ali, “Libuna lilecha khu Edomu lilaba liboofu lundi liriisia, buli sia mulala obirao aliesiindukha mala auke.
Bibiindu bibiekholekha khu Sodomu ne Komora nibio bibieene bikhekholekhe khu Edomu. Chingoba echo ne chichaba siimbi chabuna. Se aliio olichimenyamo lundi tawe.
Lola lili nga etalang'i mu bichakha bia Yoritani ne yiicha khukhwebwaakala siko sie kamakheese sie kamaani. Nja khukhola Baedomu belukhe barure mu sibala siabwe, ne ndarobora omwami okona abamiie. Naanu oli nga ese? Naanu onyala wanjalaala ese? Omwaayi aliio onyala ambingania ese ku?
Khwako ulila lirekekha nilio ese Wele Omunyali Owa Bioosi ndekeekhe khu Edomu ne niko mbisiisie khukhola khu baandu be lukoba lwa Temani. Akhaba babaana bosi balatiilwa. Buli mundu aliesiindukha.
Endaalo eye likwa lie babaandu ba Edomu, sibala siliterema mala khulila khwabwe khuliuliilikha khwole sia Nyanja Embesemu.
Lola, omusiku alibwaakala Bosira, abambule chindaa chewe khu lukoba mala apurukhe khangu oli efuruusi. Ne endaalo eyo kimiooyo kie banamae ba Edomu kiliba nga kumwoyo kwo mukhasi olumwa.”
“Babaandu be mu ngoba cha Hamati ne Aripadi beendekheleele,
sikila bauliile burume bubi.
Bayenguukhe mu buri mala banaanisibwa nga enyanja,
ekhasila tawe.
Babaandu ba Damasika batekhelaane mala belukhe
ne buri bwabaambile,
bali mu buchuuni ne burafu nga omukhasi olumwa,
lukoba lulwaba lwe fuma,
ne busangaafu
lwanjukhiilwe elala.
Khwako basoleeli balwo balererwa khu ngila
ne banamae balwo boosi balibuna endaalo eyo.”
Ndiosia kamasiisi ka Damasika,
lundi khosie kamachipi ko mwami Beni-hadadi.
Wele Omunyali Owa Bioosi aloma khuloondekhana ne kholo eya Kedari ne bubwami bwa Hasori nibwo Nebukadinesa omwami owa Babiloni aula ali,
“Yinyokha mwibwaakale Kedari!
Bunia babaandu be ebukwe abo!
Kamaeema kabwe ne bibiaayo bilabukulwa
akhaba chipasia chabwe che kamaeema ne kimiaandu kiabwe kioosi
chingamia chabwe chikhasaalile aleeyi khukhwama khu nibo,
ne babaandu balila bali, ‘Butinyu buli buli abuundu.’ ”
Wele Omunyali Owa Bioosi aloma ali,
“Yilukha, cha aleeyi mwikise mu mbangaachi che kamabaale,
ee baandu ba Hasori!
Sikila Nebukadinesa omwami owa Babiloni
akholile lirekekha libi khwinywe,
mala abisiisie sikholwa siibi khwinywe.
Yinyokha mwibwaakale ekholo emenyile mu muleembe,
eli bulayi
ekholo etamba bilibwa namwe chinjiki
emenyile busa yong'ene.”
Wele Omunyali Owa Bioosi aloma ali, “Chingamia chabwe chiliaaywa,
ne chikhaafu chabwe chilinuulwa.
Ndisalanisia buli abuundu mu mbeo
abo babekanga binyoosi
Ne khabareerere butinyu khukhwama buli abuundu.
Lukoba lwa Hasori lukheekele sichiimi sie chingibwe,
abuundu aanjukhwa khulwa mindali,
se aliio omundu olimenyamo tawe,
ne se aliio omundu olichamo tawe.”
Mu khurakikha khwe khukhwamiia khwo mwami Sedekia owa Yuda, omwami alomaloma no mung'oosi Yeremia. Amuboolela kamakhuwa khuloondekhana ne Elamu.
Aloma ali, “Lola, ndafunaka buyiingo bwa Elamu, kamaani kabwe.
Ne ndareera khu Elamu embeo khukhwama chimbeka choosi chine mala salanisie babaandu basio buli lubeka. Se siliio sibala nisio omundu owa Elamu khu bakhaonwe barure mu Elamu akhalichamo tawe.
Khareengie Elamu ebweeni we basiku babwe ne nabo bayiima khubeera, khabareerere butinyu, lirima liase lirafu, khabaloondiekho liie khukhwola nga mbabunia.
Enyuma wako khareere bubwami bwase mu Elamu mala mbunie omwami wasio ne babemeelesi.”
Wele Omunyali Owa Bioosi aloma ali, “Mu ndaalo chichiicha khakobosiele Elamu chikhabi.”

“Boolela babaandu kamakhuwa kano,
yilwacha mulomo muli,
‘Babiloni lwabukuliibwe
wele walwo Beli aambiilwe chisoni
Merodaki wele wabwe achangalaalile
bifwaani biabwe biachangalaalile.
Mukhabakisakho siindu tawe.’
“Sikila ekholo khukhwama ebunaswa yechile khukhwibwaakala Babiloni. Elakhola sibala sibe sichiimi, ne se siliio silasimenyamo tawe. Babaandu ne chisaang'i bilelukha.”
“Wele Omunyali Owa Bioosi aloma ali, mu ndaalo echo ne mu biise ebio, babaandu ba Isiraeli ne babaandu ba Yuda, bakhebuusie alala mala beche ne balila. Balimbenja ese Wele Omunyali Owa Bioosi, Wele wabwe.
Balireeba engila echa Sayuni mala bachile khu ngila ng'eneyo baliloma bali, ‘yiicha khuambaane ne Wele Omunyali Owa Bioosi mu ndakaano eya mindali ekhaliibililwa tawe.’
“Babaandu base babeele nga kamakheese niko babaayi batibisiilie mu bikulu. Batibile oli kamakheese kakama khu sikulu silala ne kacha khu siindi, mala bebiliile litaala engo wabwe.
Boosi ba banyoola babebwaakala. Basiku babwe baloma bali, ‘Efwe se khuli ne kumusaango tawe, sikila babene bakholela Wele Omunyali Owa Bioosi bubwoni. Bakuuka babwe beyikina Wele Omunyali Owa Bioosi andi bosi bara lilieyikina liabwe mu niye.’
Sikila ese nja khusokosia mala ndeere khu Babiloni sipupu sie chikholo chimboofu khukhwama mu sibala sie bunaswa mala balebwaakala Babiloni. Balalwibwaka mulala sia mulala mala baluule. Bali banamae barana bakhaloota busa tawe.
Babiloni lulanuulwa ne boosi balunuula balibukula bioosi nibio benya. Ese Wele Omunyali Owa Bioosi nalomile.’ ”
Wele Omunyali Owa Bioosi aloma ali,
“Babaandu ba Babiloni,
mwanuula ekholo yase,
mwasangaalile lundi mwekhoyile
nga emoosi mu mayilwe
lundi nga chifarasi ne chichina.
Ne kakhali lukoba lwenywe luboofu
lulaambwa chisoni mala luchangalaale.
Ekholo eya Babiloni elaba ekholo eye asi khu kholo choosi,
sibala silaba sisiangalaamwe sisioomu siikhalimo kameechi tawe.
Sikila bukhalafu bwa Wele Omunyali Owa Bioosi, se silimenywamo tawe.
Ne kakhali silianjukhilwa elala.
Buli mundu osibiramo akhesiindukhe,
mala auke sikila kasiekholekhakho.
Enywe mweesi banamae
kara lukoba lwa Babiloni mulwibwaakale
lulase buembo ne mukhasikasiakho luembo tawe,
sikila lwakholile bubwoni khu Wele Omunyali Owa Bioosi.
Langilila liie khu Babiloni buli abuundu,
babaandu ba Babiloni,
chinjeko chalwo chakwiile,
kamasiisi kalwo katechuulwe,
sikila lino lili liliyacha lia Wele Omunyali Owa Bioosi
Yiyacha Babiloni,
bakholele niko bakholela babaandi.
Omumiichi akharamakho mu Babiloni tawe,
namwe okesa akhabukula engeso akese mu siise sie likesa tawe,
sikila liie lio musiku,
buli mundu alikobola ewabwe,
ne buli mundu aliilukha akobole mu sibala siewe.”
Wele Omunyali Owa Bioosi aloma ali, “Babaandu ba Isiraeli bali nga kamakheese kayiimwa ne chitalang'i. Omwami owa Ashuru niye owanyoa abebwaakala, ne ekhumaliilikha omwami Nebukadinesa owa Babiloni abafunaake kamakuumba.”
Khwako, Wele Omunyali Owa Bioosi, Wele we Baisiraeli aloma ali, “Lola ese ndikho ndeera siiukuumo khu mwami owa Babiloni ne mu sibala siewe bulayi bwene nga ne naukuuma omwami owa Ashuru.
Khakobosie Baisiraeli mu sibala siabwe, bakhalie biakhulia bimiichwa khu sikulu sia Karimeli ne mu lukoongo lwa Basiani, mala bakhalie biakhulia bioosi bimiichwa mu bibala bia Efuraimu ne mu Kileati bekure.
Ne siise esio ne sikhoole, bubwoni se buliba mu Isiraeli namwe bumayaanu mu Yuda tawe. Kaliba kario sikila ese ndibeela abo nibo naramia. Ese Wele Omunyali Owa Bioosi nalomile.”
Wele Omunyali Owa Bioosi aloma ali,
“Cha mwibwaakale sibala sia Merataimu
ne bamenywa ba Pekoti.
Beere mala mubabunisilie elala,
mala khola koosi niko ese mulakiliisie.
Lukukuulo lwe liie lulikho luuliilikha mu sibala,
mala lilionaka likali liliio.
Babiloni siebwaakala sibala sioosi,
ne luno kamaani kabwe kabaweele.
Chikholo choosi chesiinduukhe khu sibala esio.
Ee, Babiloni nakhureka buko mala bwakhuamba,
ne se wamanya tawe,
wanyolekhana mala watiilwa
sikila wayingana ne Wele Omunyali Owa Bioosi.
Wele Omunyali Owa Bioosi erekeekhe ne bulwaani bwewe,
mala arusiisie bulwaani mu lirima liewe,
sikila Omwami WELE we banamae ali ne kumulimo khukhola
mu sibala sie Bakalitayo.
Khemwiche khukhwama chimbeka choosi mwibwaakale Babiloni,
funaka bibiaki bialwo
buunga nibio munuulile nga mubuunga biakhulia.
Yonakaka sibala,
siikharamakhomo sisiindu tawe.
Yiira banamae babwe boosi,
beere
Babaandu ba Babiloni balamiilwe,
siise siolile sie khubaukuuma.
“Bamula khukhwama mu sibala sia Babiloni ne becha Yerusalemu, mala baboola nga Wele Omunyali Owa Bioosi, Wele wefwe ne eacha khu niko Babiloni siakhola khu Lukaangu lwewe.
Wele Omunyali Owa Bioosi aloma ali, “Khwako baele ba Babiloni balererwa khu ngila che mu lukoba, ne banamae balwo boosi balabuna khu ndaalo eyo.”
Omwami WELE we banamae aloma ali,
“Ese nakhufutariire ewe, ewe we sileka,
sikila endaalo yowo yolile,
siise nisio ndakhuukuumilakho.
Owe sileka aletuya mala akwe
ne se aliio olamwinyosia tawe,
ndabwana kumulilo mu ngoba chewe,
mala kulosia boosi bamukara.”
Wele Omunyali Owa Bioosi, aloma ali, “Babaandu ba Isiraeli alala ne babaandu ba Yuda boosi balikho bapisibwa sibi. Abo ba babaamba babaliindile siimbi mbo se banyala belukha tawe.
Ne kakhali oyo olabasikula ali ne kamaani, Wele Omunyali Owa Bioosi. Omwene alemeelela buli siindu mala areere kumuleembe khu sibala ne kakhali khu Babiloni ndareera butinyu.”
Wele Omunyali Owa Bioosi aloma ali, “Liie liechile khu Bakalitayo
ne khu bamenywa ba Babiloni,
ne khu bemeelesi balwo ne babaandu balwo bakesi.
Liie khu bang'oosi balwo babeeyi
mala balaba basilu
liie khu banamae balwo mala balabuna.
Liie khu farasi chabwe ne khu makaari kabwe ke liie,
ne khu banamae babwe bakeni boosi,
mala balaba nga bakhasi!
Liie khu miaandu kiabwe kioosi mala balanuulwa!
Siimiyu silaba khu njichi chabwe
mala chilateenya
Sikila sili sibala sie bifwaani
mala kimiooyo kiabwe kioosi kili khu bifwaani.
Nga Wele Omunyali Owa Bioosi onakaka Sodomu ne Komora ne chingoba chichaba siimbi, nio se aliio omundu yesi yesi olimenya mu Babiloni tawe, ne mbao omundu olibiramo tawe.
“Lola babaandu balikho becha khukhwama ebunaswa,
ekholo eye kamaani, ne babaami bakali
balikho basokosia khukhwama mu sibala sie aleeyi.
Babanuule buyiingo ne kamafumo,
bali bakhalafu lundi se bali be siisa tawe.
Bauuma busa nga enyanja,
batimia chifarasi,
Befwarire oli baberekekhele liie
khumwibwaakala enywe, ee baandu ba Babiloni!
“Omwami owa Babiloni auliile khukhwicha khwabwe,
mala kamakhono kewe kalikho kareenga,
bireengo biamuambile
buchuuni oli bwo mukhasi olumwa.
“Lola, nga etalang'i ne yama mu sichiimi sia Yoritani khukhwibwaakala litaala liboofu lie kamakheese, sesi ndabakhola belukhe sibala sia Babiloni mala ndarobora omwami niye nenya amiie sibala esio. Sikila naanu oli nga ese? Ne naanu onyala wanyala ese? Ne mwaayi siina onyala akhingiilila ese?
Khwako ulila kamarekekha kamabi niko Wele Omunyali Owa Bioosi akholile khu Babiloni, nende niko abisiisie khu maloba ke Bakalitayo. Ng'ali babaana balakhuruurwa bayilwe aleeyi mala ng'ali buli mundu alelaliila sikila butinyu bwabwe.
Liloba lilareenga sikila likwa lia Babiloni, ne bikukuulo bia Babiloni bilauliilikha mu kholo chingali.”

Wele Omunyali Owa Bioosi aloma ali,
“Lola ese ndenyosia kumwoyo kwo mwonaki
khu Babiloni ne khu bamenywa basio.
Ndaruma baseesa e Babiloni
mala balaseesa sibala esio
basilekhile busa ne balisibwaakala buli lubeka
khu ndaalo eye butinyu bwasio.
Omulasi owe buembo akhalasa tawe,
namwe akhabanuula bulwaani tawe,
mukhalekha basoleeli basio baele baona tawe
yirira elala banamae basio.
Baleererwa mu sibala sie Bakalitayo
ne balaumiila mu ngila che chingoba chabwe.
Sikila babaandu ba Isiraeli ne Yuda se balianjukhwa ne Wele,
Wele Omunyali Owa Bioosi tawe,
ne kakhali sibala sia Babiloni siechula bumayaanu
khu Mutakatifu owa Isiraeli.
Yilukha murure mu Babiloni,
buli mundu eonie omwene.
Omundu akherwa sikila bumayaanu bwa Babiloni tawe
sikila sino sili siise sie liliiyacha lia Wele Omunyali Owa Bioosi.
Alaruungia Babiloni nisio sikhoyela siruungwe.
Siakhola liloba lioosi liameela
chikholo choosi chanywa endali yasio chalalukha.
Babiloni siakwiile khangu mala sionaakwe
lila sikila Babiloni!
Siilile kamalesi sikila buchuuni bwasio
wakana sinyala siaona khukhwama khu bulwaale bwasio.”
“Khukhakile khusilikha Babiloni
ne kakhali se siiona tawe.
Khusianjukhe lekha khusianjukhe mala khuche
buli mundu mu sibala siewe
sikila bukhalaki bwasio bwolile mwikulu
lundi bwaniinile bwolile mu ngaaki.
Wele Omunyali Owa Bioosi ekesia bung'ali bwefwe
khemwiche khulaangilile mu Sayuni
kimilimo nikio Wele Omunyali Owa Bioosi, Wele wefwe akholile.
Akala buembo!
Banula chingabo!
Wele Omunyali Owa Bioosi enyoosie kimiooyo kie babaami ba Medesi, sikila enya abunie Babiloni. Lilienelio lili lilieyacha lia Wele Omunyali Owa Bioosi, lilieyacha khulwe Lukaangu lwewe.
Suta e pendera eye khukhwibwaakala kamasiisi ka Babiloni
tasa banamae
raao baliindi.
Rekekha babebuulila Omwami
Wele Omunyali Owa Bioosi akholile niko aarekekha
lundi niko aalaka khu bamenywa ba Babiloni.
mala muli baiinda mu mabiikhilo kenywe,
khumaliilikha khwenywe khwolile
bulamu bwenywe bwakituukhe nga buusi.”
Wele Omunyali Owa Bioosi echubile ali,
“Alareera babaandu bakali bebwaakale Babiloni nga chisike
mala balekhoya sikila bamuulile.”
Wele Omunyali Owa Bioosi abuumba sibala khulwe bunyali bwewe,
mala emia sibala khulwe bukesi bwewe
ne khulwe limanya liewe abalaayia likulu.
Ne alomaloma ne kameechi ke mungaaki kaoloola
ne abuusianga kamafuumbi khukhwama buli lubeka khwiloba.
Akhola lueni ne lumeniuukhila mu fula,
mala areera ekhuungu khukhwama alibiikhilo liewe.
Buli mundu ali omusilu ne se ali ne limanya tawe,
buli omubasi aambwa chisoni,
khulwe bifwaani biewe bie bawele
sikila bifwaani ebio bili bie bubeeyi
ne se bili ne bulamu tawe.
Bili bibiindu biikhali ne bukhala tawe,
bikhoyeele bialekwa
mu biise bie bukhalaki bwa Wele Omunyali Owa Bioosi bikhabune.
Wele owa Yakobo se ali nga nibio tawe.
Sikila niye ali Omubuumbi owe bibiindu bioosi
ne Isiraeli eli ekholo eye kumukabwa kwewe,
lisina liewe lili bali Wele Omunyali Owa Bioosi.
Wele Omunyali Owa Bioosi aloma ali,
“Babiloni ewe oli enyundo yase ne bulwaani bwe liie
khurumikhira ewe khukhwarakaka chikholo mu bitonyi
khurumikhira ewe khukhwonakaka bubwami.
Khurumikhira ewe chifarasi ne bachitimia,
khurumikhira ewe khukhwonakaka kamakaari ke liie ne bakatimia.
Khurumikhira ewe khukhwira babaandu be siseecha nende be siikhasi
khurumikhira ewe khukhwira basaakhulu ne baele
khurumikhira ewe khukhwira basoleeli ne bakhaana,
khurumikhira ewe khukhwira babaayi ne kamakheese kabwe,
khurumikhira ewe khukhwira balimi ne chieeyi chabwe.
Khurumikhira ewe khukhwira babaami ne banamae babemeelesi.”
Wele Omunyali Owa Bioosi aloma ali, “Kharuunge Babiloni ne bamenywa bamwo enywe ne muloleleele. Khakhole ndio sikila bumayaanu bwoosi nibwo bakhola mu Sayuni.
Babiloni, oli nga sikulu sinyala sionaka sibala sioosi.
Ne kakhali ese Wele Omunyali Owa Bioosi
nakhakwa omusiku wowo.
Ndakhutiila khuupe
mala khukhuruurire asi,
mala khulekhe mwipukhuulu.”
Wele Omunyali Owa Bioosi aloma ali,
“Mbao libaale lilibukulwa khukhwama khwiwe liche liombakhilwe tawe
okhabe nga sichiimi khulwa mindali,
Ese Wele Omunyali Owa Bioosi nalomile.”
Suta ependera khu sibala,
khupa ekhoombi mu kholo choosi
Rekekha chikholo chipane ne Babiloni
laanga babaami ba Ararati, Mini ne Ashikenasi balwibwaakale.
Robora banamae babemeelesi balwibwaakale
ruma chifarasi chingali nga chisike.
Rekekha chikholo chipane ne Babiloni,
babaami ba Medesi
ne babaami be chingoongo ne bayeeti babwe
alala ne bibala bioosi nibio bamiia.
Sibala sirenga ne khuterema mu buchuuni,
sikila Wele Omunyali Owa Bioosi akhalaake kamabi khu Babiloni,
asikhole sibe sichiimi,
omundu akhasimenyamo tawe.
Banamae ba Babiloni balekhile khukhupana,
bali busa mu ngoba chabwe che kamaani,
kamaani kabawelemo
babeele busa nga bakhasi,
bumenyo bwa Babiloni bulikho buyia,
mala chinjeko chalwo chafuniikhe.
Omutimi atima ne akaanana no kundi,
ne omurume akaanana no murume wasie,
bacha khuboolela omwami owa Babiloni bali,
lukoba lwewe lwebwaakaalwe buli lubeka.
Kamafubukho kaambiilwe
ne chingoba che kamaani chosiibwe,
ne banamae balikho barenga.
Wele Omunyali Owa Bioosi, Wele owa Isiraeli aloma ali,
“Babaandu ba Babiloni bali nga luuya lwe khuulilakho biakhulia,
mu siise nisio baliswalakililwakho
ne enyuma we siise sitiiti siri
biise bie likesa bioola.
Nebukadinesa omwami owa Babiloni akhwonakaka efwe akhubunia
akhukhola khwaba nga enyuungu ekhalimo siindu tawe,
akhumila nga endemu,
echuusie enda yewe ne bibiindu biefwe
mala akhukhasile.
Babaandu ba Babiloni balaruungwa bumayaanu nibwo bakhukholela efwe,
lekha babaandu ba Sayuni balome bali,
‘Sifuki siefwe sikhoya sibe khu baandu ba Babiloni.’
Lekha Yerusalemu lubole lurio lwoosi.”
Wele Omunyali Owa Bioosi aloma ali,
“Lola, ndamupanila enywe,
mala neyache sikila enywe.
Ndateenyisia enyanja eya Babiloni
ne khukhola esebele yabwe eteenye,
mala Babiloni lulaba nga libuumbi lie kamakuunda,
abuundu niio chingipwe chisamila
abuundu ariisia lundi e khuukia
niio omundu akhamenya tawe.
Babaandu ba Babiloni balaulukhumila alala nga chitalang'i
balabuluula busa nga ching'ana che talang'i.”
Wele Omunyali Owa Bioosi aloma ali,
“Ne basiekoomba ndabarekekhera naikara
mbameesie bachekhe lukali
mala bakone liilo nilio bakhenyokha tawe,
ne se balisisimukha tawe.
Khabareere nga kamameeme kacha khwirwa
nga kamamiiku ne chindurume.”
Wele Omunyali Owa Bioosi aloma ali,
“Khu Babiloni lukoba nilwo sibala sioosi siafumia!
Iwaambilwe!
Babiloni lwabeele lwe khuukia
mumoni mwe chikholo chichiindi.
Enyanja yechile mu Babiloni,
yalufuunikha ne bibuli bie kameechi bisiuubulukha.
Chingoba cha Babiloni chabeele che khuriisia,
siabeele sibala sie enjala lundi sisiangalaamwe,
sibala nisio omundu akhamenyamo tawe,
lundi nisio omwana wo mundu akhanyala abiramo tawe.
Ne ese ndaukuuma wele owa Babiloni bali Beli,
mala mukhole afuche nisio efuunda.
Chikholo se chilamwichakho chingali lundi tawe,
lisiisi lia Babiloni liakwiile.
Baandu base, rura mu Babiloni
lekha buli mundu eonie
khukhwama khu burafu bwe lirima lia Wele Omunyali Owa Bioosi.
Mukhafwa kimiooyo namwe mwaria,
sikila niko muulile khuloondekhana ne sibala esio tawe,
likhuwa liicha khu mwiiko mulala,
likhuwa liliindi liicha kumwiiko kuloondakho
kamakhuwa khuloondekhana ne sisiayuumba mu sibala,
ne khuloondekhana no mwami okhupana no kundi.
Khwako, lola chindaalo chilikho chiicha,
nicho ndaukuumilamo bifwaani bia Babiloni
sibala sia Babiloni sioosi siliaambwa chisoni,
ne baliirwa boosi balibamo bakali.”
“Nio likulu ne liloba,
ne nebio bioosi bilimo
bilimba ne khukhwekhoya sikila khukwa khwa Babiloni.
Sikila balibunia Babiloni baliama ebunaswa.
bulayi bwene nga babeerwa mu sibala sioosi ne bakwa sikila Babiloni.”
Wele Omunyali Owa Bioosi aloma ali,
“Enywe mumwebacha lifwa,
cha mukhema tawe!
Khebulila Wele Omunyali Owa Bioosi ne muli mu sibala sie aleeyi,
mala mwibaasie Yerusalemu.
Muloma muli,
‘Efwe khwaambwa chisoni
sikila khwachangalaasibwa
sikila baakwa becha
mala bengila Abuundu Atakatifu munju eya Wele Omunyali Owa Bioosi.’ ”
Wele Omunyali Owa Bioosi aloma ali,
“Khwako lola chindaalo chilikho chiicha,
nicho ese ndikholelamo bukhalaki khu bifwaani
ne mu sibala sia Babiloni sioosi bauniilwe baleundukuma
ne khuraacha.
Babiloni siakhaniina
mungaaki tibotibo,
mala siombakheyo chingoba che
kamasiisi che kamaani ese
ndaruma babonaki basibwaakale.”
Wele Omunyali Owa Bioosi aloma ali,
“Ulila bililo biama Babiloni
kumuulo kwe lilionakwa liboofu
kuuliilikha khukhwama mu sibala
sie Bakalitayo!
Sikila Wele Omunyali Owa Bioosi alikho onaka Babiloni,
alasisia luyoka lwalwo lukali.
Bibuli bie basiku bilasiubulukha
busa nga kameechi kamakali
kimimilo kie khuoloola khwabwe kilauliilikha lundi.
Sikila omwonaki aleecha khukhwibwaakala Babiloni
banamae bakhulu ba Babiloni balaambwa
ne buyiingo bwabwe bulafunakwa
sikila Wele Omunyali Owa Bioosi ali Wele oruunga bumayaanu
ng'ali alaruungia Babiloni mu bwichufu.
Ndameesia baruki basio
babaandu be limanya, babemeelesi,
ne banamae balacha khukona ne se balenyokha tawe,
ese Wele Omunyali Owa Bioosi nalomile.
Lisina liase bali Omwami Wele Omunyali Owa Bioosi.”
Omwami Wele Omunyali Owa Bioosi owe banamae aloma ali,
“Lisiisi lia Babiloni liboofu
lilayaasibwa liole khu liloba,
ne bilibwa bialwo bileeyi bilosibwa.
Babaandu bakhola kia busa,
chikholo cheluya busa, khulwe khukhwosibwa
ne kumulilo kwong'ene.”
Omung'oosi Yeremia alaka Seraya okhwa Neria omwichukhulu owa Maiseya, omukholi owo mwami Sedekia owa Yuda, mu mwiiko kwe khane kwe bubwami bwewe nga ne aaba nalikho aronga no mwami khucha e Babiloni.
Yeremia aba aandike mu sitabu bumayaanu bwoosi bubwaba khukhwola bwiche khu Babiloni, kamakhuwa koosi kakaba ne kaandikwa khu Babiloni.
Yeremia aboolela Sereya ali, “Nga ne woola Babiloni lola oli osoma kamakhuwa kano ne kumumilo kwe angaaki,
mala oboole oli, ‘Ee Wele Omunyali Owa Bioosi, ewe waboola oli okhonake abuundu ano, nio omundu namwe esaang'i akhamenyamo tawe, alanjukhwa khulwa mindali na mindali.’
Nga ne omala khu soma sitabu sino, boakho libaale mala osimwaate akari mu luuchi lwa Efurati,
mala oboole oli, ‘Babiloni lukhesiikhe lurio mala se lukhasiubulukhe lundi tawe, sikila bumayaanu nibwo ese ndikho nja khulureerera.’ ”
Kano niko kamakhuwa ka Yeremia.

Sedekia aba ne bukhulu bwe kimiiko kamakhumi kabili na mulala ne amiia khuba omwami owa Yuda, mala amiia Yerusalemu kimiiko ekhumi na mulala. Maawe aba bali Hamutali omukhaana owa Yeremia, owamenya mu lukoba lwa Libuna.
Omwami Sedekia akhola bubwoni khu Wele Omunyali Owa Bioosi, ne bulayi bweene nga nibwo Omwami Yehoyakimu akhola.
Wele Omunyali Owa Bioosi aba ne lirima likali khu baandu ba Yerusalemu ne Yuda mala abaukuuma ebweeni wewe.
Ne Sedekia aba omureengu khu mwami Nebukadinesa owa Babiloni.
Ne mu mwiiko kwa tisa, khu ndaalo eye khumi eye kumwesi kwe khumi kwe bubwami bwa Sedekia, Nebukadinesa omwami owa Babiloni echa ne banamae bewe boosi khukhwibwaakala Yerusalemu mala balwibuulila, bombakha kamasiisi ke khu khwibuulilamo kalukara.
Nio lukoba lwebuulilwa khukhwola khu mwiiko kwe khumi na mulala kwe liliamiia lio mwami Sedekia.
Oli khu ndaalo eya tisa eye kumwesi kwe khane enjala yaba endafu lukali mu lukoba se siabao siakhulia khu baandu be mu sibala tawe.
Nio lukoba lwebwaakalwa mala banamae boosi belukha barura mu lukoba mu silo, babirira khu ngila eye silibwa sie akari we kamasiisi engila ebiriira mu siluundu sio mwami, nga Bababiloni ne baba ne bakarire lukoba. Mala belukha balola lubeka lwa Araba.
Ne banamae be Bababiloni batimania omwami Sedekia, bamunyoolela khu mweyeeywe kwa Yeriko, mala banamae bewe boosi bamwanjukha.
Nio baamba omwami Sedekia mala bamureera khu mwami owa Babiloni mu lukoba lwa Ribula mu sibala sia Hamati. Ne ebweeneyo Nebukadinesa akhalakila Sedekia.
Omwami owa Babiloni eera basoleeli ba Sedekia mumoni chewe akhaba lundi eera babemeelesi ba Yuda mu Ribula.
Enyuma wako afutula Sedekia chimoni, amuboa kiminyololo mala amubukula amuyila e Babiloni. Sedekia arama mu siboe mu Babiloni nabwila afwa.
Khu ndaalo eye khumi eye kumwesi kwa kharaano, kukwaba kumwiiko kwe khumi ne kimiiko tisa kwe bubwami bwa Nebukadinesa, omwami owa Babiloni. Nebusaratani owaba omunamae omukhulu owaliindanga omwami owa Babiloni, becha bengila mu Yerusalemu.
Osia Lukaangu, lichipi lio mwami owa Yuda, ne chinju chichiindi choosi che babaandu bakhoongo mu Yerusalemu.
Nio banamae ba Babiloni ba baaba no munamae omukhulu, batechula kamasiisi koosi kakabotookhelela lukoba lwa Yerusalemu.
Ne Nebusaratani omunamae omukhulu abukula baboe babaandu ba baaba bataambi lukali mu baandu babaandi ne babaandu babarama mu lukoba ne babaandi babamulila khu mwami owa Babiloni alala ne bafundi babaandi boosi.
Nebusaratani omunamae omukhulu alekha bataambi balala bakile chisabibu ne khulima kimikuunda.
Babukula akhaba ne chinyuungu ne chimbako na buano ne chinjelo ne bibuumba bie biiunya bulayi, ne bibiindu bioosi bie kumukasa nibio bakholelanga kimilimo mu Lukaangu.
Babukula akhaba bibuumba bikeekhe ne bifuria ne chinjelo ne chinyuungu, ne biteetwe bie chitaa ne bibuumba bie khurakho biiunya bulayi ne bibuumba bie khusutilakho kamalasile ke khuosia. Omunamane omukhulu abukula buli sisiindu sie sahabu nga esahabu ne sie fwesa nga efwesa.
Ne chinjeko chibili che kumukasa, ne nyanja eyekhala khu uunwa ekhumi na chibili che kumukasa ne biteetwe bie kumukasa bisutibwa, nibio omwami Solomoni akhola khulwe Lukaangu, kumukasa kwe bibiindu bino bioosi kwaba kumusiro lukali.
Ne chinjeko chibili echo chaba chindekhaane, buli ndala yaba buleeyi chimita munaane khucha angaaki ne khubotookhelesia chimita chiraano ne bitonyi bitaru ne buboofu chimilimita ekhumi na chiraano. Chinjeko chaba chayikukha ekhoombe mukari.
Buli enjeko yaba ne siukutwa sie kumukasa, buleeyi bwe siukutwa bwaba chimita chibili ne bitonyi bibili, biukutwa bino biaba biaronwa ne bifwaani bie bibiaamo bie kamakomanga, ke kumukasa, kumukasa kwaba kwafuuma khu biukutwa khwoosi.
Biabao bifwaani bie bibiaamo bie kamakomanga kamakhumi tisa ne bifwaani sita chimbeka choosi bibiabonekha ne wimile asi ne buli enjeko yaba ne bifwaani bie bibiaamo emia ndala.
Nebusaratani omunamae omukhulu abukula Seraya Omusaayi Omukhulu Lukali ne Sefania omusaayi oloondela omukhulu, ne baliindi be kumuliango bataru acha nabo ne bali baboe.
Ne khu barama mu lukoba abukula omunamae ne basaakhulu saba khu be kumuse kwo mwami babanyolekha mu lukoba, no muandiki owa komanda owe banamae owaandikanga babaandu be mu sibala ne babaandu kamakhumi sita khu baandu be mu sibala, babanyolekha mu lukoba.
Mala Nebusaratani omunamae omukhulu abaamba abareera khu Nebukadinesa omwami owa Babiloni e Ribula.
Ne omwami Nebukadinesa abapa abeerera e Ribula mu sibala sia Hamasi.
Nono Yuda aambwa auyisibwa arusibwa mu sibala siewe.
Bano nibo baboe nibo Nebukadinesa abukula. Mu mwiiko kwewe kukhola saba abukula Bayaudi chielefu chitaru ne kamakhumi kabili na bataru.
Mu mwiiko kwewe kwe khumi na munaane abukula baboe mia naane salasina mbili khukhwama mu Yerusalemu.
Ne mu mwiiko kwewe kwe kamakhumi kabili na kitaru Nebusaratani omunamae wewe abukula baboe mia saba arubaina tano babaandu boosi alala ba babukulwa baba chielefu chine ne chimia sita.
Ne mu mwiiko kwe kamakhumi kataru na saba kwe khuuyisibwa khwa Yehoyakini omwami owa Yuda, mu mwesi kukhola ekhumi na kibili khu ndaalo eye kamakhumi kabili na chiraano mu mwiiko nikwo
Ebilimerodaki amiisibwakho aba omwami owa Babiloni arusia Yehoyakini omwami owa Yuda mu siboe mala alomaloma ne naye bulayi mala amuelesia endebe eye lukoosi ekhila chindebe che babaami babaandi nibo aba nabo mu Babiloni.
Khwako Yehoyakini afukiililwa khufuula chingubo che mu siboe. Mala khulwe bulamu bwewe bwoosi bubwaba ne buramire, alichanga buli lwosi khu sialwa sio mwami.
Buli endaalo, omwami owa Babiloni aelesia Yehoyakini chirupia che khurumikhira khuloondekhana ne lilienya lia Yehoyakini khukhwola endaalo eye lifwa liewe.

Lie khuukia, lukoba lwa Yerusalemu lulwaba lwechula babaandu,
luno luli busa!
Lulwaba ne fuma mu sibala sioosi,
luno lwekelile nga namulekhwa,
Lulwaba lukoosi mu ngoba choosi,
luno lwekelile nasioobi.
Lukoba lulila lukali siilo sioosi, kamasika keekha.
Mu basiime balwo boosi, se aliio oluoleelesia tawe.
Basaale balwo baluchonganiile,
mala boosi bakwile basiku balwo.
Babaandu ba Yuda bachiile mu mbaambe,
mu butinyu ne khuuba banasioobi.
Bamenyile mu Be Chikholo, se bali nende niio baolela tawe.
Basiku babwe babakariire akari we butinyu bwabwe.
Kimiila kicha Sayuni kieteleelile,
sikila se aliio ocha mu naikara chicharoborwa tawe.
Bilibwa bialwo bioosi bianjuukhwe
basaayi be lukoba baana.
Bakhaana balwo bapisibwa sibi,
ne lulwene luli ne buchuuni bukali.
Basiku balwo balwamiie,
luno luli mu bunyali bwabwe.
Sikila Wele Omunyali Owa Bioosi alukholile lunaanisibwe
sikila bukali bwe bubwoni bwalwo.
Batilile babaana balwo,
mala babayilile aleeyi.
Bulayi bwa Yerusalemu obwo bwaweele.
Babemeelesi balwo bawelemo kamaani,
nga chimboongo chiili ne njala,
chiboombeleelwe kamaani,
ne chilukha abo bachaaya.
Mu ndaalo che butinyu ne buchuuni bwa Yerusalemu,
Yerusalemu lukhebulila bulayi bubwabaao.
Bibiindu bie bukusi bioosi,
bibiaba bialwo khukhwama khale.
Nga babaandu balwo ne bakwa,
mu bunyali bwo omusiku,
omundu se abao oluyeeta tawe.
Omusiku asangaala,
ne khuchekheelela khukwa khwalwo.
Lukoosi lwalwo lwawele, luli sichula lundi lwalekiilwe,
lulila mu buchuuni ne khuambwa chisoni.
Yerusalemu lwenyaalutisie ne bubwoni bubi lukali.
Bunyaalu bwalwo bweyaniikhiile,
ne se lweendekhelela libuna lialwo liliicha tawe.
Likwa lialwo lili lie khuriisia ne se aliio onyala aluoleelesia tawe.
Basiku balwo baluulile, mala lulilila Wele Omunyali Owa Bioosi alukholele siisa.
Basiku balwo balunuulile kamabiikhilo kalwo koosi,
lwababona ne bengila akhaba mu Lukaangu,
abuundu niio Wele Omunyali Owa Bioosi yaba akaania Be Chikholo khucha.
Babaandu balwo boosi beloocha ne bayiima siakhulia.
Boofula kamabiikhilo kabwe khulwe siakhulia nio babe ne kamaani.
Lukoba lulila luli, “Wele Omunyali Owa Bioosi, bona siibi nisio ndimo.”
Lukoba lulilila buli obira luli,
“Lola salikhoo owabona buchuuni nga bubwase buno tawe.
Buchuuni nibwo Wele Omunyali Owa Bioosi andeerera mu siise sie lirima liewe.
“Wele Omunyali Owa Bioosi areera kumulilo khukhwama mungaaki,
kwanjosiisie akhaba mu bikuumba.
Andekire luriimba, mala lwakhupile asi,
anjanjukhe ne khukhundekha mu buchuuni.
“Abala bubwoni bwase mala abura alala,
mala abura mwikosi mwase,
mala nabombelelwa kamaani.
Omwami anda mu makhono ke basiku base,
ne se nanyala khubakholakho siosi siosi tawe.
“Omwami achekheelela banamae base boosi be kamaani,
aruma banamae bewe khukhwira babase.
Aswalakiliile babaandu base oli osuura endali.
“Ese ndila sikila bibiindu bino,
kamasika keekha,
sikila Omuoleelesi wase ali aleeyi nase,
oyo oundamo kumwoyo,
babaana base banjuukhwe sikila omusiku ambulile.
“Sayuni lwasutile kamakhono kalwo mungaaki,
ne se aliio oluoleelesia tawe.
Wele Omunyali Owa Bioosi abisiisie siiukuumo khunju eya Yakobo.
Ali bachirani khukhwola babe basiku bewe.
Yerusalemu lwekelile sisiindu sinyaalu mu nibo.
“Wele Omunyali Owa Bioosi ali owa ng'ali, sikila nalobile khuria likhuwa liewe,
ne kakhali ulila, enywe babaandu mweesi,
mala mubone linaanisibwa liase,
basoleeli ne bakhaana base baele bachiile mu mbaambe.
“Ese nalaanga basiime base ne kakhali bambea,
basaayi base ne babemeelesi babuniile mu lukoba,
nga baba ne balikho bayiima siakhulia balie banyoole kamaani.
“Ee Wele Omunyali Owa Bioosi, lola ese ndi mu buchuuni ne bubeeleli,
ne kumwoyo kwase kwesiindukhe sikila bubwoni bwase.
Bubwiri buli khu ngila che lukoba,
akhaba munju lifwa lilimo.
“Ulila nga ne ndila,
se aliio onyala amboleleesia tawe.
Basiku base boosi baulile butinyu bwase.
Basangaale sikila ewe obureerire.
Lekha endaalo niyo wabisia yoole,
ne lekha basiku base bapwe sibi nga ese.
“Bakhalakile khulwe bumayaanu bwabwe,
baukuume nga ne wambukuuma ese sikila bubwoni bwase.
Ndi mungunyi mala ndila mu buchuuni.”

Omwami mu lirima liewe areere babaandu ba Sayuni mu siilima,
bulayi nibwo baluelesia khukhwama mwikulu bwaweele,
mu siise sie lirima liewe anjukha Lukaangu lwewe.
Omwami onakake buli sirekere sia Yuda,
se abikholelakho siisa tawe,
atechuule kamasiisi kakaba ne kakhiingilila babaandu.
Areera chisoni khu baami ne khu baruki ba Yuda.
Mu lirima liewe likali abunia Isiraeli,
aloba khukhuyeeta endaalo niyo basiku bechela.
Akhwosia oli kumulilo, onakaka buli siindu.
Eerekekha khukhulasa efwe buembo bwewe nga omusiku,
eera babaandu befwe nibo khweyiikina.
Khwabona lirima liewe likali mu Yerusalemu.
Omwami abuniisie Isiraeli nga omusiku,
atechuule kamasiisi kakaliinda babaandu,
onakake kamachipi.
Arereere babaandu ba Yuda bubeeleli bukhawa tawe.
Atechula Lukaangu niio khwamusaayilanga,
akaamie chindaalo chindakatifu ne chisabato.
Lirima liewe liabele khu mwami no musaayi.
Omwami alobile alutare yewe ne khurura mu Lukaangu lwewe lutakatifu,
afukiilila omusiku khutechula lisiisi lialwo.
Basiku basangaalila bukhili bwabwe niio efwe khwasaayilanga ne khoyo.
Wele Omunyali Owa Bioosi beele abisiisie kamasiisi ka Sayuni katechulwe,
akapiima khumanya ali buli siindu sioneekhe,
se waresiisie kumukhono kwewe kwe khukhwonaka tawe.
Akholile enjeko ne lisiisi khusooma,
bililila alala.
Bilibwa bialwo biesikhile mwiloba,
atechule ne khufunaka kimitalaachi kialwo,
Omwami ne babemeelesi balwo bali balala khu Be Chikholo,
lilaka se liekisibwa lundi tawe,
ne bang'oosi balwo se banyoolanga kamalola khukhwama khu Wele Omunyali Owa Bioosi tawe.
Basaakhulu be babaandu ba Sayuni,
bekhala asi ne basila busa.
Bechukhile lipukhuulu khu mirwe kiabwe,
mala befwarire kamakunia.
Bakhaana ba Yerusalemu,
benamisie kimirwe kiabwe asi.
Chimoni chase chaluiliile sikila khulila.
Kumwoyo kwase kunaanisibwa,
naluiliile mu bubeeleli,
khulwe linaanisibwa lie babaandu base,
sikila babaana batoro ne bang'alia bafwila mu ngila che lukoba.
Balilila bamawaabwe bali,
“Khuli ne njala lundi khuli ne bulesia.”
Ne bafwa oli babaandu babapilwe mu ngila che mu lukoba,
ne bafwila khu bifuba bie bamawaabwe.
Ee ewe owa Yerusalemu,
ese ndome siina khwiwe?
Khulekhaasia khu siindu siina nio khuolelesie,
ee mundu owe Sayuni?
Sikila lilionakwa liowo lili libalaayi nga enyanja,
naanu onyala akhukobosia niio waba?
Bang'oosi bowo bakhubonele,
kamalola ke bubeeyi lundi katiimia,
se babakaale abuwaanga bumayaanu bwowo,
nio okobole niio waba tawe,
ne kakhali bakhung'oolela burume bwe bubeeyi lundi butiimia.
Boosi babirira khu ngila,
bamukhoma enywe,
bauka ne khusisiikha kimirwe kiabwe,
sikila lukoba lwa Yerusalemu,
bareeba bali,
“Luno nilwo lukoba lulwalaangwa,
lwe mu lukoondo lwoosi,
liliekhoya lie sibala sioosi ku?”
Basiku bowo boosi bakhuchekheelela ne khukhuloleelela ne libiila,
bauka ne khukhwikhana bali,
“Khwababunisie!
Aa, yino niyo endaalo niyo khwalindilenge,
luno yolile khwakibone!”
Wele Omunyali Owa Bioosi akholile niko arekekha,
akholile niko ariikhirisia nga ne arao khukhwama khale,
atechule nakhali ne siisa tawe,
akholile omusiku asangaalile kamabi kakekholekha khwise,
mala afumisie kamaani ke basiku base.
Ee ewe mundu owa Sayuni!
Lilila Wele Omunyali Owa Bioosi lukali!
Lekha kamasika keekhe nga luluuchi.
Siilo ne kumuusi!
Okhaolakho tawe,
chimoni chowo chikhabakho ne siuluukho tawe!
Yinyokha siilo olile,
lila buli khase siilo sioosi,
ra koosi kaali mu mwoyo kwowo ebweeni wa Wele Omunyali Owa Bioosi,
mwikoonjelele mwisaba,
khulwe bulamu bwe babaana bowo,
balikho bafwa enjala buli abuundu khu ngila che lukoba.
Ee Wele Omunyali Owa Bioosi, lola mala obone!
Naanu nibo wakholelakho kano?
Ewe wenya bakhasi balie babaana babwe,
babaana nibo basiima?
Omusaayi no mung'oosi beererwe
Abuundu Atakatifu owa Wele Omunyali Owa Bioosi?
Baele ne basaakhulu,
bakonile mwipukhuulu lie chingila,
bakhaana ne baele base,
beriirwe ne mbalu mwiie,
waberiire mu ndaalo eye lirima liowo,
wabakhonyile nokhali ne siisa tawe.
“Ewe walanga basiku base khu ndaalo eya naikara eyaroborwa,
ne khu ndaalo eye lirima liowo Wele Omunyali Owa Bioosi,
se aliio owebacha namwe owarama tawe,
abo nibo nalela ne khukhusia,
beriirwe no musiku wase.”

Ese ndi omundu oboone buchuuni,
asi we siboko sie lirima lia Wele.
Amboonile anderire mu siilima,
niio buwaanga bwosi bwosi bukhali tawe.
Ng'ali akhupanga lukali
endaalo yoosi.
Atofusie kumubili kwase,
mala afunakake kamakuumba kase.
Anjibwaakale ne khusira,
mu buchuuni ne kumunaanio.
Akholile ese menye mu siilima,
nga omundu owafwa khaale.
Angarire ne lisiisi nio khanyala nelukha tawe,
amboele kiminyololo kimisiro,
nakhalanga ne khulila khulwe buyeeti,
Wele alobile khurekeeresia lisaba liase.
Ekaasie kimiyila kiase ne kamabaale,
akoyanisie chingila chase.
Khwise ali nga sibulukhu sisiibuulila,
nga etalang'i eyikhiinile.
Andusiisie khu ngila yase
andabulaakemo,
mala andekhile busa.
Arekekha buyiingo bwewe
mala aluungikha luembo lwewe khwise.
Andasile khu mwoyo,
buembo bwe mu situukhu siewe.
Ese nekelile chinjekho che babaandu boosi,
liliamanana lie kimienya kiabwe endaalo yoosi.
Anjichusiemo buchuuni,
anjikuusie ne nabululu.
Akholile kameeno kase kapepene chimbaale,
mala akholile nefulafusie mwikokhe,
kumuleembe mu mwoyo mbamo,
nebiliile busangaafu.
Nio ese ndoma ndi “Bulayi bwase bwawa,
akhaba nibio nenya khukhwama khu Wele Omunyali Owa Bioosi.”
Khebulila butinyu bwase ne buchuuni,
bululu nga endurwe!
Ese njililila khubibaasia,
mala neunamila.
Ne kakhali ese khebulila lino,
ne khwako ndi ne lilieyikina.
Busiime bwa Wele Omunyali Owa Bioosi se buwechanga tawe,
siisa siewe se sili ne sisiakamo tawe.
Biyia buli mutikhinyi,
busuubilwa bwewe buli bukali.
“Wele Omunyali Owa Bioosi ali kumukabwa kwase,
khwako ndimweyikina.”
Wele Omunyali Owa Bioosi ali omulayi,
khwaabo bamweyikina,
ne khu muyiima.
Buli bulayi omundu alindiilile mu liliekhaliilikha,
buonia bwa Wele Omunyali Owa Bioosi.
Buli bulayi omundu khuba ne liliekhaliilikha na siili omuele.
Wele Omunyali Owa Bioosi ne enyile ario,
lekha ekhale yeng'ene mala asile.
Lekha eboombie,
lilieyikina likhola lirio liabao.
Akhapwa ne khukhomwa,
khafukiilile koosi.
Sikila Omwami
se alikhulobela ewe elala tawe.
Ne akhaba nakhubeelesia,
akhakhukholele siisa,
khuloondekhana ne busiime bwewe bwa buli lwoosi.
Sikila se asiima khuchuunia,
namwe khubeelesia babaandu tawe.
Owe Angaaki Lukali se afukiilila khuswalakilila baboe mu sibala tawe,
Khukaluukhasia bung'ali bwo mundu,
ebweeni wewe tawe,
namwe se afukiilila
bukhalaki khu mundu bukhali ng'ali tawe,
Naanu onyala alaka likhuwa mala liekholekha,
Omwami nakhareerekho kumukhono tawe?
Bubi ne bulayi,
se biama khuyo owe Angaaki Lukali tawe ku?
Siina sikila omundu omulamu eng'ulung'uunye,
ne aukuumwa khulwe bubwoni bwewe?
Lekha efwe khupiime mala khumenieelesie liiba liefwe,
nio khukoboleele Wele Omunyali Owa Bioosi!
Lekha kimiooyo kiefwe ne kamakhono kalekhuule,
ebweeni wa Wele oli mwikulu.
“Efwe khwakholile bubwoni ne bureengu,
mala ewe Wele Omunyali Owa Bioosi se wakhubeeleele tawe.
“Ewe wakhutimanie mala wakhubunia,
lirima liowo liakisa siisa siowo,
khulwe lirima liowo likali,
lisaba liefwe se liakhwolela tawe.
Ewe wakhukhola efwe khwaba nga kamandu,
mu baandu Be Chikholo.
“Basiku befwe boosi,
bakhukhoma ne khukhuchekheelela efwe.
Efwe khwabirire mwibuna ne lilionakaka,
khuli mu butinyu ne buuri.
Ndila lukali,
kamasika keekha nga luluuchi,
khulwe libunia lie babaandu base.
“Se ndalekha khulila tawe,
ndachiililila busa,
khukhwola Wele Omunyali Owa Bioosi oli mwikulu,
alole asi mala akhukholele siisa.
Kumwoyo kwase kuchuuna,
ne mbona kakekholeekhe khu bakhasi be mu lukoba.
“Abo bakhaba ne sifuno khuba basiku base tawe,
bambaaya nga enyuni.
Bamwaata mwiloo ne siili omulamu,
mala barayo libaale.
Kameechi kechula kanjola khu murwe,
mala nebaasia ndi lifwa liolile.
“Ee Wele Omunyali Owa Bioosi, ese nakhulilila Ewe,
ne ndi mwiloo.
Nakhwikoonjelela mala ewe waulila,
se waloba khuulila khulila khwase khulwe buyeeti tawe!
Nakhulaanga ewe wecha aembi,
wamboolela oli, ‘Okharia tawe!’
“Ee Omwami, ewe waulile kakaase,
wasikuule bulamu bwase.
Ee Wele Omunyali Owa Bioosi ewe waboone kamabi niko nakholelwa,
ewe khalakile mu bung'ali bwase.
Ewe waboone lichonganila liabwe lioosi,
ne kamarekekha kabwe koosi khwise.
“Ee Wele Omunyali Owa Bioosi, ewe wauliile khukhoma khwabwe,
ne kamarekekha kabwe koosi khwise.
Endaalo yosi kamakhuwa ne kamebaasio ke basiku base,
kali khwise.
Lola mu likhala ne lilinyokha liabwe,
ese ndi sifuno sie kimienya kiabwe.
“Ee Wele Omunyali Owa Bioosi, ewe okhabaukuume,
khulwe bikholwa biabwe.
Ewe okhabalendaasie,
ne silaamo siowo sikhabe khu nibo.
Ee Wele Omunyali Owa Bioosi mu lirima liowo okhabaoone mala obabunie,
barure khu sibala.”

Esahabu epuukhile eriena,
Esahabu emiliiu ekaluukhane eriena!
Kamabaale kamatakatifu kasalanile
khu ngila choosi.
Baele be siseecha ba Sayuni,
baba ne bukhala khwifwe nga esahabu,
ne kakhali luno babalwa nga chinyuungu.
Akhaba chingipwe chinunianga ching'ana chacho,
ne kakhali babaandu base babeele barafu,
nga chinyeefwe mu sichiimi.
Balekha batoro babwe bafwa khulwe njala ne bulesia,
ne babaana basaba siakhulia ne se aliio obaelesia tawe.
Abo babalichanga naikara che biakhulia bilayi,
balikho bafwila khu ngila che mu lukoba,
ne abo babachoela mu buiinda bakonile khu mabuumbi.
lukoba lulwakwa siise sikeekhe siri,
omundu nakhaluambilekho tawe.
Babemeelesi balwo baba bakwalaafu khukhila liaarara
bawaanga khukhila kamabeele,
baaba babesemu khukhila liloba asi we nyanja,
lukoondo lwe kimibili kiabwe oli libaale lie bukusi lia samawi.
Luno bamaliie khukhila embilo,
babira khu ngila ne babaandu se babamanya tawe.
Sikhoba siabwe siekhunaare khu bikuumba biabwe,
mala bomile busa nga chiikhu.
Bali ne busangaafu abo babafwila mwiie,
khukhila nibo enjala yeera,
nibo enjala yeera kalaa
sikila se baba ne siakhulia tawe.
bakhasi be busiime bateekhile babaana babwe khulwe siakhulia.
Wele Omunyali Owa Bioosi akhalala lukali,
ekesia lirima likali,
mala aambia kumulilo mu lukoba lwa Sayuni,
kwalosia lwakubukha.
Babaami be khu sibala,
namwe yesi yesi khu ba baamenya mu sibala se basuubila,
bali omusiku anyala engila mu bilibwa bia Yerusalemu tawe.
Lino liekholekha sikila bubwoni bwe bang'oosi ba Yerusalemu,
ne bubwoni bwe basaayi balwo,
babachukha sifuki sie babaandu baluungi
akari walwo.
Babemeelesi balwo bayiiyayiiya khu ngila nga babofu,
se abao yesi yesi owabatiilakho tawe,
sikila baba beakhile kamafuki.
Babaandu babayokelela bali,
“Cha eyo! Enywe babeeri! Mukhakhwichao tawe!”
Khwako bayiiyayiiya mu bibala ne se abao owabakaanila tawe.
Wele Omunyali Owa Bioosi omwene abasalanisie,
se alibebaasiakho lundi tawe,
Basaayi se baebwa lukoosi tawe,
ne basaakhulu se basiimwa tawe.
Efwe khwaluilila khukhwikhala meso,
mu khulindiilila buyeeti bukhaliio tawe,
mu khwikhala khwefwe khwalindiilila
ekholo ekhanyala yakhuonia tawe.
Basiku befwe bakhwibuulila,
se khwakeendakho khu ngila tawe,
chindaalo chefwe chaba chaweele,
lifwa liefwe liaba liolile.
Bakhutimania efwe baba ne chimbilo chingali,
khukhila waasio chiili angaaki,
bakhutimanisilia mu bikulu,
bakhwibuulila mu sichiimi.
Baamba sinoko sie bulamu bwefwe,
omwami owaroborwa ne Wele Omunyali Owa Bioosi,
niye khweyikina khukhuabina efwe khukhwama khu buli musiku.
Enywe baandu Baedomu, yekhoya mala musangaale,
enywe mumenyile mu sibala sia Usi
ne kakhali wesi butinyu bukhakhwichekho,
olimeela mala wefuule orame sichula.
Ee ewe owa Sayuni,
siiukuumo khulwe bubwoni bwowo siawele,
Omwami se alalekha muchiililile khuba mu mbaambe tawe,
ne kakhali ewe mukhaana wa Edomu, Wele Omunyali Owa Bioosi alaukuuma bumayaanu bwowo,
mala asiimbule bubwoni bwowo.

Ee Wele Omunyali Owa Bioosi, khebulila butinyu bwefwe,
bona nga khuli mu soni!
Kimiaandu kiefwe kiakabilwe bakeni,
chingo chefwe chabeele che baakwa.
Efwe khwabeele bafuubi,
bamaayi befwe bali nga banamulekhwa.
Khukula kameechi ke khunywa,
chiikhu nicho khutekhela.
Khukhola kimilimo nga chipunda,
khwaluile, ne se khunyoola siuluukho tawe.
Khwakholeele Bamisiri ne Baashuru kimilimo
nio khunyoole siakhulia sisioola.
Bakuuka befwe bakhola bubwoni mala bafwa,
ne efwe khunaanisibwa sikila bubwoni bwabwe.
Nasioobi bakhwamiia efwe,
se aliio onyala akhurusia efwe mu bunyali bwabwe tawe.
Khunyoola siakhulia siefwe mu butinyu,
sikila basiku bali buli abuundu.
Bikhoba biefwe bibila nga sisiooso,
khwang'aile lukali sikila enjala elikho ekhulia.
Babaandu bakwa khu bakhasi befwe mu Sayuni,
akhaba khu bakhaana befwe be mu ngoba cha Yuda.
Babemeelesi basuungwa kamakhono kabwe mungaaki,
mbao oria basaakhulu tawe.
Basoleeli befwe bayingililwa khusia khu lususi,
ne babaana be siseecha bataalitaala ne chiikhu khu mirwe.
Basaakhulu balekhile khucha mu chikoti,
ne basoleeli balekhile khukhwimba.
Busangaafu mu miooyo kiefwe bwaweele,
bukhino bwefwe bwabeele sibeela.
Ekuutwa eye lukoosi lwefwe yakwile,
khuli mu sibi sikila khwakholile bubwoni!
Kimiooyo kiefwe kilwaala sikila kano,
sikila bibiindu bino chimoni chefwe chabofuule.
Sikulu sia Sayuni sianjuukhwe,
luno chingipwe chikeendakho busa.
Ee Wele Omunyali Owa Bioosi, ewe wamiia buli lwoosi,
endebe yowo eye bubwami eliio khu selukho choosi.
Siina sikila Ewe nokhwibilila efwe buli lwoosi?
Siina sikila nokhwanjukhe efwe khulwe siise sileeyi?
Ee Wele Omunyali Owa Bioosi khekhukhukobolele khube nga khwaba!
Kalukhasia chindaalo chino, chibe nga yaba khaale!
Namwe ewe wakhwekaaniile elala?
Ewe osikhuambila lirima likali?

Khu ndaalo eya kharaano eye kumwesi (kwaba kumwiiko kwa kharaano kwe siboe sie mbaambe sio mwami Yehoyakini)
Nga naba mu Babiloni ambi ne luluuchi lwa Kebari, naulila Wele Omunyali Owa Bioosi ne andomalomakho mala andaakho kumukhono kwewe.
Nga ne nalola, nabona embembeesi yama ebunaswa. Lueni lwaburukha khukhwama mwifuumbi liboofu, lwakhosia mu ngaaki ne luchiililila. Nga lueni lwabonekhanga, chinjaso che kumulilo chakhosia mala sisiindu nga kumukasa siabonekhana.
Ne akari we mbembeesi sisiindu siamamo sifwaana nga bibuumbe bine bie bulamu. Mala biaba bifwaana biri: Biafwaana babaandu.
Ne buli silala siaba ne bubweeni bune, buli silala siaba ne chindaa chine.
Bikele biabio bikololofu, ne bikhandakilo biabio biaba nga bikhakayu bie khaafu, mala biang'enang'ena nga kumukasa.
Asi we chindaa chabio chimbeka chine, biaba ne kamakhono nga ko mundu. Bioosi bine biaba birio,
chindaa chabio chaba chetilanakho, chapurukhanga bukololofu ne bibuumbe ebio se biayuukhangakho tawe.
Mu moni mwabio, buli silala siaba ne bubweeni nga bwo mundu, Bioosi bine biaba ne lubeka luseecha lwe mu moni mwabio nga mwe talang'i, ne lubeka lukhasi lwafwaana nga mwe uunwa, lundi biafwaana mu moni nga mwe furuusi lubeka lwe nyuma.
Mu moni mwabio mwaba murio. Biabambula chindaa chabio mu ngaaki, buli sibuumbe siaba ne chindaa chibili, buli lutaa lwetiila khu lutaa lwe sibuumbe sisiindi ne chindaa chibili chafuuma kimibili kiabio.
Buli silala siapurukha bukololofu ebweeni, biachichanga osi osi niye roho eenyanga ne se biekhebukhakho tawe.
Akari we bibuumbe bie bulamu siabao sisiindu sifwaana nga kumulilo kwe kamaanda, nga chinjaso ne chiicha eyi ne eyi akari we bibuumbe bilamu. Kumulilo kwaba kwesing'eeng'ile lukali lundi kwarusia chimbeni.
Bibuumbe bilamu ebio bioosi biatima ne bicha eyi ne eyi khangu nga lueni.
Chingara chine echo chafwaanana, chang'enang'ena nga libaale lie bukusi lilaangwa Sabarachati, chaba chombakhwa nga engara mu kiindi.
Nio nga chingara echo ne chatima chacha chimbeka choosi chine ne chikhayuukhakho tawe.
Chingara chine echo chaba ne chingarangarani, ne chingarangarani chaba ne chiwaya, mala chingarangarani echo chaba chechulamo chimoni chimbeka choosi.
Ne nga bibuumbe bie bulamu biarekukha, chingara echo charekukhila khulala nabio. Ne nga bibuumbe bie bulamu biarura khu sibala bianiina angaaki, aakhaba chingara chosi chaniina.
Osi osi niio roho eenya khucha biacha, ne chingara charekukhila khulala nabio, sikila roho owe bibuumbe ebio aaba mu ngara echo.
Buli nga bibuumbe ne biarekukhanga, chingara chosi charekukha, buli nga ne biemanga, chosi chema, ne nga bianiina khukhwama khu sibala chingara chosi chaniina alala nabio, sikila roho owe bibuumbe bilamu ebio aaba mu ngara echo.
Ne aasi we mbaka eyo chindaa che bibuumbe chabambulwa chakololokha, buli lutaa lwalola niio luluundi luli. Ne buli sibuumbe siaba ne chindaa chibili chifuumile kumubili kwasio.
Ne nga biarekukha, naulila luyoka lwe chindaa chabio ne luuliilikha oli manya kameechi ke nyanja namwe nga luyoka lwe banamae bakali namwe nga liliatulukha lia Wele Omunyali Owa Bioosi. Nga biema, biekhisia chindaa chabio.
Nio kumumilo kwauliilikhana khukhwama mu mbaka eye khu mirwe kiabio, nga biema biekhisia chindaa chabio.
Sifwaanani esio sing'enang'ena oli kumukasa mu mulilo. Khukhwamila abuundu aaba nga mu sibuno, siakhosia nga kumulilo buli abuundu ne buwaanga bukali.
Buli lukoondo nga lwe lufutu mwileesi biise bie fula. Buno bwaba buwaanga bukali buli abuundu bubwekesia luyali lwe khubao khwa Wele Omunyali Owa Bioosi.
Nga nabona kano nakwa asi mafumala. Nio naulila kumumilo kwo mundu ne aloma

Ali, “Mwana wo mundu, yinyokha wime, ese nenya khulomaloma nawe.”
Ne nga aba ne alomaloma, roho owo Mwami anjingilamo ne khu khuunjimikha mala naulila ne alomaloma khwise.
Aamboolela ali, “Mwana wo mundu, ese ndikho khuruma ewe khu baandu ba Isiraeli, khu kholo eye sileka, babaandu babanjekaana. Nibo ne baraara babwe bakholile bumayaanu khwise khukhwola endaalo yino.
Babaandu be siikhanyilisia ne sileka. Ese ndikho khuruma ewe obaboolele oli, ‘Omwami WELE aloma ali.’
Baaba ne baulila namwe ne baloba khuulila (sikila bali be nju eye sileka) bakhamanye bali omung'oosi beele ali akari wabwe.
Ne kakhali ewe mwana wo mundu, okhabaria nibo, namwe waria kamakhuwa kabwe tawe, walute ne kamawa biakhakhubotookhelela, namwe wakhaba nga oomenyile akari we chiwalute; okharia kamakhuwa kabwe tawe. Lundi okharangararwa sikila lukoondo lwabwe tawe, sikila eli ekholo eye sileka.
Ewe olababoolela burume bwase bakhaba ne baulila namwe ne baloba khuulila, sikila eli ekholo eye sileka.
“Ne ewe mwana wo mundu, ulila niko ese khuboolela, ewe okhaba owe sileka nga ekholo eye sileka eyo tawe. Yasama mala olie nisio ese ndikho khuelesia.”
Nga nalola, nabona kumukhono kwanjekeseleele ne khane beele kwatiilile sitabu sie liaandike.
Khwako aasibambula ebweeni wase, siaba ne kamaandiko chimbeka chombi, siabaakho kamakhuwa ke khusooma, ke liliiunamila nende ke ngunyi.

Khwako nasama mala ambelesia liaandike ndie.
Nio aamboolela ali, “Mwana wo mundu lia sitabu sie kamaandiko nisio ndikho khuelesia sino mala wikure.” Nio nasilia, ne mukhanwa mwase siaba sinulu nga bubuukhi.
Nio aamboolela ali, “Mwana wo mundu, cha mu kholo eya Isiraeli mala obaboolele elomo yase.
Se ndikho khuruma khu kholo eloma lulomo lukeni lundi luandalafu tawe, ne kakhali khu kholo eye Baisiraeli.
Se khuli khu kholo chingali che chinimi chingeni lundi chimbandalafu nicho okhaulila tawe. Ng'ali abanga nakhurumire khu kholo nga echo andi chilakhurekeeresia.
Ne kakhali be kholo eya Isiraeli se balakhurekeeresia ewe tawe, se bakana khu khundekeeresia ese tawe, sikila ekholo eya Isiraeli yoosi yoma emurwe lundi eli ne kumwoyo kwe sileka.
Lola, ese ndakhukhola ewe obe owe sileka khu nibo nga nibo ne bali.
Ese nakhukholile ewe obe omuandalafu nga lulwanda, omulume nga libaale lie bukusi bwe angaaki ling'enang'ena. Okharia babaandu be sileka abo tawe.”
Lundi Wele aamboolela ali, “Mwana wo mundu, burume bwase bwoosi nibwo khakhuboolele, buulile bulayi bwene mala obukhebulile mu mwoyo kwowo.
Lundi cha khu balebe bowo baali mu mbaambe mala obaboolele niko ese Omwami WELE ndikho khuboolela, bauliile balobile khuulila.”
Nio Roho aasuta ese angaaki, mala luyali lwa Wele Omunyali Owa Bioosi lwabaao. Nio naulila enyuma wase luyoka lukali oli manya sibala ne sireenga.
Naulila chindaa che bibuumbe ne chekubanakho mu ngaaki ne luyoka lwe chingara oli manya sibala ne silikho sireenga.
Bunyali bwa Wele Omunyali Owa Bioosi bwanjichakho ne kamaani kamakali, ne nga Roho wewe ne asuta angaaki, naambwa lirima ne khubona buubi.
Nio noola e Teliabibu aambi ne Luluuchi lwa Kebari niio be mu mbaambe baaba ne bamenyile. Mala namenyayo nabo nekhalao khulwe chindaalo saba ne khiliilwe lukali sikila niko naba ne mboone ne khuulila.
Oli chindaalo saba chabira Wele Omunyali Owa Bioosi aamboolela ali,
“Mwana wo mundu, ese nakhuroboore obe omuliindi khu kholo eya Isiraeli. Okhababoolele engaani niyo khuelesia.
Ese naaba ne mboolela omundu omwoni ndi, ng'ali ewe olafwa, mala ewe se omukaambila tawe, namwe se olomaloma wamukaambila khu limenya liewe lie bubwoni khulwe khuonia bulamu bwewe tawe. Omundu oyo alafwila mu bwoni bwewe, ne ese khakhubanje ewe kamafuki kewe.
Ne kakhali ewe waaba ne okaambila omundu omwoni ne se akaluukhana aarura mu bwoni namwe mwimenya liewe lie bubwoni tawe, niye alafwila mu bwoni bwewe, ne kakhali ewe olaonia bulamu bwowo.
“Lundi, omundu omuluungi ne aukha khu buluungi bwewe aakhola bubwoni, mala namura mu butinyu, alafwa waaba ne okhamukaambila tawe. Alafwa khulwe bubwoni bwewe, ne bikholwa biewe bie buluungi se bilikhebulilwakho tawe, ne ese khakhubanje ewe kamafuki kewe.
Ne kakhaba kario, ewe waaba ne okaambila omundu omuluungi akhakhola bubwoni tawe, mala aalekha khubukhola, ng'ali alaba omulamu sikila aauliile likaambila. Ne nawe olaba waoniisie bulamu bwowo.”
Nechusibwa bunyali bwa Wele Omunyali Owa Bioosi, mala aamboolela ali, “Yinyokha oche mwitooma, ebweeneyo ndalomaloma ne nawe.”
Nio nenyokha nacha mwitooma, ne ebweeneyo nabona luyali lwa Wele Omunyali Owa Bioosi, bulayi bwene nga nalubona khu Luuchi lwa Kebari mala nakwa asi mafumala.
Ne kakhali Roho owa Wele aandiila aanjinyosia nema mala Wele Omunyali Owa Bioosi aamboolela ali, “Cha weyikaliilile munju yowo.
Mwana wo mundu, olabowa ne kimikoye ne se okhanyale khucha mu baandu tawe.
Ne ese khakhuandie lulimi, se okhanyale khukaambila babaandu be sileka bano tawe.
Ne kakhali ese khalomalome nawe lundi mala khukhole olomalome, okhababoolele niko ese Omwami WELE khuboolela. Balala bakharekeeresie, ne kakhali babaandi bakhalobe sikila bali ekholo eye sileka.”

Wele aaloma ali, “Mwana wo mundu, bukula litifari ore ebweeni wowo, mala obwatakekho sifwaanani sie lukoba lwa Yerusalemu.
Ne khufwaanania liliibuulila, yaba lubachangu, yombakha lisiisi, khola bibiabuusi, ne khulukara ne kimitalaachi kie khuteecha.
Lundi bukula esaani eye sichuuma mala okikhole ebe nga lisiisi akari wowo ne lukoba. Luloleelele nga lulwibuuliilwe, ne niwe oolikho ne olwibuulila. Sino sili simanyisio sie nju eya Isiraeli.
“Nio okonele lubeka lwowo lukhasi ne ese ndakhura khwiwe siuukuumo sie be nju eya Isiraeli khulwe bukali bwe chindaalo nicho olakonelakho, olabukula siuukuumo siabwe.
Sikila ese nakhulakile chindaalo chimia chitaru ne kamakhumi tisa, chilaba tekete ne bukali bwe kimiiko kie siuukuumo siabwe, buli ndaalo yimeelela kumwiiko mulala, olasuta siuukuumo sie be nju eya Isiraeli khu siise esio.
Ne nga ne omala chindaalo chino olakona asi lundi, mala olakonela lubeka luseecha, orio olabukula siuukuumo sie be nju eya Yuda khulwe chindaalo kamakhumi kane, nakhulakile ewe, buli ndaalo yimeelela kumwiiko mulala.
Ne ewe wiluungikhe liliibuulila lia Yerusalemu olwekeselele lulwala lwowo mala ong'oole ke lukoba.
Ne lola ese ndakhuboa kiminyololo nio okhanyala khuyuukha lubeka lwosi lwosi tawe, khukhwola nga ne omala chindaalo che liliibuulila liowo.
“Lundi bukula bufu bwe ngano, eshayiri, kamakaanda, chibalaayo, buulo ne bufu bunosie, obutubaasilie mu sipanga silala, mala obung'oonemo kimikaati. Mu ndaalo chimia chitaru ne kamakhumi tisa, che khukonela lubeka lukhasi lwowo, okhalichenge kimikaati kino.
Okhalichenge chikuramu chimia chibili ne kamakhumi kataru che siakhulia, lulala khu ndaalo.
Olanywa kameechi bikoombe bibili biong'ene khu ndaalo.
Lundi okhabukule siakhulia sie shayiri mala ositeekhele khu mulilo kwe biibi bie babaandu mala olie babaandu ne baloleleele.”
Ne Wele Omunyali Owa Bioosi aloma ali, “Kano keekesia nga babaandu ba Isiraeli bakhalie biakhulia mu kholo nimwo ndibayila.”
Nio ese naloma ndi, “Ee, Omwami WELE! Lola, ese khenyaalutiakho khukhwama mu buele bwase khukhwola luno tawe. Ese khaliaakho esaang'i yosi yosi efwiile eng'ene, namwe niyo esolo yiirire tawe, lundi sisiindu sinyaalu sikhengilakho mukhanwa mwase tawe.”
Nio Wele Omunyali Owa Bioosi amboolela ali, “Bona ndakhuelesia kamasisie ke chikhaafu mu bweyaangu bwe biibi bie babaandu niko olateekhela siakhulia siowo.”
Khutasa khwako aamboolela ali, “Mwana wo mundu lola, ese nja khwonaka linyoola lie siakhulia mu Yerusalemu, babaandu ba Yerusalemu balalia siakhulia sie sikelo, ne buuri bukali, mala balanywa kameechi kamapiimwa mukhuayaaya.
Ese khakhole ndio bataambe biakhulia ne kameechi mala baloleelelane, buli mundu no wasie mu khuayaaya mala bang'ayile mu bwoni bwabwe.”

Wele Omunyali Owa Bioosi aaloma ali, “Ne ewe ee Mwana wo mundu, bukula embalu enjoki, mala okirumikhire nga lubeko lwo mubeki, bisia khu murwe wibeke lichuune ne bunwanwa, lundi bukula eratili mala okabemo lichuune elio.
Yosia khaboo khalala khu bitaru akari we lukoba, bukula khaboo khe khabili khu bitaru okhatonyakemo ne mbalu nga ne obotookheleele lukoba. Ne khaboo khamaliilisi khu bitaru okhasalanisie mu mbeo, ne ese ndaloondiakho embalu.
Ne olabukulakho khu lino likeekhe mala oboe khu ngubo yowo.
Ne khu lino olabukulakho lilala mala olimwaate mu mulilo mala olioosie. Khukhwama abwenao kumulilo kulamao kwingile mu kholo eya Isiraeli yoosi.”
Omwami WELE aloma ali, “Oluno luli lukoba lwa Yerusalemu, ese nalura akari we chikholo ne bibala bialukara.
Lwabeele lureengu lukali khu lilakiilisia liase khukhila chikholo chichiindi, khubiiya lilaka liase khukhila bibala bibiindi bioosi bibialukara khulwe khuloba lilakiilisia liase ne khuloba khukeendela mu lilaka liase.
Khwako Omwami WELE aloma ali, Sikila enywe mwakholile sisiayuumba khukhila chikholo chichamukara, ne se mwakeendela mu malaka kase namwe mwaliinda lilakiilisia liase tawe. Ne kakhali mwakhola khuloondekhana ne lilakiilisia lie chikholo chichamukara enywe.
Khwako ese Omwami WELE ndoma ndi, Ese seesi nabeele omusiku wenywe mala khakhole likhalaka liase khwinywe ebweeni we chikholo chichiindi.
Sikila bibiindu bienywe bioosi nibio mukhola bili nibio ese nabiila, ndaana siuukuumo khu Yerusalemu nisio khakholakho tawe, lundi se ndikholakho ndio tawe.
Khwako basaasi barama mu Yerusalemu bakhalie babaana babwe ne babaana bakhalie basaasi babwe. Khamuukuume enywe balamu mala musalanisie chimbeka choosi.
“Khwako nga ese Wele omenyile mindali, Omwami WELE aloma ali, sikila mwanyaalutia Lukaangu lwase ne bubwoni bwa buli lukano, ne bibiindu bimayaanu nibio mwakhola ndamwiira ne se ndamukholelakho siisa tawe.
Sitonyi silala khu bitaru mwinywe muleerwa ne lufu, ne njala. Sitonyi sia khabili khu bitaru balakwa mwiie enje we lukoba, ne sitonyi simaliilisi silasalaanila ne ese ndabaloondiakho liie.
“Mulaulila busiro bwe lirima ne bukhalafu bwase khukhwola nga ndinyalikha, ne kano koosi ne kekholekha, mukhamanye muli ese, Wele Omunyali Owa Bioosi nalomaloome nanywe, sikila ndi ne lirima khu bumayaanu bwenywe.
Khutasa khwako, babaandu be chikholo chichiindi chichamukara, ne babira, bakhamuchekheelele enywe ne khubira sinaao.
“Nga ne khamuambile lirima, chikholo choosi chiili siimbi nanywe chikhesiindukhe. Bakhamubone mala bamuchekheelele.
Khakhiingilile linyoola lie biakhulia bienywe mala mube ne njala. Mukhaulile burafu bwe njala oli manya ne bamulasa ne buembo.
Khamureerere enjala ne chisolo khukhwira babaana benywe. Kharume lufu, sisiayuumba ne liie khumwiira enywe. Ese Wele Omunyali Owa Bioosi nalomile.”

Wele Omunyali Owa Bioosi amboolela ali,
“Mwana wo mundu, lola e bikulu bia Isiraeli obiboolele elomo yase eye libunia.
Boolela Baisiraeli bamenyile mu bikulu baulile elomo eyo Mwami WELE, lundi baulile niko ese Omwami WELE mboolela be mu bikulu ne chingulu, chimbangaachi ne kamatooma ndi, lola ese, khareere liie khwinywe mala nonake abuundu angaaki niio mwinamilanga bifwaani.
Chialutare chenywe ne abuundu niio mwoselianga biiunya bulayi bicha khwonakakwa. Babaandu boosi bakheerwe ebweeni we bifwaani bienywe.
Ese khasalanisie Baisiraeli bafu ebweeni we bifwaani, lundi khasalanisie bikuumba bienywe bibotookhelele chialutare chenywe.
Chingoba choosi cha Isiraeli chikhonakwe ne chialutare chenywe choosi ne bifwaani bilaarakakwa. Ne chialutare nicho boseliangakho biiunya bulayi chilatechulwa, ne buli siindu nisio bakhola silarusibwao.
Ne babaandu mwinywe baleerwa buli abuundu, ne baalarama balamanya bali ese ndi Wele Omunyali Owa Bioosi.
“Ne kakhaba kario ese khalekhe balala baone mala mbasalanisie mu kholo choosi,
niio mukhamenye mu mbaambe. Ebweeneyo bakhakhebulile ese mala bamanye bali nabaukuuma ne khubaambia chisoni, sikila bataamba lisuubila mala basaaya bifwaani mu bweyaangu bwase. Khwako, bakhebiiye babeene, sikila bumayaanu bwabwe ne bibiindu nibio bakhola.
Mu siise esio bakhamanye bali ese ndi Wele Omunyali Owa Bioosi, lundi bakhamanye bali engaani yase se yaba eye khuriikhirisia busa tawe.”
Nio Omwami WELE aamboolela ali, “Ra kamakhono khu murwe, sooma, lila mu bubeeleli, sikila bumayaanu bwabwe, bakhafwe khulwe liie, enjala ne bulwaale.
Be aleeyi bakhalwaale bafwe ne be aembi bakhafwiile mwiie. Abo bakharame bakhafwe enjala. Bakhanyoole busiro bwe bukhalafu bwase.
Ne mukhamanye muli ese ndi Wele Omunyali Owa Bioosi, nga baafu benywe ne bakhalambaale akari we bifwaani khu alutare chabwe. Kikhabe buli khu khakulu khaleeyi, khu bikulu, khu ndeleelwa, asi we kimirongooro nende asi we kimikhoonge niio baanilanga biianwa biiunya bulayi bisiimisia bifwaani biabwe.
Ese ndonakaka sibala siabwe, khasikhole sibe sichiimi khukhwama siafubo khukhwola mu lukoba lwa Ribula ebunaswa. Ne se ndalekhakho abuundu osi osi niio Baisiraeli bamenyile tawe. Nio buli mundu alamanya ali ese ndi Wele Omunyali Owa Bioosi.”

Wele Omunyali Owa Bioosi amboolela ali,
“Mwana wo mundu, boolela Baisiraeli oli, Omwami WELE aboolela Baisiraeli ali: Libuna lioolile khu Baisiraeli boosi!”
Isiraeli libuna liolile, ese ndakhuambila lirima lundi ndakhukhalakila khuloondekhana nende niko wakholile, mala ndakhuruunga khulwe bikholwa biowo biibi.
Ese se ndakhulekha namwe se ndakhukholela siisa tawe, ne ndakhuukuuma khulwe bikholwa biowo biibi, nibio okholile. Nono ewe olamanya oli ese ndi Wele Omunyali Owa Bioosi.
Kano niko Omwami WELE aloma, “Busiku bulakhwichakho buli siise.
Libuna liechile, libuna lioolile! Enywe mwabunile!
Libuna lioolile khwinywe mumenyile mu sibala, siise sili siimbi, siise sie kumunaanio, ne se sili sie khukhwekhoyela binamwima bie mu bikulu tawe, ne kakhali likoyaana.
“Mu siise sitiiti siri, mulabona lirima liase. Ndikho mukhalakila khuloondekhana nende niko mukholile, lundi ndamuruunga khuloondekhana ne bikholwa bienywe bioosi bimayaanu.
Se ndakhulekha namwe khukholele ewe siisa tawe. Khamuukuume khuloondekhana ne bikholwa bienywe bimayaanu nibio mukholile, nio mulamanya muli ese ndi Wele Omunyali Owa Bioosi lundi nise oolikho omuukuuma enywe.”
Lola, endaalo eye libuna elikho yiicha khu kholo eya Isiraeli. Sisiayuumba siabeele sikali. Liliebonia liabiririire.
Sisiayuumba sireera bumayaanu bukali. Se aliio yesi yesi oolarama namwe sisiindu sienywe siosi siosi sie bukhala tawe.
Siise sioolile nisio buli mundu alabuna. Khukula ne khukusia se bilabaao tawe sikila Wele alaukuuma buli mundu.
Bakusia se baliyindila banyoole bukhala khu nibio batibia tawe. Sikila lirima lia Wele lili khu buli mundu, se lilakobola enyuma tawe lundi sikila bubwoni, se aliio olaba omulamu tawe.
Ekhoombi yiipa khurekekha buli mundu ne kakhali mbao oocha mwiie tawe, sikila lirima liase lili khu buli mundu.
Liie lili buli abuundu, bulwaale ne njala bili mu chinju, oyo ooli mu lukoongo alafwila mwiie, ne oyo ooli mu lukoba alafwa bulwaale ne njala.
Kaaba bali babaandu balala bakhabeeo baakhaone, bakhelukhile mu ngulu nga kamauusi niko baoonile khukhwama mu matooma. Buli mulala khu bwoni bwewe.
Buli mukhono kwa mulala kulawamo kamaani ne kamasikamo kabwe kalanikina.
Balafwara kamakunia ne khuterema. Balabeka kimirwe kiabwe mala baambwe chisoni.
Balamwaata efwesa ne sahabu khu ngila che mu lukoba, sikila se bilaba ne bukhala khu nibo tawe. Efwesa yabwe ne esahabu se bilabaonia khu ndaalo eye lirima lia Wele Omunyali Owa Bioosi tawe. Se banyala bekura efwesa ne sahabu tawe, sikila biabayila mu bwoni.
Bebonia sikila bie kamamili biabwe mala babikhola biaaba bifwaani bisinyisia. Kano kakila Wele Omunyali Owa Bioosi akhola kimiaandu kiabwe kiataamba bukhala khu nibo.
Wele Omunyali Owa Bioosi aloma ali, “Ndalekha bakeni babanuule bibiindu biabwe bioosi ne banuuli bonakake kimiaandu kiabwe.
Se ndakhiingilila banuuli ne bafwolobia ne khukhwonakaka libiikhilo lie Lukaangu lwase tawe.
“Buli siindu siakoyaanile, sibala siechuule babeeri ne chingoba chechuule sisiayuumba.
Ndareera ekholo emayaanu lukali mu kholo choosi ebukule chinju chabwe. Ndakamia sileka sie babaandu babwe be kamaani ne abuundu wabwe atakatifu alafwolobisibwa.
Lieendekhelela ne liicha, balayiima kumuleembe ne kakhali se kulabao tawe.
Busiku bulaloondekhana busa, balaulila kamabi kaloondakhane, balayiima kamalola khukhwama khu bang'oosi. Ne kakhali lilaka mu basaayi ne likaambila mu bemeelesi bilawao.
Omwami alasooma, omwimeelesi alafwa kumwoyo ne babaandu be sibala balaba ne buuri bukali. Khuloondekhana ne limenya liabwe ne likhalaka liabwe ese ndabakhalakila nio bamanye bali ese ndi Wele Omunyali Owa Bioosi.”

Khu ndaalo eya kharaano eye kumwesi kwa sita kwe kumwiiko kwa sita kwe mbaambe yefwe, naba nekhaale ne babemeelesi be mbaambe khukhwama Yuda munju mwase. Siise esio, kamaani ko Mwami WELE kanjichamo.
Nio naaba ne kamalola, nabona sifwaanani sio mundu nga kumulilo. Khukhwamila mu sibuno khukhwiikha, kumubili kwasio kwafwaana kumulilo, ne khukhwamila mu sibuno khuniina emurwe, siang'enang'ena nga kumukasa kumumiliiu.
Nio siakololosia sisiindu sisiafwaana nga kumukhono mala siandiila lichuune. Mu malola kano, Roho owa Wele aasuta angaaki aambila e Yerusalemu. Aambila mukari niio bengilila mu silibwa sie bunaswa sie Lukaangu, niio sifwaani siisinyisia Wele siaba.
Wele aamboolela ali, “Mwana wo mundu, lola ebunaswa.” Nalolayo mala nabona ambi nende alutare e silibwa sifwaani siisinyisia Wele.
Wele aamboolela ali, “Mwana wo Mundu, waboone niko balikho bakhola? Lola bibiindu bimayaanu nibio Baisiraeli balikho bakhola, bachiililila khu khuseenda ese aleeyi khukhwama abuundu wase atakatifu. Olabona bie chisoni lukali khukhila kano.”
Aambila mu silibwa sie luuya lwe nje mala aanjekesia liloo mwisiisi.
Aamboolela ali, “Mwana wo mundu, techula lisiisi ano.” Ne nga natechula lisiisi elio, kumuliango kwabao.
Ne amboolela ali, “Yingila mukari obone bumayaanu, ne kamabi niko balikho bakholamo.”
Nio nengilamo mala nabona, chipiicha che chindemu khwisiisi ne chisaang'i chichiindi chinyaalu, ne bifwaani nibio Baisiraeli basaayanga.
Babemeelesi kamakhumi saba Baisiraeli mulala khwabo Yasania okhwa Shafani. Buli mulala aaba ne lucho lwe khukhwoseliakho bupani, mala liliisi liabwo liebuuyanga ne liniina mu ngaaki.
Wele aandeeba ali, “Mwana wo Mundu, ewe waboone niko babemeelesi be Baisiraeli balikho bakhola mu bwikisi?” Buli mundu mu lusiro lwewe lulweechula bifwaani. Mu nganakani chabwe bebaasia bali, “Wele Omunyali Owa Bioosi se akhubona efwe tawe. Anjuukhe sibala.”
Nio Wele Omunyali Owa Bioosi aamboolela lundi ali, “Olabona biisinyisia lukali khukhila nibio balikho bakhola bino.”
Nio aambila e silibwa sie bunaswa sie Lukaangu mala aanjekesia bakhasi balikho balila sikila lifwa lia wele wabwe Tamusi.
Lundi aamboolela ali, “Ee, mwana wo mundu, waboone kano? Lundi olabona bie lisinye bikali khukhila bino.”
Nio aambila khu luya lwe mukari lwe Lukaangu. Asilibwa sie Lukaangu, akari wa alutare ne ngila, babao babaandu kamakhumi kabili na baraano. Bapile kimikoongo Lukaangu baloleleele ebukwe balikho basaaya enyanga esoa.
Wele Omunyali Owa Bioosi aamboolela ali, “Mwana wo mundu, waboone kano? Babaandu ba Yuda bano se banyaliikhe ne bumayaanu nibwo balakholanga buno ne khutasa sisiayuumba mu sibala sioosi tawe. Khukhwola beeche bakakholele mu Lukaangu luno lulwene khu khuumbaambia ese lirima. Lola nga bandekelesia mu ngila embi khukhila choosi.
Khwako balaulila busiro bwe lirima liase. Se ndabalekha namwe mbakholelekho siisa siosi siosi tawe. Bakhasaaya lukali bariena, se khabarekeeresiekho tawe.”

Nio naulila Wele ne aloma ne kumumilo kwe angaaki ali, “Enywe mucha khuukuuma lukoba luno, khe mweseende siimbi, yiicha ne bulwaani bwenywe.”
Babaandu sita becha khukhwama e silibwa sie nje sie ebunaswa we Lukaangu, buli mundu ne bulwaani bwewe. Khu baandu sita abo, aabaamo omundu owaba ne afwarire engubo eya katani, aasutile sisiindu nisio anyala aandikila. Boosi becha bema a alutare eye kumukasa.
Nio nabona buwaanga bukali bubwekesia khubao khwa Wele owa Isiraeli, bwaniina khukhwama khu kerubi niio bwabechanga, mala bwacha mu silibwa sie Lukaangu. Nio Wele Omunyali Owa Bioosi alaanga omundu owafwara engubo eya katani, lundi owaba ne sisiindu sie khuandikila
aaloma ali, “Cha mu lukoba lwa Yerusalemu mwoosi mala ore simanyisio khu bweeni bwa buli mundu ooli mu buchuuni ne sibeela sikila bie lisinye bioosi biili mu lukoba.”
Ese naulila Wele ne aboolela babaandi ali, “Cha mu lukoba mala mwiire babaandu. Mukhakholelakho omundu yesi yesi siisa tawe.
Yiira basaakhulu, basoleeli, bakhaana, bakhasi ne babaana. Ne kakhali mukheera omundu ooli ne simanyisio khu bweeni tawe. Rakikhira abuundu atakatifu wase ano.” Khwako baarakikhira khu bemeelesi ba baaba ne bemile ebweeni we nju eya Wele.
Nio Wele aababoolela ali, “Nyaalutia enju eyo. Yandakasia bafu khu luuya. Rakikha!” Khwako barakikha khukhwira babaandu mu lukoba.
Ne nga baba ne balikho beera bario, ese narama seng'ene. Nakwa mafumala mala nalila ndi, “Ee, Omwami WELE! Oleera Baisiraeli boosi babarama mu Yerusalemu sikila lirima liowo?”
Nio Wele aangobosia ali, “Babaandu ba Isiraeli ne Yuda bakholile bubwoni bukali. Berire babaandu mu sibala sioosi mala bechuusie sifuki mu Yerusalemu. Ne eyi baloma bali ese Wele Omunyali Owa Bioosi nanjuukhe sibala, lundi bali ese se mbabona tawe.
Ne kakhali se khabakholele siisa tawe, khabakhole nga ne nakholeele babaandi.”
Nio omundu owaba ne afwarire engubo eya katani aakobola aaboolela Wele Omunyali Owa Bioosi ali, “Nakholile nga ne undakile.”

Wele aaboolela omundu owaba ne afwarire engubo eya katani ali, “Cha akari we chingara chibotookhelela chiili aasi we bibuumbe bilamu, obukule kamanda kamakali kakesing'eeng'ile khukhwama akari wabio mala okasalanisie mu lukoba.”
Ese namuloleleela ne alikho acha.
Omundu oyo nga engilamo, chikerubi chaba chemile siafubo we Lukaangu, lifuumbi liafuunikha luuya lwe mukari.
Nio luyali lwa Wele Omunyali Owa Bioosi lwama mu bibuumbe bilamu lwamalatana lwola esilibwa sie Lukaangu, mala luuya lwechula luyali lwa Wele Omunyali Owa Bioosi.
Ne luyoka lwe chindaa che bibuumbe bilamu ebio lwauliilikhana aakhaba enje we luuya nga kumumilo kwa Wele Owe Bunyali Bwoosi ne alikho alomaloma.
Ne nga Wele Omunyali Owa Bioosi ne alaka omundu owaba nafwarire engubo eya katani ali, “Bukula kumulilo khukhwama akari we chingara chilikho ne chibotookheleela khukhwama mu bibuumbe bilamu.” Engila acha ema a ngara.
Ne sibuumbe silamu silala siayila kumukhono kwasio khukhwama akari we bibuumbe bilamu khukhwola khu mulilo kukwaba akari we bibuumbe bilamu akubukulakho kumulilo mala akura mu makhono ko mundu owaba nafwarire engubo eya katani, abukula kumulilo mala arura nakwo enje.
Bibuumbe bilamu biabonekha nga bili ne kumukhono kwo mundu asi we chindaa chabio.
Ne nalola mala nabona, chabao chingara chine a bibuumbe bilamu buli engara ndala a sibuumbe sie bulamu silala, ne chingara echo chang'enang'ena nga kamabaale ke bukusi.
Ne bioosi bine biafwaanana, bulayi bwene busa oli fwaana engara eyaambaasibwa mu ngara ekiindi.
Ne nga bibuumbe bilamu bianyala khucha chimbeka chosi chosi ne bikhayuukhakho tawe. Niio silala silala siachiichanga bioosi bialoondangakho ne bikhayukhakho tawe.
Mala nabona ndi, chingara ne kimibili kiabwe, akhaba khu mikoongo, khu makhono, khu ndaa biaba biechula chimoni.
Naulila kumumilo ne kuloma kuli, “Chino chili chingara chibotookhelela.”
Ne buli sibuumbe silala siaba ne bubweeni bune, mu moni mwe khunyoa mwaba mufwaana nga euunwa. Ne mwa khabili mwaba mufwaana nga mwo mundu. Ne mwa khataru mwaba mufwaana nga mwe talang'i. Ne mwe khane mwaba mufwaana nga mwe furuusi.
Ne bibuumbe bilamu bino biaba busa ne bibieene nibio nabona a Luuchi lwa Kebari. Nga biapurukha
mala biacha, chingara chacha nabio. Ne nga biabambula chindaa khupurukha chingara chacha nabio.
Nga bibuumbe ne bima, chingara chosi chiima. Nga biapurukha chingara chosi chapurukha sikila kamaani ke bibuumbe kaba mu ngara.
Nio luyali lwa Wele Omunyali Owa Bioosi lwarura esilibwa sie Lukaangu lwacha lwema angaaki we bibuumbe bilamu.
Nga naba ne ndoleleele bibuumbe biapurukha, ne chingara chosi chacha nabio. Biema a silibwa sie bukwe we Lukaangu ne luyali lwa Wele Omunyali Owa Bioosi lwabao.
Nabikhebulila nga bibuumbe nibio nabona ebweeni owa Wele owa Isiraeli a Luuchi lwa Kebari.
Buli silala siaba ne bubweeni bune ne buli silala siaba ne chindaa chine, ne asi we chindaa kiabamo kikiafwaana nga kamakhono ko mundu.
Ne bubweeni bwabwe bwafwaana busa nga nibwo nabona a Luuchi lwa Kebari. Biarekukha buli silala siachichanga busa ebweeni.

Roho owa Wele aniinia angaaki mala andeera khu silibwa sie Lukaangu lwa Wele Omunyali Owa Bioosi sisialoleelela ebukwe. Ne lola, nabona babaandu kamakhumi kabili na baraano amuliango kwe silibwa, ne mu nibo nabona abamo Yaasania okhwa Asuri, Pelatia okhwa Benaya, babemeelesi be babaandu.
Nio Wele amboolela ali, “Ewe mwana wo mundu, bano bali babaandu babekhochoochanga bumayaanu ne khukaambila kamakhiikha mu lukoba luno.
Baboola bali, ‘Khuli ambi khwombakha chinju lundi. Lukoba luli nga endekhelo, ne nafwe khulimo nga chinyama. Ne kakhali yakhukhiingilekho kumulilo.’
Nono mwana wo mundu, bekaane.”
Ne Roho owa Wele Omunyali Owa Bioosi amba kamaani mala amboolela ali, “Boola oli, ‘Wele Omunyali Owa Bioosi aloma ali: Enywe Baisiraeli, manyile kaali mu mebaasio kenywe.
Mwerire babaandu bakali mu lukoba luno mala chingila chechuule bafu.’ ”
Khwako Omwami WELE aloma ali, “Ng'ali lukoba luno luli endekhelo, ne kakhali nibo mwirire nibo chinyama ne se mukhabe ano tawe khamurusie mu lukoba.
Omwami WELE aloma ali, Enywe mwaria lifwa? Khareere babaandu bamwire.
Khamurusie enywe mu lukoba mala mure mu makhono ke basiku, namukhalakiile lifwa.
Ne enywe mulafwila mwiie mu sibala sienywe. Buli mundu akhamanye ali ndi Wele Omunyali Owa Bioosi.
Lukoba luno se lukhamukhiinge nga endekhelo ne khiinga enyama tawe, ndamuukuumila osi osi niio mulaba, mu sibala sia Isiraeli.
Ne enywe mulamanya muli ese ndi Wele Omunyali Owa Bioosi, ne nga mwaloondanga kamalaka ke chikholo nicho mwaloondekhana, mwafunanga ne khulekelesia kamalaka kase.”
Nga ese naba ndomaloma, Pelatia okhwa Benaya akwa afwa. Ne ese nakwa mafumala, mala naloma ndi, “Kakhaba kario tawe Omwami WELE we bunyali! Olikhocha khwira buli mundu mu Isiraeli?”
Wele Omunyali Owa Bioosi amboolela ali,
“Mwana wo mundu, bawandaayo akhaba balebe bowo, baambe basio, be nju eya Isiraeli yoosi, boosi bamenyile mu Yerusalemu baboola bali, ‘Babaandu baali mu mbaambe bali aleeyi lukali ne Yerusalemu khusaaya Wele Omunyali Owa Bioosi. Akhuelesie efwe sibala sino khuba kumukabwa kwefwe.’ ”
Khwako boola oli, “Omwami WELE aloma ali, ‘Nakhaba ne nabarusia nabayila mu kholo che aleeyi ne nakhaba ne nabasalanisia mu bibala bibiindi, ne kakhaba kario khulwe siise mu bibala nimwo bacha ndaba ne nabo.’
Khwako boola oli, Omwami WELE aloma ali, ‘Khamubuusie murusie mu baandu, mubuusie khukhwama mu bibala nimwo mwasalanisibwa, mala ndamuelesia sibala sia Isiraeli.’
Ne nga balikobola, ndarusiao bibiindu binyaalu ne bifwaani bisinyisia.
Ne khabaelesie kumwoyo mulala mala mbareemo bulamu buya. Khabarusiemo kumwoyo kwe sileka kuuli nga libaale mala mbaelesie kumwoyo kumuolu,
nio bamenye mu khuria kamalaka kase mala bakaliinde, ne balaba babaandu base mala ese ndaba Wele wabwe.
Ne Omwami WELE aloma ali, ‘Ne khwabo nibo kimiooyo kiabwe kiloondanga khu biindu biabwe binyaalu ne bisinyisia, khabaukuume khulwe bikholwa biabwe.’ ”
Ne luyali lwa Wele Omunyali Owa Bioosi lwalekha Lukoba lwacha khu sikulu ebukwe we Lukoba.
Mwilola elio, Roho owa Wele ambukula andeera angobosia Babiloni mu malola, khu baali mu mbaambe. Nono kamalola niko naba nemboone kafulafulana.
Mala naboolela be mu mbaambe bibiindu bioosi nibio Wele Omunyali Owa Bioosi aaba ne anjekesia.

Wele Omunyali Owa Bioosi amboolela ali,
“Mwana wo mundu, ewe omenyile mu kholo eye sileka, bali ne chimoni ne se babona tawe, bali ne kamaru, ne se baulila tawe. Sikila bali be sileka.
Khwako mwana wo mundu boa biindu nga oyo ocha mu mbaambe, mala rakikha lukeendo ne bukhelabula tawe. Lekha buli mundu akhubone norekukha wakana be sileka abo bosi bakhubona.
Suta bibiindu biowo kumuusi nga ocha mu mbaambe, nio bakhubone norekukha ekolooba nga omundu ocha mu mbaambe.
Ne basiloleelela, futula enuma mwisiisi lie nju yowo mala obisiliemo bibiindu biowo.
Lekha bakhuloleelele ne ora bibiindu biowo khwibeka mala orekukhe mu siilima ne wefuumile mu moni. Orio se olabona niio ocha tawe. Niko olakhola kalaba simanyisio khu Isiraeli.”
Ne ese Esekieli nakhola nga nalakwa ne Wele Omunyali Owa Bioosi, narusia enje bibiindu biase kumuusi, bulayi bwene nga omundu omwene ne alikho acha mu mbaambe. Oli ekolooba nafutula enuma khwisiisi ne kamakhono kaase. Nasuta bibiindu biase khwibeka, narura enje mu siilima ne bamboone.
Oli kumutikhinyi, Wele Omunyali Owa Bioosi amboolela ali,
“Mwana wo mundu babaandu be nju eya Isiraeli, be nju eye sileka, balakhureebanga bali, ‘Olakholanga siina?’
Baboolele oli: Omwami WELE aboola ali, ‘Burume buno buli khu be nju eye bubwami babamiia Yerusalemu ne be nju eya Isiraeli boosi balimo.’
Boola oli, ‘Ese, Esekieli ndi simanyisio khwinywe nga ne kholile ndio, mulikholwa murio. Mukhaambwe muuyisibwe, muyilwe mu mbaambe.
Ne omwami olikho obamiia alasuta bibiindu biewe khwibeka mu siilima mala akoriookhe. Alafutula enuma ebire mwisiisi mala alabiriramo elukhe. Alebiimba mu moni ne salabona niio alikho acha tawe.
Ndareka lurimba lwase mala muambilemo. Ne ndamuyila mu lukoba lwa Babiloni niio alifwila ne akhalubona tawe.
Ne khasalanisie boosi bali naye, bayeetibewe ne basikari bewe mu mbeka choosi, mala khabaloondiekho babaandu babayima babeere.
“ ‘Ne balamanya bali ese ndi Wele Omunyali Owa Bioosi nga ne ndabasalanisia mu kholo ne bibala bikeni.
Ne khalekhe batiiti khu nibo belukhe khukhwama mu liie, enjala ne bulwaale, ne boole khu khwiyama sifwabi siabwe sie lisaaya sioosi akari we chikholo nicho bachamo, nio bamanye bali ese ndi Wele Omunyali Owa Bioosi.’ ”
Wele Omunyali Owa Bioosi amboolela ali,
“Mwana wo mundu, lia nonywa mu khwiendekhelela.
Boolela ekholo yoosi oli, lino lili likhuwa lio Mwami WELE Omunyali owa Bioosi khu baandu ba Yerusalemu basiili mu sibala siabwe. Baliendekhelela ne balia ne khunywa, sikila sibala siabwe sikharame busa sikila babaandu babwe boosi bali ne sileka.
Ne chingoba chimboofu nicho babaandu bakali bamenyamo chilionakwa, ne sibala siliba sichiimi, mala mulamanya muli ese ndi Wele Omunyali Owa bioosi.”
Wele Omunyali owa Bioosi amboolela ali,
“Mwana wo mundu, lusimo siina nilwo Baisiraeli balomanga luno bali, ‘Biise bibira, mala buli kamalola se kali ka ng'ali tawe?’ ”
Khwako baboolele oli, “Omwami WELE Omunyali owa bioosi aloma ali: Ndakamia lusimo luno, mala se balalurumikhirakho lundi nga lusimo mu Isiraeli tawe. Ne ewe Esekieli baboolele oli, ‘Chindaalo cholile, ne buli kamalola kaleecha khuuba ka ng'ali.’ ”
Wele Omunyali Owa Bioosi aloma ali, “Kamalola ke bubeeyi ne bufumu bwe bubeeyi se bilaba mu kholo eya Isiraeli tawe.
Ne ese Omwami WELE khababoolele ne niko mbaboolela kakekholeekhe. Ne khukhiinda se khulabao lundi tawe. Be sileka enywe, nja khukhola niko nalakiilisia, ese nalomile.”
Lundi Wele Omunyali Owa Bioosi amboolela ali,
“Mwana wo mundu lola abo be nju eya Isiraeli bebaasia bali, kamalola niko Esekieli aboone kali khulwe chindaalo chingali chichiicha, ne bung'oosi buliicha khale khukhwama luno:
Khwako baboolele oli, ese Wele Omunyali Owa Bioosi ndoma ndi, ‘Ne khukhiinda se khulabao lundi tawe. Ne elomo niyo ndoma elekholekha. Ese Omwami WELE nalomile.’ ”

Wele Omunyali Owa Bioosi amboolela ali,
“Mwana wo mundu, kaania bang'oosi ba Isiraeli, bang'oola ke bubeeyi baboolele oli, ‘Rekeeresia elomo eya Wele Omunyali Owa Bioosi!’ ”
Omwami WELE aloma ali, “Bang'oosi basilu bano babunile, bang'oola ne khubona kamalola kabwe ke bubeeyi!
Ee, Isiraeli, bang'oosi bowo babeele nga chingipwe mu maumbu ke chingoba chichatechulwa.
Enywe se mwachiile khuliinda abuundu niio lisiisi liatechukha tawe, namwe se mwombakha lisiisi nga lumako khulwe be nju eya Isiraeli nilwo enyala yekisamo mu ndaalo eye liie eya Wele Omunyali Owa Bioosi tawe.
Balomaloma bubeeyi mala bang'oola bubeeyi baboola bali, ‘Wele Omunyali Owa Bioosi aloma ali,’ ne Wele Omunyali Owa Bioosi se abarumirekho tawe, mala benya Wele Omunyali Owa Bioosi akhole niko baloma kabe ng'ali.
Ese mbaboolela ndi, kamalola ne bung'oosi bwenywe obwo buli bubeeyi. Muboola muli kali kamakhuwa kase, ne ese se nalomalomekho nanywe tawe!”
Khwako Omwami WELE ababoolela ali, “Kamakhuwa ne kamalola kenywe kali ke bubeeyi. Ese neaanyile khwinywe.
Ndaukuuma bang'oosi be kamalola ne bung'oosi bwe bubeeyi. Se balaba mu siikhasio sie babaandu base tawe. Lundi se balaandikwa mu sitabu sie kamasina ke nju eya Isiraeli, namwe bengile mu sibala sia Isiraeli tawe. Nio mumanye muli ese ndi Omwami WELE Omunyali owa bioosi.
Ewe Esekieli boolela bang'oosi balikho baakha luloongo oli lisiisi likhatechukhe. Efula engali ekhakwe, kamaarara kakhakwe ne khungu eye mbembeesi ekhaliuuche.
Ne nga lisiisi ne likhakwe babaandu bakhamureebe bali, ‘Luloongo nilwo mwaakha lwayeetakho siina?’ ”
Khwako, Omwami WELE aloma ali, “Mu lirima liase ndakhola embembeesi euuche, ne mu lirima ndakhola efula engali ekwe, ne kamaarara kakwa mu bukhalafu bwase khu khwonaka lisiisi.
Ne ndatechula lisiisi nilio mwaakhile luloongo, ne khulikwisia asi, mala kumusiingi kwalio kurame busa khwasie. Ne nga likwa enywe mukhafwilemo, mala mulamanya muli ese ndi Wele Omunyali Owa Bioosi.
“Khwako ndakhalalila lisiisi alala ne naabo ba baliiakha erangi ewaanga, mala ndamuboolela enywe ndi: lisiisi se liliio lundi tawe, namwe abo ba babaliiakha luloongo se baliio tawe.
Bang'oosi abo babasuubisia Yerusalemu bali buli siindu siaba bulayi khane buli siindu se siaba bulayi tawe!” Omwami WELE alomile.
Wele Omunyali Owa Bioosi aloma ali, “Mwana wo mundu, lola bang'oosi be siikhasi babeeyi baali mu kholo yowo. Bakaanie
mala obaboolele oli: Omwami WELE aloma ali:
“Bakhasi enywe mwabuna! Munabila buli mundu eriisi eboe khu mukhono ne khura khu maleso buli mundu ne efwara khu murwe kwewe nio babe ne bunyali khu bulamu bwe babaandu babaandi. Mwenya mube ne bunyali khu bulamu ne lifwa khu baandu base mala muburumikhire khulwe bukhala bwenywe mwabene.
Mundekelesia ebweeni we babaandu base nio munyoole efuusi ndala eye shayiri ne khulwe simesu sie kumukaati. Mwira babaandu bakholaana khukhwirwa tawe. Mulekha babolaana khukhwirwa. Khwako mubea babaandu base mala bamusuubila.”
Nono kano niko Omwami WELE aboola, “Ngaania chiriisi nicho murumikhiranga khuuba ne bunyali khu bulamu ne lifwa khu baandu base, ndabinabulula khu makhono kenywe mala ndekhe babaandu base babe balekhuule.
Akhaba chingubo chenywe nicho mwanabilakho chirisi ndachifuulaka mala ndeesie babaandu base barure mu bunyali bwenywe, mala enywe mulamanya muli ese ndi Wele Omunyali Owa Bioosi.
“Khulwe bubeeyi bwenywe se mutinyilisia babaandu balayi nibo khenya mbumisie tawe. Mukhiingilila babaandu bamayaanu bakhekanila baonia bulamu bwabwe tawe.
Khwako kamalola kenywe ne bung'oosi bwe bubeeyi biakaame ao. Ndikho ndeesia babaandu base barure mu bunyali bwenywe. Nio mumanye muli ese ndi Wele Omunyali Owa Bioosi.”

Babemeelesi Baisiraeli balala banjichakho khukhundeeba lilienya lia Wele Omunyali Owa Bioosi.
Nio Wele Omunyali Owa Bioosi amboolela ali,
“Mwana wo mundu babaandu baana kimiooyo kiabwe khu bifwaani ne bafukiilila bifwaani biabwe khubayila mu bumayaanu mala bebaasia bali ese ndabakosia?”
Khwako lomaloma ne nabo obaboolele kano: Omwami WELE aloma ali, “Omundu yesi yesi owe nju eya Isiraeli osuubila bifwaani mu mwoyo kwewe ne afukiilila bifwaani khumuyila mu bumayaanu mala eecha khukhwenya likaambila khu mung'oosi Ese Omwami Wele samwene khamukobosie, likobosio khuloondekhana ne bifwaani biewe.
Bifwaani ebio bioosi biandusisekho kimiooyo kie ba Isiraeli, ne kakhali khulwe likobosia liase balaba basuubilifu khwise.”
Khwako boolela be nju eya Isiraeli kano: Omwami WELE Omunyali Owa Bioosi aloma ali, “Ngobolele mulekhe bifwaani bienywe biisinya.
Sikila yesi yesi khu kholo eya Isiraeli, namwe omukwa yesi yesi omenyile mu Isiraeli ounjaukhakho mala asuubila bifwaani mu mwoyo kwewe ne khubisaaya, mala echa khureeba omung'oosi kakewe, Ese Wele Omunyali Owa Bioosi samwene ndamukobosia.
Ndakhalalila omundu oyo, mukhole abe simanyisio sie khuukia ne khumurusia akari we babaandu base, ne enywe mulamanya muli Ese ndi Wele Omunyali Owa Bioosi.
“Ne kaaba bali omung'oosi aabeiilwe mala yesi abea, aba Ese Wele Omunyali Owa Bioosi natibiisie omung'oosi oyo mala ndamukhalalila niye ne khumwiira murusie akari we babaandu base Baisiraeli.
Bombi omung'oosi ne noyo oreebaanga omung'oosi balanyoola siuukuumo sifwaanana.
Ndakhola kano nio ba Isiraeli bakhandekha ne khukhwefwolobia babeene khulwe bubwoni bwabwe tawe, balaba babaandu baase ne Ese Wele wabwe. Ese Omwami WELE Omunyali Owa Bioosi nalomile.”
Nio Wele Omunyali Owa Bioosi amboolela ali,
“Mwana wo mundu, babaandu be mu sibala ne bakholela Ese bumayaanu khulwe khumenya ne bakhali ne lisuubila tawe, Ese ndapia siibi ne khurusiao linyoola lie siakhulia siabwe ne khureera enjala mala niire babaandu ne chisaang'i.
Ne akhaba babaandu bataru abo Noa, Danieli ne Ayubu ne bamenyilemo, bulayi bwabwe bubaonia babeene bong'ene.” Ese Omwami WELE nalomile.
Ese naaba ne nduma chisolo chabira mu sibala cheera babaandu mala siaaba sichiimi nisio omundu akhabiramo tawe sikila chisolo.
Omwami WELE aloma ali, “Akhaba babaandu bataru bano ne balimo, nga ese ne menyile mindali se banyala baonia babaana babwe basoleeli namwe bakhaana tawe. Ne kakhali bulamu bwabwe babeene.
Namwe naruma liie khu sibala esio, mala neera babaandu ne chisaang'i sitube.
Omwami WELE aloma ali: Akhaba babaandu bataru bano ne balimo, nga Ese ne menyile mindali, se banyala baonia babaana babwe basoleeli namwe bakhaana tawe. Ne kakhali bulamu bwabwe babeene.
Namwe Ese naaba ne nduma lufu mu sibala esio, mala mwirima liase neera babaandu ne chisaang'i sitube,
Omwami WELE aloma ali: Akhaba Noa, Danieli ne Ayubu ne bamenyilemo, nga Ese ne menyile mindali, se banyala baonia omwana omusoleeli namwe omukhaana tawe. Khulwe buluungi bwabwe, bakhaonie bulamu bwabwe babeene bwon'gene.
Ne kakhali Ese Omwami WELE ndoma ndi, ‘Kalaba kariena nga ne ndaruma khu Yerusalemu bikholwa biase birafu bine bie likhalaka. Liie, enjala, chisolo ne lufu khukhwira babaandu ne chisaang'i!
Ne kakhaba kario, balala bakhasikalemo, basoleeli ne bakhaana baakhareerwe; bakheche khwiwe. Ne obona chingila ne bikholwa biabwe, okhanyoole kamaani sikila butinyu nibwo ese ndeerire khu lukoba lwa Yerusalemu, sikila koosi niko ese kholile khu Yerusalemu.
Okhabone chingila ne bikholwa biabwe mala onyoole kamaani; mala omanye oli koosi niko nakhola kali ne sifuno. Ese Omwami WELE nalomile.’ ”

Wele Omunyali Owa Bioosi amboolela ali,
“Mwana wo mundu, kumusabibu kunyala kwalekhaana ne kumurongooro kwosi kwosi? Chisakia che kumusabibu chinyala chalekhaana chiriena ne kumurongooro kuuli mu musiru?
Silikhoo sibechwanga khukhwama khu lusakia lwe kumusabibu ku? Babaandu banyala barema lusaala khu musabibu baanikhakho siindu ku?
Lola, kumusabibu kuli busa kwe khubwanila kumulilo. Ne nga kumulilo ne kwosia chimbeka chombi mala kuya akari kukwa nono kulikho ne buyeeti bwosi bwosi ku?
Lola, nga ne kwaba ne kukhaya tawe, se khwarumikhirwa khu siosi siosi tawe, ne nga kuyile luno kwakwa, se kulikho ne bukhala bwosi bwosi khukhila nga beele ne kukhaya tawe?”
Omwami WELE aloma ali, “Bulayi bwene busa nga lusakia lwe kumusabibu ne lubukulwa mu musiru, nilwo ese ndusiisie lwosibwa ne kumulilo, mungila eyo ese khaane babaandu bamenyile mu Yerusalemu ndio.
Ne ndabakhalalila mala mbae kumunaanio. Bakhaba ne bakhaka belukhe kumulilo, kulaboosia mala mulamanya muli Ese ndi Wele Omunyali Owa Bioosi nga ne ndamunyaasia enywe.
Lundi ese ndakhola sibala sikele sichiimi sikila se bamenyanga mu lisuubila tawe.” Kano niko Omwami WELE aloma.

Lundi Wele Omunyali Owa Bioosi amboolela ali,
“Mwana wo mundu, boolela Yerusalemu bibiindu bie lisinye nibio lukholile,
luboolele oli: Omwami WELE aloma ali,
“Wasaalwa mu sibala sia Kanaani, raraao aba Omuamori ne maao aba Omuhiti.
Nga wasaalwa se aliio owakhala lulela lwowo tawe. Se wasiingwa ne kameechi ka chumbe, namwe se bakhura mu ngubo tawe.
Se abao omundu owakhukholela ewe siisa, namwe se aliio owakhusiima ewe tawe, ne kakhali wamwaatwa mu ndaa sikila wabiilwa khukhwama khu ndaalo niyo wasaalilwakho.
“Nga nabira nakhubona ne wikalangasia mu mafuki kowo, se nakhulekha wafwa tawe.
Nakhukhola wachoa bulayi nga kumurongooro. Mala waba omukhaana omukhulu. Kamaturu kecha, ne lichuune liakhumba, ne kakhali waba sichula busa.”
Omwami WELE aloma ali, “Nga nabira lundi nakhubona, waba waangaale wolile khuselelwa mala osiili sichula. Nabukula engubo yase nakhubiimba sichula siowo. Ee nakhuselela mala nakhola ne nawe endakaano eye khuyilana nio ewe waba omukhasi wase.
“Nio nabukula kameechi mala nakhusiinga kamafuki mala nakhuakha kamafura.
Nakhufwara engubo niyo banabakho kamaua, biraaro, engubo eya katani, nakhufuunikha ne sitaambala silayi.
Nakhufwara kamamili khu makhono ne mwikosi.
Nakhufwara embete khu lioolu ne bipalakasa khu maru, ne kuutwa eye lukoondo lulayi.
Ewe wafwarwa bibiindu bie sahabu ne efwesa, engubo eya katani ne niyo banabakho kamaua. Siakhulia siowo siaba sie bufu bunosie ne bubuukhi ne kamafura. Ewe wakhomela bulayi, waba ne lukoondo mala waba omwami owe siikhasi.
Ne efuma eye lukoondo lwowo lulayi yasalanila mu kholo choosi, sikila naba ese owakhukhola wafwaana orio. Kano niko Omwami WELE aboola.
“Ne kakhali ewe wasuubila mu lukoondo ne fuma yowo mala wakhola bueeyi ne khukhwesasia khu buli mundu obira.
Wabukula chingubo chowo chindala waboa wang'oona abuundu wowo we khusaayilao, mala wakholelao bueeyi, bukhalikhoo, namwe bukhalibakhoo tawe.
Lundi wabukula bie khukhwisaa biowo bie sahabu ne fwesa yase, nibio nakhuelesia mala weng'oonelamo bifwaani bie babaandu mala waeyana nabio bibieene.
Ne ewe wabukula chingubo chowo che kamaua wabiimba bifwaani bienebio mala wabiakha kamafura ke kumuseituni ne biiunya kumuya kumulayi.”
Omwami WELE aloma ali, “Akhaba siakhulia nisio nakhuelesia nakhuliisia bufu bunosie, ne kamafura, ne bubuukhi mala ewe wabiaana khu bifwaani chana khulwe khubisiimisia.
“Ne wabukula babaana bowo basoleeli ne bakhaana nibo wasaalila ese, wabeera wabaana nga embosio khu bifwaani. Wibaasia oli bueeyi bwowo bwaba siindu sitiiti?
Ne wibaasia oli khuaana babaana base nga embosio khu bifwaani siindu sitiiti nisio?
Ne mu bumayaanu bwowo bwoosi ne mu bueeyi, se wakhebulila chindaalo che mu buele bwowo, nga ne waba sichula busa ne wikalangasia mu mafuki kowo tawe.”
Omwami WELE aloma ali, “Ewe wabunile! Wabunile! Wakhola bumayaanu obwo bwoosi mala
buli khundulo khwe kumuyila wombakha chinju che khusaayilamo bifwaani ne khukholelamo bueeyi.
Wonaka lukoondo lwowo mukhwefuliaba mu matosi. Welekhuula khu buli mundu owakhureeba mala wakhola bulaaya buli ndaalo.
Akhaba lundi ewe wakhola bueeyi ne Bamisiri, bachirani bowo babekoomba bueeyi, mala watasa bueeyi khu khumbambia lirima.
“Khwako lola, nakhukhalaliile ne khukhua kumunaanio ne khu khunuula kumukabwa kwowo nikwo waelesibwa. Nakhureere mu makhono ke bakhaana Bafilisiti, babakhubiila ne khusinyikhwa ne bikholwa biowo bie sifwabi.
“Wakhola sifwabi, akhaba ne Baashuru sikila sewanyalikha ne babaandi tawe, ee wakhola sifwabi nabo, ne kakhaba kario sewanyalikha tawe.
Watasa bueeyi akhaba ne Bababiloni be mu sibala sie bubwofuli, ne se wanyalikha nabo tawe.”
Lino nilio Omwami WELE aboola, “Wakholile bino bioosi nga omueeyi okhali ne chisoni tawe.
Buli khu ngila wombakhakho abuundu niio wesaayila bifwaani ne khukhola sifwabi. Ne kakhali se waruungianga chirupia oli omueeyi owa buli lwosi tawe.
Ewe oli nga omukhasi omukhobani, osiimana ne baseecha babaandi khukhila omuseecha wewe.
Babaandu be siseecha baruunganga bakhasi baeeyi, ne kakhali ewe waruunga ne khuonga basaale bowo khukhwama buli abuundu.
Khwako ewe waba lukano mu bueeyi bwowo khukhwama khu bakhasi babaandi. Saliio omundu owakhuyingilila khuba omueeyi tawe, ewe waruunganga, ewe se waelesibwanga kumuruungo kwe bueeyi tawe, khwako ewe waba lukano luluundi busa.”
Khwako Yerusalemu, mueeyi ewe! Ulila elomo eya Wele Omunyali Owa Bioosi.
Omwami WELE aloma ali, “Sikila wefuula chingubo chowo nga omueeyi mala chisoni chakhuamba ne batia bowo ne bifwaani, mala wera babaana bowo nga chimbosio khu bifwaani.
Sikila kano lola ndabuusia batia bowo boosi, nibo ewe wesangaasianga nabo, abo boosi nibo ewe wasiima ne nabo boosi nibo wabiila. Ndababuusia mbareere khukhwama buli lubeka, mala ese ndakhufuula ebweeni wabwe, bakhubone sichula siowo sioosi.
Ne ese ndakhukhalakila nga omwiiri lundi omukhobani, ne mu lirima ne bukhalafu ndakhua siuukuumo sie lifwa.
Ne ndakhura mu makhono ke batia bowo, balasambuula niio okholelanga bueeyi ne khutechula abuundu aesuta niio osaayilanga bifwaani. Balakhufuula chingubo ne khukhunuula bie khukhwisaa biowo, mala bakhulekhe sichula elala.
“Ne balaachilisia babaandu bakali khwiwe bakhupe kamabaale, mala bakhutonye mu bitonyi ne chimbalu chabwe.
Ne balosia chinju chowo, ne khukhukhalakila ebweeni we bakhasi bakali. Ndakhwakamia khukhola bueeyi mala solaruunga lundi batia bowo tawe.
Nio lirima ne likhendekha liase biwe ne se khabe nabio lundi tawe.”
Omwami WELE aloma ali, “Sikila ewe webilila nga ese ne nakhunyoola noli mwana ne kakhali wambambiisie lirima khulwe bikholwa biowo bioosi, kano kakila nekhuukuuma. Ne siina sikila ne watasa sifwabi khu bumayaanu bwowo buno?”
Wele Omunyali Owa Bioosi aloma ali, “Babaandu bakharumikhire lusimo luno khwiwe Yerusalemu. ‘Omukhaana ne maawe nasilala.’
Ewe ng'ali oli omukhaana owa maao, owabiila raraao ne bawandaayo, ne ewe ng'ali oli nga bakooko bowo ba babiila baseecha ne babaana babwe. Ewe ne chingoba chiili siimbi mwaba ne maawenywe Omuhiti ne raraawenywe aaba Omuamori.
“Ne omukooko wowo omukhulu ali Samaria owamenya ebunaswa wowo alala ne bakhaana bewe; ne omukooko wowo omutiiti ali Sodomu owamenya lubeka lwowo lwe siafubo alala ne bakhaana bewe.
Ne ewe waloonda limenya liabwe ne kimiima kiabwe mala waba omubi khukhilakho nibo.”
Ese Omwami WELE nechuba ne ndoma ndi, “Nga ese ne menyile mindali, omukooko wowo Sodomu ne bakhaana bewe se bakhola bumayaanu nga ewe ne bakhaana bowo mukholile tawe.
Lola, buno nibwo bumayaanu bwo mukooko wenywe Sodomu. Niye ne bakhaana bewe bebonia sikila baaba ne biakhulia lundi bamenya bulayi, ne se bayeeta bataambi ne baabanani tawe.
Bebonia lundi baaba ne sileka, bakhola bibiindu bimayaanu mu moni chase, khwako nabarusiao, nga mwesi mumanyile.
“Samaria se lwakhola bubwoni bukali nga bubwowo tawe, ewe Yerusalemu wakhola bubwoni bukali khubakhila nibo, ne olekhaasia bubwoni bwowo nende bwe bakooko bowo, nibo baaba balayi khukhila ewe.
Wakhaba wesi, olachangalaala lukali sikila ewe wababila bakooko bowo sikila bumayaanu nibwo wakhola buli buubi lukali khukhila bubwabwe, nibo balikho balayi khu khukhila ewe. Nono wakhaba wesi khoambwe chisoni, mala ochangalaasibwe sikila wakhola bakooko bowo babonekha khuuba baluungi.”
Wele Omunyali Owa Bioosi aboolela Yerusalemu ali, “Khakhole Sodomu ne Samaria alala ne bakhaana babwe babe bulayi lundi. Akhaba ewe wesi alala nabo.
Olaambwa chisoni, ne chisoni chowo chilekesia bali bakooko bowo balayi khu khukhila ewe.
Sodomu ne Komora ne bakhaana babwe bakhabe bulayi lundi. Ne akhaba wesi ne bakhaana bowo.
Eku, ewe se wakholanga sieenya meno khu Sodomu chindaalo nicho webonianga,
bubwoni bwowo ne busiili khubonekha tawe? Ewe luno wesi oli nga niye, Baedomu nende Bafilisiti nende boosi bamenyile siimbi nawe balakhuchekheelelanga ewe.
Ese Wele Omunyali Owa Bioosi ndoma ndi, ‘Khukhwola oukuumwe khulwe bikholwa biowo bie lisinye nibio wakhola.’ ”
Omwami WELE aloma ali, “Ndakhukholela nga wolaana khukholelwa sikila waleka niko welakana ne khufuna endakaano.
Ne kakhaba kario ese khakhebulile endakaano yase ne nawe mu ndaalo che buele bwowo mala ese ndakhola endakaano ne nawe eya buli lwosi.
Nono ewe olikhebulila liiba liowo mala oambwe chisoni nga ese ne ndibukula bakooko bowo boombi, omukhulu nende omutiiti babe nga bakhaana bowo. Akhaba ne bakhaaba mu ndakaano yase nawe tawe.
Ese ndakhola endakaano yase ne nawe, mala ewe okhamanye oli Ese ndi Wele Omunyali Owa Bioosi.
Khakhubeele bubwoni bwoosi nibwo wakhola, ne kakhali olibukhebulila oaambwe chisoni mala okhilwe khulomaloma. Ese Omwami WELE nalomile.”

Wele Omunyali Owa Bioosi amboolela ali,
“Mwana wo mundu, boolela Baisiraeli lusimo luno,
bolaane khumanya niko ese Omwami WELE mboola. Yabao efuruusi emboofu ne kamafumbo kamabalaayi ne chindaa chimboofu chichachalaala. Yapurukha yacha khu ngulu cha Lebanoni yakwa yabuta khasaafu khemusia khu mutarakwa,
nikho yayila mu sibala sie khukusia ne khukulaana mala yakhara mu lukoba luboofu lwe bakusia.
Nio yabukula lumiicho lwe mu sibala sia Isiraeli mala yalumiicha mu maloba ke ngakha a sireende.
Khasaala khamela khachoa khaba kumusabibu kukwalaamila asi, ne chisakia chachoa chaniina chalola niio efuruusi eli, ne kimili kiakwo kiekha asi. Nio kwekela kumusabibu, kwarakho chisakia ne kamasaafu.
“Nekhali yabao efuruusi ekiindi emboofu eye kamaani ne chindaa chimbalaayi ne kamafumbo kamakali. Ne lola, kumusabibu kuno kwayila kimili kiakwo niio efuruusi yino eli, ne kwarusia chisakia chakwo chalola niio eli, ne lilieyikina bali khulanyoola kameechi kamakali khukhila niio kwamela.
Ne kakhali kumusabibu beele kwabiaalwa khale mu ngakha niio kameechi kali kamakali niio kunyala kwaba ne chisakia kwame kamatuunda mala kube kumulayi.”
Omwami WELE areeba ali, “Kumusabibu kuno kulachoa ku? Efuruusi endaayi se lakukhuula ne khufuna chisakia mala kamatuunda kakwo koome ta ku? Se larumikhira kamaani kamakali namwe ekholo emboofu khukukhuula tawe.
Kwabiaalwa, ne kakhali kulakhula ku? Se kuloma siimiyu ne siicha tawe ku? Se ali abwene ne abwene niio kulomela tawe ku?”
Nio Wele Omunyali Owa Bioosi amboolela ese Esekieli ali,
“Reeba Baisiraeli barengu bano kaaba bali bamanyile niko lusimo luno luboola. Baboolele oli, ‘Lola omwami owa Babiloni echa Yerusalemu mala abukula omwami walwo ne babemeelesi balwo, mala abakobosia e Babiloni.
Ne abukulamo mulala owe lisaaye lie bubwami mala bafukiilisiana ne naye, ne amwechubia khuba omusuubilwa. Abukula babemeelesi nga baboe,
nio sibala silekhe khuba ne kamaani lundi tawe ne khubona mbo lifukiilisiana liekholekhe.
Ne kakhali Omwami owa Yuda aba omureengu khu niye, aruma wamwanda e Misiri asaba chifarasi ne banamae bakali. Alanyala ku? Omundu oyo anyala aona ku? Se anyala aloba khukhola niko bafukiilisiana mala aloba khuba ne siuukuumo tawe!’ ”
Omwami WELE echubile ali, “Nga ese nendi Wele omenyile mindali, omwami yuno alafwila mu Babiloni sikila afunaka embuliilisiani ne liliechuba nilio akhola no mwami owa Babiloni owamura khu bwami.
Akhaba banamae bo mwami owa Misiri se balamuyeeta mwiie tawe, nga Babiloni babuusia liloba ne khulima buko khulwe khukhwira babaandu bakali.
Sikila alekelesia liliechuba liewe ne mbuliilisiani yewe, sikila afukiilila mala khukhola nga nilwo kenyibwa tawe, se alebacha tawe.”
Khwako Omwami WELE echuba ali, “Nga ese Wele omenyile mindali, nja khumuukuuma khulwe khulekha khukhola niko elakana.
Ndareka lurimba lwase mala akwemo. Ndamuyila e Babiloni mala emuukuumileyo sikila sabeele omusuubilwa khwise tawe.
Ne banamae bewe boosi barana balafwila mwiie ne bakhaone bakhasalanisibwe chimbeka choosi nio enywe mulamanya muli Ese Wele Omunyali Owa Bioosi nalomile.”
Omwami WELE aloma ali,
“Ese nase ndaniina khu mutarakwa kumuleeyi,
funakeyo lusakia lwe kamasaafu kamatoro,
khalubiaale khu sikulu sileeyi,
ndilubiaala khu sikulu sileeyi lukali sia Isiraeli.
Kukhareekho chisakia mala kwaame,
mala kube kumutarakwa kumulayi.
Ne chinyuni cha buli lukano chikhamenyekho,
mala chombakhekho biswi.
Kimirongooro kioosi kie mu sibala kikhamanye kili Ese ndi Wele Omunyali Owa Bioosi.
Ndemanga kimirongooro kimileeyi,
mala khusia kimirongooro kimitiiti.
Nomia kimirongooro kimibisi,
mala khola kimiomu kiba kimibisi.
Ese Wele Omunyali Owa Bioosi nalomile mala ndalikhola.”

Wele Omunyali Owa Bioosi andeeba lundi ali,
“Lusimo siina luno nilwo babaandu babeelelela khuloma mu sibala sia Isiraeli?
‘Basaasi balia chisabibu chindulu,
ne kakhali babaana bamila bululu.’ ”
Omwami WELE echubile ali, “Nga ese Wele omenyile mindali se mukharumikhirekho lusimo luno lundi mu Isiraeli tawe.
Bulamu bwa buli mundu bwama khwise, bubeele bwe basaasi namwe bwe babaana. Omundu okhola bubwoni niye okhafwe.
“Omundu aaba nali ng'ali omulayi, omuluungi lundi omusuubilwa.
Omundu oyo aaba nakhasaaya bifwaani bia Isiraeli, namwe nalia chimbosio nicho bakaania mu namwima, namwe sareebanga omukhasi owo wasie tawe, namwe se abechanga no mukhasi mu nyaanga chewe chimbi tawe.
Se abea namwe anuula omundu yesi yesi tawe, ne kakhali akobosiangayo nibio atililila bie likobi. Alisianga be njala, mala afwara bali sichula.
Se ekopianga chirupia khulwe khurakho bukhala namwe khunyoolelakho sie ngelu siosi siosi tawe. Sakholanga ke sifwabi tawe lundi aananga likhalaka lia ng'ali niio bulomani buli.”
Omwami WELE aloma ali, “Omundu lukano olwo ofukiilila kamalaka kase ne khukaloonda, ali omuluungi ne alamenya.”
“Aaba no mwana omusoleeli omunuuli lundi omwiiri, okhola bibiindu nibio,
raraawe akhakholakho tawe. Olichanga chimbosio chichakaanisibwa mu namwima, oreebanga bakhasi babeene.
Apia babanani ne bataambi siibi, anuula babaandu bibiindu se akobosia nisio ekopile tawe. Acha mu binamwima ne asaaya bifwaani,
ekopa khulwe khunyoola bukhala. Omundu nga yuno amenya ku? Se alamenya siise sileeyi tawe. Aakholile bibiindu bie lisinye bino bioosi khwako alafwa. Omwene ereerere lifwa.
“Ne aaba ne omwana omusoleeli okundi obona bubwoni bwoosi nibwo raraawe akholile mala aria khu bukhola.
Okhalia chimbosio chiaanilwe khu bifwaani tawe, namwe sasaaya bifwaani bie kholo eya Isiraeli, namwe sareebanga omukhasi owo mundu tawe.
Sakholela omundu kamabi tawe. Akobosiayo nisio atililile, sanuula omundu siindu tawe ne kakhali alisia be njala ne khufwara bali sichula.
Ekhiingililanga khukhola bubwoni. Sabukulanga bukhala khu siindu namwe satasakho siindu tawe. Aloleelesianga kamalaka kase mala akeendela mu lilakiilisia liase, yuno salafwa sikila bubwoni bwa raraawe tawe, alamenya.
Ne khuka raraawe oyo sikila anyekhela babaandu, wanuula kimiaandu kia wandaaye ne akhola kakhali kamalayi tawe, mu baandu bewe, lola alafwa khulwe bubwoni bwewe.”
Nekhali enywe mureeba muli, “Siina sikila omwana nakhafwa khulwe bubwoni bwa raraawe?” Likobosio lili bali omwana akhola kang'ali ne kamalayi. Aliinda lilaka liase ne khuliloondela elala, khwako alamenya.
Omundu okhola bubwoni niye olafwa, omwana salafwa khulwe bubwoni bwa raraawe namwe raraawe salafwa khulwe bubwoni bwo mwana tawe. Omundu omulayi akhanyoole kumuruuru khulwe bulayi bwewe ne omwoni alafwa khulwe bubwoni bwewe.
“Omundu omwoni nalekha khukhola bubwoni mala aloonde kamalaka kase, akhole kaali kamalayi, alamenya ne se alafwa tawe.
Bubwoni bwewe bwoosi nibwo akhola bulabeelwa, alamenya sikila akholile kamaluungi.”
Omwami WELE areeba ali, “Ese sangaalilanga lifwa lio mundu omwoni ku? Ne kakhali nenya ekanile bubwoni bwewe mala amenye.
“Ne omundu omuluungi nalekha khukhola kamalayi mala arakikhe khukhola kamabi, ke lisinye niko babi bakholanga, omundu oyo alamenya ku? Tawe! Se silikhoo na silala silayi nisio akhola silikhebulilwa tawe. Akhafwe sikila khuloba khuba omusuubilwa ne khulwe bubwoni bwewe.
“Ne kakhali enywe muboola muli, ‘Niko Omwami akhola se kali kang'ali tawe,’ Baisiraeli ndekeresie. Enywe mwibaasia muli engila niyo kholelamo bibiindu seli ng'ali tawe? Chingila chenywe nicho chikhali cha ng'ali tawe.
Ne omundu omuluungi nalekha khukhola kamalayi mala arakikhe khukhola bubwoni, alafwa sikila bubwoni bwewe.
Omundu omwoni nalekha khukhola bubwoni mala arakikha khukhola kamalayi aleonia.
Namanya niko alikhakhola mala alekhe bubwoni, alamenya se alafwa tawe.
Ne kakhali Baisiraeli enywe muboola muli, ‘Engila yo Mwami seli ng'ali tawe.’ Baisiraeli, mwibaasia muli engila yase seli ng'ali tawe? Chingila chenywe nicho chikhali cha ng'ali tawe.
“Khwako ese Omwami WELE muboolela enywe Baisiraeli ndi, khakhalakile buli sia mulala khuloondekhana ne bikholwa biewe. Lekha bubwoni nibwo mulakholanga mukhalekha bwamubunia tawe.
Lekha bubwoni bwenywe bwoosi nibwo mwakholilenge, mube ne kamebaasio ne kimiooyo kimiya. Baisiraeli siina sikila ne mwenya khufwa?
Omwami WELE aloma ali, ‘Se sangaalila lifwa lio mundu yesi yesi tawe, khwako yekanila bubwoni mala mumenye.’ ”

Wele Omunyali Owa Bioosi aamboolela ali yiimba kumwenya kwe bubeeleli kuno khuloondekhana ne baruki ba Isiraeli.
Maao aaba etalang'i enyindaafu ekhasi mu talang'i chiseecha!
Aakhusia ching'ana chewe mu talang'i chiseecha chisiili khukofula.
Aakhusia eng'ana ndala mala aakiekisia khuaaya,
eng'ana eyo yamanya khulia babaandu.
Chikholo chaulila kakaayo chakukuula.
Yarekwa yakwa mu buko bwabwe,
mala bakirusia mu buko ne bibiindu nga kimilobo
bakiyila mu sibala sie Misiri.
Nga maawe ne yabona eli yamuliindile lukali,
yarusiisiekho kumwoyo,
yabukula eng'ana ekiindi mu ng'ana chayo,
yakikhusia mala yaba etalang'i eseecha endafu.
Nga yakhula yakeenda ne chitalang'i chichiindi.
Yosi yeyika yamanya khuaaya ne khuulia babaandu.
Yacha mu ngoba chabwe che kamaani mala yatechula chingoba chimboofu
babaandu be mu sibala esio baria lukali ne nabo boosi bababaamo
nga baulilanga ne ulukhuma.
Nio chikholo chakiibwaakala,
chakireka buli lubeka.
Bareka lurimba lwabwe ebweeni wayo
yakwa mu buko.
Bakirusilia chingaki mala bakira mu kutabuku,
bakireera khu mwami owa Babiloni,
bakireera bakira mu siboe,
niio kumumilo kwayo kukhauliilikha khu bikulu bia Isiraeli tawe.
Maao aba nga kumusabibu mu mukuunda,
kukwasiuulwa kwabiaalwa ameechi,
kwama kamatuunda ne khusabia chisakia chingali,
khulwe khuba ne kameechi kamakali.
Siisina siakwo sie kamaani siekela esiimbo eyo mwami
kumusabibu kwachoa kwalea lukali mu bichakha bibiindi
kwabonekha khulwe buleeyi bwakwo ne chisakia chingali.
Ne kakhali kumusabibu kwafunwa mu bukhalafu kwakwa asi,
luucho lwe bukwe lwakwomia,
kamatuunda kakwo kamululwa,
siisina siakwo sie kamaani sioma,
mala kumulilo kwasiosia.
Luno kwabialiilwe mu sichiimi,
mu sibala sisioomu siikhali ne kameechi.
Ne kumulilo kwamile mu sisina siakwo
kwosiisie chisakia chakwo ne kamatuunda
se sili sie kamaani lundi tawe,
se sinyala siaba esiimbo eyo mwami tawe.
Kuno kuli kumwenya kwe bubeeleli mala kwimbwa buli siise.

Yaba endaalo eye likhumi kumwesi kwa kharaano mu mwiiko kukhola saba kwe khuuba mu mbaambe. Babemeelesi balala ba Isiraeli banjichakho khureeba lilienya lia Wele Omunyali Owa Bioosi, mala bekhala ebweeni wase.
Ne Wele Omunyali Owa Bioosi aamboolela ali,
“Mwana wo mundu, lomaloma khu bemeelesi ba Isiraeli mala obaboolele oli: Omwami WELE areeba ali, ‘Enywe mwechile khukhundeeba lilienya liase?’ Omwami WELE eechubile ali: Nga ese Wele omenyile mindali, se ndamufukiilila enywe mundeebekho sisiindu siosi siosi tawe.” Ese Omwami WELE.
“Mwana wo mundu, ewe werekeekhe khubakhalakila? Khola orio. Bakhebusie bibiindu bie lisinye nibio bakuukawabwe bakhola.
Baboolele niko ndikho ndoma, ‘Nga narobora Baisiraeli, nechubila lisaaye lie nju eya Yakobo. Neyekesia khu nibo ne bali e Misiri, nabechubila ndi, Ese ndi Omwami WELE, Wele wenywe.
Mu ndaalo niyo nabechubilamo ndi khabarusie mu sibala sie Misiri, mbareere mbengisie mu sibala nisio nabarekekhera. Sibala silayi nisio kamabeele ne bubuukhi biseleetikhanga. Sibala silayi lukali mu bibala bioosi.
Nababoolela bamwaate bifwaani nibio basiima nio balekhe khukhwefwolobia ne bifwaani bie bubeeyi bie Misiri. Sikila Ese ndi Wele Omunyali Owa Bioosi, Wele wenywe.
Ne kakhali baba be sileka khwise mala se bandekeeresia tawe. Buli sia mulala se aalekha bibiindu bisinyisia tawe, namwe se balekha khusaaya bifwaani bie Misiri tawe. Nono nebaasia khubakhalalila lukali ne khubaambila lirima mu sibala sia Misiri.
Ne kakhali se nakhola ndio tawe, sikila lisina liase se liakhafumile tawe. Sikila beele babaandu nibo Baisiraeli bamenyilemo babona ese ne nemanyisia khu Baisiraeli khubirira mu khurusia Baisiraeli abo e Misiri.’ ”
Nio nabarangirira nabarusia mu sibala sia Misiri mala nabareera mu sichiimi.
Nabaelesia lilakiilisia liase ne khubekisia kamalaka kase. Omundu ne akaloonda alamenya bulayi.
Khutasa khwako nabaelesia Esabato, nga simanyisio akari wase ne nabo, nio boole khumanya bali Ese Wele Omunyali Owa Bioosi, mbakhola baba batakatifu.
Ne kakhali Baisiraeli baba ne sileka khwise mu sichiimi, se baloonda lilakiilisia liase tawe, ne kakhali baloba kamalaka kase niko abeele omundu ne aloonda amenya bulayi. Ne Esabato yase bakifwolobia lukali. Mu lirima liase nenya khubabunisilia mu sichiimi.
Ne kakhali se nakhola ndio tawe sikila abeele lisina liase likhakhola lirio liafwocholwa mu kholo nicho nabarusiamo e Misiri.
Khutasa khwako nabechubila mu sichiimi ndi se ndibareera mu sibala nisio naba ne nabaelesia tawe. Sibala silayi nisio kamabeele ne bubuukhi biseleetikhanga. Sibala silayi lukali mu bibala bioosi.
Sikila baloba kamalaka kase, lundi se baloonda lilakiilisia liase tawe ne khufwolobia esabato yase sikila kimiooyo kiabwe kiaba khu bifwaani.
Ne kakhaba kario, nabakholela siisa, mala se nababunia namwe nabeerera mu sichiimi tawe.
Nakaania babaana babwe ndi, “Mukhaloonda kamalaka ke bakuukawenywe tawe, mukhaloonda kimiima kiabwe, namwe mwenyaalutia khulwe bifwaani biabwe tawe.
Ese Wele Omunyali Owa Bioosi ndi Wele wenywe, loonda lilakiilisia liase mala murie lukali kamalaka kase.
Khola esabato ebe endaalo endakatifu nio sibe simanyisio sie ndakaano yase nanywe, nio mumanye muli ese ndi Wele Omunyali Owa Bioosi, Wele wenywe”.
Ne kakhali eselukho eyo yandekeelesia. Se baloonda lilakiilisia liase tawe, lundi se baba ne sinani mu khuria kamalaka kase tawe, kamalaka kareeranga bulamu khu buli mundu okaloonda. Bafwolobia esabato yase. Khwako nebaasia khubakhalalila lukali mu sichiimi ne khubabunia boosi.
Ne kakhali se nakhola ndio tawe, nio lisina liase likhakhola lirio liafwocholwa mu kholo nicho naba ne mbarusiisiemo e Misiri tawe.
Khwako nabechubila mu sichiimi ndi ndibasalanisia mu kholo ne khubayila mu bibala bioosi,
sikila se baloonda kamalaka kase tawe, nekhali baba balobile lilakiilisia liase ne khufwolobia esabato yase, ne khuloleelela busa bifwaani nibio bakuukawabwe basaayanga.
Nio nabaelesia kamalaka kakhali kamalayi tawe ne lilakiilisia nilio omundu ne aliloonda se anyala aamenya tawe.
Nabakhola benyaalutia babeene ne biianwa biabwe mala barusia babaana babwe babele nga chimbosio, sino siaba siuukuumo siriisia khu nibo nio bamanye bali, Ese ndi Wele Omunyali Owa Bioosi.
Khwako mwana wo mundu, boolela Baisiraeli oli, “Omwami WELE Omunyali Owa Bioosi aloma ali, ‘Yino eli engila ndala niyo bakuukawenywe baakholela ese embelekeu, khulwe khuloba khuuba busuubilwa khwise.
Nabareera mu sibala nisio nabalaka. Nga babona chingulu ne kimirongooro, baana chimbosio chabwe khu nibio bioosi. Bambaambia lirima khulwe chimbosio nicho boosia nende endali niyo baana nga biianwa’.
Nabareeba ndi, ‘Abuundu siina aesuta niio muchichanga ao?’ Khukhwama endaalo eyo khukhwola luno balangaanga abuundu ao bali ‘Aesuta’.
Boolela Baisiraeli niko ese Omwami WELE Omunyali Owa Bioosi ndikho ndoma. Siina sikila mwenyaalutie mwabeene bulayi bwene nga bakuukawenywe baakholanga, ne khutiima ne muli mu bueeyi bwe khuloonda bibiindu biabwe biisinya?
Muaana biianwa ne khukhwenyaalutia mwabeene ne bifwaani bienywe biiunya ebio bioosi khulwe khuaana babaana benywe nga chimbosio mu mulilo khukhwola luno. Eku Baisiraeli enywe, ese nyala nafukiilila mwandeebakho likhuwa? Ng'ali busa nga ne ndi Omwami WELE Omunyali Owa Bioosi, Wele omenyile mindali, se ndamufukiilila enywe mundeebekho likhuwa liosi liosi tawe.
Niko mwibaasia muli kalekholekha se kalekholekha tawe. Mwibaasia muli, ‘Lekha fwesi khube nga be chikholo ne bibala bibiindi mala khusaaye kimirongooro ne kamabaale.’ ”
Omwami WELE Omunyali Owa Bioosi aloma ali, “Nga ese ne ndi Wele omenyile mindali, ng'ali mu lirima liase ese khabamiie enywe ne kamaani kase koosi.
Khamwekesie bunyali bwase ne lirima liase nga khamubuusie enywe alala khukhwama mu bibala nibio mwasalanisibwamo.
Khamureere enywe mu siangalaamwe sie chikholo mala ebweeneyo khamukhalakile enywe moni na moni.”
Omwami WELE Omunyali Owa Bioosi aloma ali, “Khabakhalakile busa bulayi bwene nga ne nakhalakila bakuukawenywe mu siangalaamwe sia Sinai.
“Khamure mu bunyali bwase mala mukhole enywe murie endakaano yase.
Kharusie mwinywe be sileka nende abo babakholelanga ese bubwoni. Khabarusie mu sibala sie mbaambe ne se bakhengile mu sibala sia Isiraeli tawe. Nio enywe mumanye muli Ese ndi Wele Omunyali owa Bioosi.”
Omwami WELE Omunyali Owa Bioosi aloma ali, “Ne luno enywe Baisiraeli mweesi, khola niko mwenya! Chiililila khusaaya bifwaani bienywe biiunya ebio! Ne kakhali enyuma wa kano, ne mukhandekeeresia tawe, khukhwola mulekhe khufwochola lisina liase litakatifu khulwe biianwa bienywe ne bifwaani bienywe biiunya ebio.
Mu sibala esio khu sikulu siase sitakatifu, khu sikulu sileeyi mu Isiraeli, ese Omwami WELE ndoma ndi, Baisiraeli enywe mweesi mukhasaayilekho. Mukhasiimisie mala mundeerere chimbosio chenywe, biianwa bienywe bilayi lundi bitakatifu.
Nga ne khamurusie mu baandu ne khu mubuusia enywe khukhwama mu bibala nibio mwasalanisibwamo, khafukiilile embosio yenywe eye khukhwosia esiimisibwa. Mala khekesie butakatifu bwase mwinywe mu moni mwe chikholo.
Ne mukhamanye muli Ese ndi Wele Omunyali Owa Bioosi nga ne khamukobosie mu sibala sia Isiraeli, sibala nisio nechuba ndi khaelesie bakuukawenywe.
Ne ebweeneyo mukhakhebulile likeenda lienywe ne bikholwa bienywe biibi nibio mwenyaalutisiliamo, ne mukhesonie khulwe bumayaanu bwoosi nibwo mwakhola.
Enywe mukhamanye muli ese ndi Omwami WELE, nga ne khakhole sikholwa khwinywe khulwe lisina liase, se khuli khuloondekhana ne chingila ne bikholwa bienywe bimayaanu tawe, ee Baisiraeli Omwami Wele aboola.”
Omwami Wele amboolela ali,
“Mwana wo mundu loleleela siafubo yilwacha kamabi khu be siafubo, mala ong'oole kamabi khu sibala sie kumusiru kwa Nekebu.”
Boolela kumusiru kwa Nekebu oli, “Ulila elomo eyo Omwami WELE.” Khwako Omwami Wele aboola ali, “Lola ndabwana kumulilo mwinywe mala kuloosia buli murongooro kumubisi ne kumwoomu mwinywe. Lilierika ne chimemu che kumulilo okwo se chilisimisibwa tawe, kumulilo kulosia buli mundu khukhwama siafubo khukhwola e bunaswa.
Babaandu boosi balamanya bali Ese Wele Omunyali Owa Bioosi nakubwanile ne se kukhasimisibwe tawe.”
Nio naboolela Omwami ndi, “Omwami WELE Omunyali Owa Bioosi, okhakila nabikhola tawe! Buli mundu alikho eloocha khale ali ndomanga mungano buli lwosi.”

Wele Omunyali Owa Bioosi amboolela ali,
“Mwana wo mundu, lola Yerusalemu, yilwacha khu bubi bwe abuundu niio basaayilanga, ng'oola kamabi khu Baisiraeli
mala obaboolele oli, Ese Wele Omunyali Owa Bioosi ndoma ndi, ‘Lola, ese nakhaba omusiku wenywe, ndachoola embalu yase mu sibaabi, ndamwiira enywe mweesi, omuluungi nende omumayaanu.
Ndarusiao omuluungi nende omumayaanu, khwako ndarusia embalu yase mu sibaabi siayo khulwe khukhwira babaandu boosi khukhwama siafubo khukhwola ebunaswa.
Ne babaandu boosi bakhamanye bali Ese Wele Omunyali Owa Bioosi nachoolile embalu yase khukhwama mu sibaabi siayo, se ndakikobosiamo lundi tawe.’
“Khwako mwana wo mundu, yeloocha, yeloocha ebweeni wa buli mundu khulwe buchuuni bwe kumwoyo ne bubeeleli burafu.
Ne bakhureeba bali, ‘Siina sikila ne weloocha?’ Baboolele oli, ‘Sikila kamakhuwa kamakeni kalikho kecha. Ne koolile, kimiooyo kiabwe kilechula buuri ne kamakhono koosi kakhekoye, bunyindaafu bwabwe bukhawe ne kamasikamo kosi kakhatereme busa. Siise sioolile, nisio sino. Ese Omwami WELE nalomaloome’ ”
Ne Omwami Wele amboolela ali,
“Mwana wo mundu, ng'oola oboolele babaandu niko ese Omwami Wele ndoma,
Embalu! Ee embalu yaakaalwe mala elikho emeniuukha.
Yaakaalwe khukhwira,
emeniuukha nga lueni!
Eku, efwe khunyala khwekhoya?
Mwalekeleesie kumukhomwa ne liikololosia lioosi.
Embalu elikho emeniuukha,
bakirekeekhe erumikhwe,
yaakaalwe lundi elikho emeniuukha,
nio bakiakaanisie omwiiri.
Mwana wo mundu, lila lundi yeloocha,
sikila embalu yino yechile khukhwira babaandu base,
ne babemeelesi ba Isiraeli boosi.
Embalu elabeera nibo alala ne babaandu base.
Khupa sifuba siowo khulwe bubeeleli.”
Omwami WELE aloma ali,
“Ndikho ngela babaandu base,
baaba ne bakheenya khukhwekanila tawe,
bibiindu bino bioosi bilabekholekhakho.
“Nono mwana wo mundu, ng'oola. Khupa chimbi mala embalu elarema lundi ereme. Eli embalu eye khukhwira, eriisianga lundi esiinjanga.
Khwako babaandu base batibiisie bunyindaafu, lundi bakali bakwiile. Nareere bubwoki bwe embalu khu miliango kiabwe. Yaakaalwe, elikho emeniuukha nga lueni. Yasingibwe khukirekekha khulwe khusiinja.
Elarema lubeka luseecha ne lukhasi nende osi osi niio bubwoki bulolile.
Akhaba ese ndapa chimbi, ne lirima liase lilawa. Ese Wele Omunyali Owa Bioosi nalomile.”
Lundi Wele Omunyali Owa Bioosi amboolela ali,
“Mwana wo mundu, loleelela chingila chibili nicho omwami owa Babiloni anyala echelakho ne mbalu yewe. Chombi chikhame mu sibala silala. Lundi ng'oona simanyisio sie lupao khu ngila, sire niio chingila chaukhanila.
Kumukhono mulala kukhekesie omwami engila echa Raba mu lukoba lwe Baamoni, ne kukuundi kwekesie engila echa Yuda mu lukoba lusire lwa Yerusalemu.
Omwami owa Babiloni emile niio chingila chaukhanila; niio chilola eyi neeyi amwate asi chisiimbi. Khumanya ngila siina niyo akhoya achiilekho, asisiikha buembo, areeba bifwaani biewe lundi emenieelesia siini sie saang'i niyo baanile nga embosio.
Mu mukhono kwewe kumuseecha aba ne buembo nibwo baandikakho bali ‘Yerusalemu,’ bumuboolela khucha khubukula bibiindu bie khutechula, arusia lilaka bubwiri ne luyoka lwe liie bibeo, khura bibiindu bie khutechula asilibwa ne khubuusia liloba khu masiisi ne khukhwombakha kiminaara.
Babaandu ba Yerusalemu se balasuubila kano tawe, sikila embuliilisiani niyo bakhola. Ne kakhali bung'oosi buno bukhabakhebusie bubwoni bwabwe bukhakile bayilwe mu mbaambe.”
Lino nilio ese Omwami WELE ndoma ndi, “Bubwoni bwenywe bwamanyikhaane, buli mundu amanyile kumusaango kwenywe. Mwekesia bubweeni bwenywe mu buli sikholwa sienywe. Mulakhalakilwa, lundi ndamura mu bunyali bwo musiku.
“Ewe omwami owa Isiraeli omumayaanu, okhali omuluungi tawe, endaalo yowo emaliilisi eye siuukuumo yolile.
Ese Omwami WELE ndoma ndi, ‘Fuula ekuutwa ne sileemba. Buli siindu se silaba nga sibechanga tawe. Abo baali asi balaniinisibwa ne baali angaaki balekhisibwa!
Lukoba lwatechuulwe, lwatechuulwe, ndalutechula. Ne kakhali kano se kalekholekha tawe, khukhwola nga niye narobora ne echa. Nio ese nde lukoba luno mu makhano kewe.’ ”
‘Embalu yarekeekhwe khubunia,
yang'oonilwe khukhwirwa ne khumeniuukha nga lueni.’
Kamalola niko mubona kali ke bubeeyi, lundi mung'oola ke bubeeyi. Muli bamayaanu lundi baabi; ne ndaalo yenywe eye siuukuumo simaliilisi elikho yiicha.
“Kobosia embalu mu sibaabi. Ndakhukhalakila abuundu niio wasaalilwa.
Mulabona burafu bwe lirima liase bulayi bwene nga ne mubona bumemu bwe kumulilo. Ndamura mu makhono ke babaandu baabi, barafu lukali, baali ne limanya mu bwonaki.
Kumulilo kulababunia enywe. Kamafuki kenywe kalachichukha mu sibala sienywe. Se alikhowo oolimukhebulila enywe lundi tawe. Ese Wele Omunyali Owa Bioosi nalomile.”

Wele Omunyali Owa Bioosi amboolela ali,
“Mwana wo mundu! Ewe werekeekhe khukhalakila lukoba lulwechula babeeri? Luboolele bikholwa bioosi bie lisinye nilwo lukholile.
Luboolele oli, Omwami WELE, Omunyali Owa Bioosi aloma ali, ‘Sikila mwerire babaandu benywe bakali mala mwenyaalutiisie mu khusaaya bifwaani, siise sienywe silikho siicha.
Enywe muli ne kumusaango sikila babaandu nibo mweera ne khukhwenyaaluutia khulwe bifwaani nibio mwakhola mala mwakholile endaalo yenywe yabeele siimbi, siise sisiaroborwa sie kimiiko kienywe siolile. Khwako nakhuambiisie chisoni mu kholo choosi. Ne bibala bioosi bilakhuchekheelela.
Babaandu bali siimbi ne naabo baali aleeyi khukhwama khwiwe balakhuchekheelela ewe ookhali ne fuma tawe, owechula sisiayuumba.
Lola, babemeelesi benywe ba Isiraeli, buli mundu eyikiine kamaani kewe, mala ali ne silukuluku sie khukhwira.
Enywe babaandu be mu lukoba luboofu se muria basaasi benywe tawe. Mubea bakeni, mubukula bufuubi ne bunamulekhwa khunyoolelakho bukhala.
Mwalekeelesia bibiindu biase bitakatifu ne se muloonda chisabato chase tawe.
Balala mwinywe bayingila babaandi bubeeyi bubwirisia. Babaandi balia chimbosio che bifwaani, ne babaandi bakhola bueeyi mwinywe.
Balala bacha khu bamaawabwe ba mukha raraawabwe. Balala baang'inya bakhasi baali mu ndaalo chabwe chimbi babe ne nabo.
Okundi akhola sifwabi nende mukho wasie, ne okundi acha khu mukho musaani, ne okundi naye acha khu mukooko wewe, omwana owa raraawe.’ ”
Omwami WELE aloma ali, “Balala mwinywe bakaanila asoya khukhwira babaandi. Ne balala mwinywe babukula bukhala khu nibo bekopiisie mala baindiaala khu nibio banyoolile. Ne banjibilile ese.
“Ndekhisia kumukhono kwase mala salanisie bukhala bwoosi nibwo mwanyoola mu ngila ekhali yang'ali tawe, eye bunuuli ne bubwiri.
Mwibaasia muli mukhabekho ne bunyindaafu namwe kamaani kakoola khusuta kumukhono ne malile khubaukuuma ku? ‘Ese Wele Omunyali Owa Bioosi nalomaloome mala kalaba kario.’
Ndasalanisia babaandu benywe boosi mu buli kholo mala ndakamia bikholwa bienywe bimayaanu.
Mulaambwa chisoni mumoni mwe chikholo chichiindi ne kakhali mulamanya muli Ese ndi Wele Omunyali Owa Bioosi.”
Wele Omunyali Owa Bioosi amboolela ali,
“Mwana wo mundu Baisiraeli se balikho ne bukhala khwise lundi tawe. Bali nga kamasengeli kakaama khu mukasa, machweenu, sichuuma, ne sibia.”
Ese Omwami WELE ndikho mbaboolela ndi, “Se balikho ne bukhala tawe, bali busa oli kamasengeli ako. Khababuusie boosi mu Yerusalemu.
Bulayi bwene busa nga babaandu ne babuusianga burare bwe fwesa, bwe kumukasa, bwe sichuuma, sibia ne machweenu nibio bareere mu mulilo kwe kumukuba nio binukulukhile mu mulilo, nio mu lirima liase ndamumwaata mu mulilo mufwe.
Khababuusie mu Yerusalemu, mbwane kumulilo mala kuboosie bafwe.
Bakhafwiile mu Yerusalemu nga efwesa ne yinukulukha mu mulilo kwe kumukuba, mala bakhamanye bali Wele Omunyali Owa Bioosi abaambile lirima.”
Lundi Wele Omunyali Owa Bioosi amboolela ali,
“Mwana wo mundu boolela Baisiraeli kano: Enywe muli sibala sie sifwabi, khwako mu lirima liase ndikho mbaukuuma.
Babemeelesi bali nga chitalang'i chiulukhuma ne chiira chisaang'i nicho chiaayile. Beera babaandu babukule chirupia choosi nende buli nisio banyala khunyoola, khulwe bubwiri bwabwe bareerao bunamulekhwa bukali.
Basaayi ba Isiraeli bafunile lilaka liase mala banyaaluutiisie bibiindu biase bitakatifu. Se baukhasia akari we bibiindu bitakatifu nende birumikha busiele tawe, namwe se bekisia bubwabukhani buuli akari we sinyaalu ne sikwalaafu tawe. Lundi balekeelesia chisabato chase ne khu khuufwolobia.
Babemeelesi mu Isiraeli bali nga bisuuche biilikho ne biira esaang'i. Beera babaandu, bachukha sifuki khulwe khunyoola bukhala bukhali bwa ng'ali tawe.
Ne bang'oosi ba Isiraeli bakisile bubwoni buno nga baakha lisiisi luloongo, babona kamalola ke bubeeyi ne khung'oola bubeeyi. Bekhola khulomaloma likhuwa lio Mwami WELE Omunyali Owa Bioosi ne kakhali ese Omwami WELE se nalomaloomekho nabo tawe.
Bayiinda babea lundi banuula, bapia bataambi ne babanani siibi, ne lundi banyoola bukhala mu khubea bakeni.
Nayiima omundu mu nibo oonyala oombakha lisiisi, mala eema akari we sibaanga sie lisiisi litechuukhe nio ndekhe khubunia sibala, ne kakhali se namunyoolamo tawe.
Ese Omwami WELE ndoma ndi, ‘Nabaambiile lirima, ndaboosia ne kumulilo, ndababunia khulwe bikholwa biabwe.’ ”

Wele Omunyali Owa Bioosi amboolela ali,
“Mwana wo mundu, babao bakhasi babili, boombi baba bakhaana bo muloosi mulala.
Mu buele bwabwe ne basimenyile e Misiri, batibia buyabwana bwabwe mala baaba baeeyi.
Lisina lio mukhulu liaba bali Ohola ne omutiiti aaba bali Oholiba. Bekela babaase mala basaala basoleeli ne bakhaana. Ne khulwe kamasina kabwe, Ohola ali Samaria ne Oholiba ali Yerusalemu.
Ohola akhola bueeyi ne ali owase mala asiima batia bewe Baashuru,
naitiriani babefwarire chingubo chimbuusi, babaami bakhulu nende banaitiriani be kamalaka, baele basiimisia boosi, batimia chifarasi.
Abengisia mu bueeyi bwewe. Babaandu barobore ba Ashuru boosi, mala eefwolobia ne bifwaani bioosi bia buli mundu niye aasiima khuuba omutia wewe.
Se aalekha bueeyi bwewe nibwo aaba ne akholile khukhwama mu ndaalo chewe mu Misiri tawe, sikila mu buele bwewe babaandu bakona naye ne khunyaalutia buyabwana bwewe, ne khukhwolesia liliekoomba liabwe likali.
Khwako namwakaanisia mu makhono ke Baashuru, nibo niye aaba omutia wabwe.
Babaandu bano bamufuula chingubo, baamba babaana bewe basoleeli ne bakhaana, mala niye omwene bamwiira ne mbalu. Siuukuumo siewe esio siaaba khu lulimi lwa buli mukhasi buli abuundu.
“Omukooko wewe Oholiba abona kano, ne kakhaba kario aakhola bumayaanu bukali khukhila bwo mukooko wewe mu khusiima batia mu bueeyi bwewe, aaba omumayaanu khukhila omukooko wewe.
Asiima Baashuru babaami bakhulu, naitiriani be kamalaka, naitiriani bafwara chingubo chimbuusi be bibioki mu bwichufu, batimia chifarasi, boosi baaba babaandu basiimisia.
Ne nabona ndi ali omumayaanu lukali, ng'ali boombi baaba ne kumwiima mulala okwo.
“Ne kakhali niye aabisiao mala aacha aleeyi lukali mu bueeyi. Aabona bifwaani bie babaandu biaandikwa khu lisiisi, bifwaani bie Bakalitayo bibiaandikwa mu bubesemu.
Beboa chikhoba munda, ne bileemba khu mirwe kiabwe. Boosi babonekha nga bakhulu be bunyali, sifwaanani sie Bababiloni babeene be sibala sia Kalutayo.
Nga ne aababona, aabasiima mala aaruma barumwa khu nibo mu Kalutayo.
Bababiloni becha niio ali, bacha naye mu sitanda sie butia mala bamukhola sifwabi ne liliekoomba liabwe. Ne nga baaba ne bamalile khumufwolobia mu bueeyi, aabakaluukhanakho aababiila lukali.
Nga ne achiililila mu bueeyi bwewe abuwaanga lukali, efuula ekesia sichula siewe, namubiila bulayi bwene busa nga nabiila omukooko wewe.
Ne kakhaba kario atasa bueeyi bwewe khukhila mu ndaalo che buele bwewe nga ne akholanga bueeyi mu sibala sia Misiri.
Asiimisibwa ne batia benabo ebweeneyo ba baaba ne kimibili nga kie chipunda, namwe kamaani ke busecha nga chifarasi.
Khwako wekoomba sifwabi sie buele bwowo, Bamisiri bakhurumikhira mala bonakaka buyabwana bwowo.”
Khwako Ee, Oholiba, Omwami WELE aloma ali, “Lola ese ndenyosia basaale bowo nibo ewe wakaluukhanakho wabiila mala ndabareera khukhwama buli lubeka bakhubiile.
Babaandu nga Bababiloni ne Bakalitayo boosi, Bapekoti, ne Bashoa ne Bakoa ne Baashuru boosi alala. Baele basiimisia, babaami bakhulu, naitiriani be kamalaka lukali, boosi barangisi nende naitiriani boosi batimia chifarasi.
Basiku balakhwibwaakala ewe khukhwama e bunaswa alala ne kamakaari ke liie ne kamakaari ke khusuta bibiindu ne babaandu be chikholo bakhabalikha tawe. Balakhwibwaakala khukhwama buli lubeka ne bibiindu bie khukhweteecha, chingabo ne chikofio che sichuuma che khumurwe. Ese khabaelesie bunyali bwe bukhalaki, mala balakhukhalakila khuloondekhana ne bukhalaki bwabwe.
Sikila ndi ne lirima nawe, ndabalekha bakhukholele ke bukhalafu, Balakhukhala kamoolu ne kamaru, mala beere babaana bowo baramire ne mbalu. Balaamba babaana bowo basoleeli ne bakhaana, ne baramire balosebwa ne kumulilo.
Akhaba lundi balakhufuula chingubo mala bakhunuule bilayi nibio wisaanga.
Khwako ndakamia liliekoomba liowo lie bukhobani ne bueeyi bwowo nibwo wamia mu sibala sia Misiri nio okhaloleelela lundi Bamisiri, namwe wabakhebulilakho lundi tawe.”
Khwako Omwami WELE aloma ali, “Lola ndakhuana khu baandu nibo ewe wabiila waukhakho.
Ne sikila bakhubiila ewe, balakhuyaaya buli siindu nisio wanyaakhana wanyoola, mala bakhunuule bakhwanjukhe busa ne oli sichula, sichula sie bueeyi silabonekha. Liliekoomba liowo lie bukhobani ne bueeyi,
biakhurereere kano, sikila waeeyana ne chikholo mala wekhola sifwabi khulwe bifwaani biabwe.
Ewe waloonda mu lung'afuulo lwo mukooko wowo. Khwako ndakhuukuuma ne siuukuumo siewe.”
Khwako Omwami WELE aloma ali,
“Olanyoola sikoombe sie siuukuumo sio mukooko wowo.
Buli mundu alakhuchekheelela,
ne khukhukholela siienyameno,
sikila silimo kamakali.
Silakhumeesia lundi obe mu sibi,
sikoombe sie buuri ne libunia,
sio mukooko wowo Samaria.
Ewe olanywa omalemo,
mala wikhuule lichuune ne khukhwibwara kamaturu,
sikila Omwami WELE aalomile.”
Khwako Omwami WELE aloma ali, “Sikila ewe wanjibiliile ese ne khukhuumwaata ekoongo, khwako khosute busiro bubwama mu likoomba liowo lie sifwabi ne bueeyi.”
Wele Omunyali Owa Bioosi amboolela ali, “Mwana wo mundu, ewe onyala wakhalakila Ohola ne Oholiba ku? Nono baboolele abuwaanga bikholwa biabwe bimayaanu.
Sikila bakholile bueeyi ne sifuki sie bubwiri sili mu makhono kabwe. Lundi bakholile bueeyi ne bifwaani biabwe, ne akhaba lundi baana basoleeli babwe nibo basaala khwise nga embosio eye siakhulia khu bifwaani.
Khutasa khwako, lundi bakholeele kano: Bafwolobie Lukaangu lwase lutakatifu, ne khu ndaalo ne ng'ene bafufuule chisabato chase.
Sikila nga ne baaba ne beerire babaana babwe nibo baana nga embosio khu bifwaani biabwe, ne khu ndaalo ne ng'ene becha mu Lukaangu lwase khulufwolobia!
“Baruma omurumwa khulaanga babaandu be siseecha khukhwama aleeyi, ne lola becha. Sikila nibo, wesiinga, werona sia moni mala wefwara kamamili ke bukusi bwe angaaki.
Wikhalanga khu sitanda silayi lukali ne mesa yalilwe ebweeni wasio nikhwo warengekha bupani bwase ne kamafura kase.
Luyoka lwe babaandu bakali babesangaasiisie lwauliilikha niio ali ne babaandu bakhali ne lukoosi tawe, bameesi ba busiele, bareerwa khukhwama mu sichiimi, bafwara bakhasi abo chipangili khu makhono ne khubafwara chikuutwa chichang'oonwa bulayi.
“Nono ese nareeba ndi, ‘Eku, balakhola bukhobani no mukhasi oweele sio sikila khukhola bueeyi?’
Sikila baba naye nga baseecha ne baba no mukhasi omutamba. Khwako bacha bario khu Ohola nende khu Oholiba bakhasi babelekhuula abo.
Ne babaandu baluungi bakhabekiiche babakhalakile ne likhalaka lie bukhobani ne bukhalaki bwe bakhasi babeeri bachukhanga sifuki sikila bali bakhobani ne sifuki sie bubwiri sili khu makhono kabwe.”
Niko kakila Omwami WELE ne aloma ali, “Reera kiminjoloolo kie babaandu kibebwaakale kibarengie ne khubayaaya kimiaandu.
Kiminjoloolo kie babaandu kilabapa kamabaale ne khubabunia ne mbalu, kileera babaana babwe basoleeli nende bakhaana ne khukhwosia chinju chabwe.
Mu ngila ng'eneyo khakamie bueeyi mu sibala nio bakhasi boosi boole khukaambilwa bakhakhola bueeyi nga enywe ne mwakholile tawe.
Ne enywe mulatiuukhwa busiro bwe bueeyi bwenywe ne khusuta kumuruungo kwe bumayaanu bwe khusaaya bifwaani mala mulamanya muli ese ndi Omwami WELE.”

Mu ndaalo eye khumi kumwesi kwe khumi, mu mwiiko kwa tisa kwe mbaambe yefwe, Omwami Wele amboolela ali,
“Mwana wo mundu, andika chitare che ndaalo yino, yino eng'ene omwami owa Babiloni ebwakaale Yerusalemu endaalo yino ne ng'ene.
Boolela babaandu base be sileka lusimo luno oli, Omwami WELE aloma ali,
‘Ra endeekhelo khu mayika,
chukhamo kameechi.
Raamo bitonyi bie nyama,
bitonyi bilayi bie sietakho nende sia mbele,
robora bikuumba bilayi wichusiemo.
Bukula enyama eye likheese lilayi lirobore,
rekekha chiikhu asi we ndeekhelo,
teekha enyama alala ne bikuumba.’ ”
Khwako Omwami WELE aloma ali,
“Silaamo khu lukoba luboofu lwe babeeri,
luuli nga endeekhelo eye ngekheni,
ekhali esiinge tawe!
Yomolamo enyama sia ndala ndala,
ne kakhali okharoboramo tawe.
Sikila sifuki nisio lwachukha,
sisiili akari walwo.
Lwachukha sifuki khu lwanda,
se lwachukha khwiloba,
niio lunyala lwakakisa mwipukhuulu tawe.
Khukhwinyosia lirima liase, niyache,
nalekha kamafuki ke babaandu nibo lweera khu lwanda,
nio kakhafuunikhwa tawe.”
Khwako Omwami WELE aloma ali,
“Silaamo khu lukoba luboofu lwe babeeri!
Akhaba seesi khabuungikhe chiikhu chingali.
Bungikha chiikhu, bwaana kumulilo,
teekha chinyama bulayi,
mala oteenyisie esuuto, olasie bikuumba!
Nono lekha endeekhelo khu maanda kakesing'eng'ile,
nio eye, ebeseme lukali,
nio kumukasa kuye,
engekheni eruremo,
mala endeekhelo eng'oone lundi.
Neluisienge khu kia busa,
khane kumulilo se kunyala kwarusiamo,
engekheni yayo esiro tawe.
Yerusalemu, bikholwa biowo biibi biakhwonake,
akhaba ese ne nakhaka khu khukwalaasia,
wachiililila busa khuuba omunyaalu.
Se olaba omukwalaafu lundi tawe,
khukhwola nga ndanyalikha ne lirima liase khwiwe.”
Omwami WELE aloma ali, “Ese Omwami WELE nalomile, mala khukhwola likholekhe lirio. Ndalikhola, se ndakobola enyuma tawe, se ndalilekha tawe, lundi se ndesonia tawe. Ndakhuukuuma ne kumunaanio khuloondekhana ne chingila chowo ne bikholwa biowo.”
Lundi Wele Omunyali Owa Bioosi amboolela ali,
“Mwana wo mundu, lola, ese ndi siimbi khu khuupa omusiime wowo lukali murusieo, ne kakhaba kario okhasooma namwe walila, namwe waalekha kamasika keekha tawe.
Sikhiikha busa ne wikhilisia kumwoyo ne okhalila oofwiile tawe. Fwara sileemba ne biraaro, ne okhafuunikha kumunwa tawe, namwe walia siakhulia sie amasika tawe.”
Khwako ese Esekieli nalomaloma khu baandu kumutikhinyi, ne ekolooba omukhasi wase afwa. Nga bwasia nakhola nga naba ne mboleelwe.
Babaandu bandeeba bali, “Khuboolele, bibiindu nibio okhola bino biboola siina khwifwe?”
Nono nababoolela ndi, Wele Omunyali Owa Bioosi ambooleele kamakhuwa kano:
Boolela enju eya Isiraeli oli, “Omwami WELE Omunyali owa bioosi aloma ali, ‘Lola ndafwolobia Lukaangu lwase, ekibonio eye bunyali bwenywe, lisiimisibwa lienywe ne liliekoomba lie kimiooyo kienywe. Ne babaana benywe basoleeli ne bakhaana nibo mwalekha e Yerusalemu balererwa mwiie.
Ne enywe mukhakhole nga ese nekholile, se mukhafuunikhe bubweeni bwenywe namwe mulie siakhulia sie amasika tawe.
Mulafwara bileemba bienywe ne biraaro, se mulasooma namwe se mulalila tawe, ne kakhali mulang'aa mu bumayaanu bwenywe ne khubeleela burafu buli mundu no kundi.
Khwako ese Esekieli khabe simanyisio khwinywe, mukhakhole koosi niko ese kholile, Wele Omunyali Owa Bioosi aloma ali, nga kano ne kakhakholekhe mukhamanye muli ese ndi Omwami WELE.’ ”
Ne Omwami Wele aloma ali, “Ne ewe mwana wo mundu, khu ndaalo eyo, nga ese kharusieo esio siili lilieyikina liabwe, ekhoyo yabwe ne lukoosi, sisiindu sibasiimisia ne basibona lundi siili kumwoyo kwabwe alala ne babaana babwe basoleeli ne bakhaana;
khu ndaalo ng'ene eyo, mulala owiluukhe khukhwama mu busiku akheche akhuboolele ewe kakekholeekhe.
Khu ndaalo ng'ene eyo, okhekulwe kumunwa olomalome nende oyo owiluukhe khukhwama mu busiku, mala okhalomalome; se okhabe lundi omumiinyi tawe. Khwako okhabe simanyisio khu nibo mala nibo bakhamanye bali Ese ndi Wele Omunyali owa Bioosi.”

Mwana wo mundu suta chimoni chowo ololeelele Baamoni mala ong'oole kamabi khu nibo.
Boolela Baamoni oli, “Ulila elomo eyo Mwami WELE, Omwami WELE aloma ali: Sikila nga Lukaangu lwase lwaba ne lufwolobisiibwe, lundi nga mwabona sibala sia Isiraeli ne sianjukhwe, lundi nga mwabona enju eya Yuda ne ambilwe yayilwa mu mbaambe, enywe mwasangaala.
Khwako, ese ndikho mwakaanisia babaandu be bukwe enywe mube babaabwe. Balamwombakhamo mala bamenye akari wenywe. Balalia bibiaamo bienywe ne khunywa kamabeele kenywe.
Ndakaluukhasia lukoba lwa Raba lube kamaayilwe ke chingamia, ne chingoba chimboofu che Baamoni chibe biko bie kamakheese. Nono enywe mulamanya muli ese ndi Wele Omunyali Owa Bioosi.”
Omwami WELE aloma ali, “Enywe mwapile chimbi ne khu khuupa chindiri che bikele bienywe ne khukhwekhoya ne kumwoyo kwe khuchekheelela sibala sia Isiraeli.
Sikila mwakhola kano, ndamuaana khu kholo chichiindi chiilamunuula ne khumwiira enywe lundi ndamubunisilia elala, se mulaba ekholo lundi namwe mube ne sibala sienywe tawe. Nio mumanye muli Ese ndi Wele Omunyali Owa Bioosi.”
Khwako ndekula sibaanga mu Moabu khukhwama mu ngoba chimboofu che khu lwakha khwayo Beti-yeshimoti, Baalimeoni ne Kiriataimu; chingoba chiili luyali lwe sibala.
Ndasiakaanisia alala ne Baamoni khu baandu be bukwe mube babaabwe kumukabwa nio Baamoni bakhakhebulilwakho lundi mu kholo tawe.
Ne ndakhalakila Bamoabu. Nio bamanye bali Ese ndi Wele Omunyali Owa Bioosi.”
khwako ese Omwami WELE ndoma ndi, ‘Ndaukuuma Edomu mala niire babaandu ne bibaywa. Ndasikhola sianjukhwe busa khukhwama Temani khukhwola Dedani, balafwila mwiie.
Ese ndeyacha khu Edomu khubirira khu mukhono kwe babaandu base Isiraeli. Balakhola bario mu Edomu khuloondekhana ne lirima ne bukhalafu bwase. Balamanya bukali bwe liliiyacha liase. Ese Omwami WELE nalomile.’ ”
ese Omwami WELE ndoma ndi, ‘Lola ndauukuuma Bafilisiti; ndeera Bakereti ne khubunia bamenyile sia nyanja boosi.
Ndabawesieliakho lirima liase likali ne siuukuumo sie bukhalafu. Khwako balamanya bali Ese ndi Wele Omunyali Owa Bioosi.’ ”

“Mwana wo mundu sikila Tiro luchekheelela Yerusalemu ne luloma luli,
‘Aha, Silibwa siboofu sie Chikholo,
siabaayuulwe sikila ese,
nono ese ndanyoola bubweyaangu,
sikila buiinda bwalwo bwonakaakwe.’ ”
Khwako Omwami WELE aloma ali,
“Lola ee Tiro, ese nakhweanyilekho!
Ndakhureerera chikholo chingali chikhwibwaakale,
bulayi bwene busa nga bibuli bie nyanja ne biichanga.
Balatechula kamasiisi ke lukoba lwa Tiro
ne khutechula chindeleelwa chalwo che khuliindilakho.
Ndaarakara liloba lialwo ndusiemo,
mala ndukhole lube busa khwasie nga lulwanda.
Lulaba mu nyanja akari,
abuundu e khureka chindiimba.
Ese Omwami WELE, nalomile.
Chikholo chilaluyaaya,
ne bakhaana balwo mu lukoongo,
balabunisibwa ne mbalu.
Nio bamanye bali ese ndi Omwami Wele.”
Sikila Omwami WELE aloma ali, “Lola, ese ndareera khu Tiro Nebukadinesa omwami owa Babiloni khukhwama ebunaswa, nende chifarasi nende kamakaari ke liie, nende banamae be khu farasi nende kiminjolooli kie banamae.
Alereera mwiie bakhaana bowo,
baaliba ne baramire enje khu sibala.
Omusiku alayaba lukhwakhwa akhukare,
abuusie liloba libe lisiisi akhukare,
mala akhwibuulile,
akhukare ne chingabo chewe nga lulama.
Alalosia bitechula lisiisi,
khu masiisi kowo,
lundi alatechula chindeleelwa ne chiaywa.
Chifarasi chewe chilaba chingali lukali,
ne lutamuusi lwacho lulakhufuunikha,
kamasiisi kowo kalanikina sikila lutiri lwe batimia chifarasi,
nende endiri eye kamakaari ke khusuta bibiindu,
ne kamakaari ke liie.
Alengila mu bilibwa biowo,
bulayi bwene nga omundu owingila mu lukoba,
abuundu aatechulwa.
Alabisia batimia chifarasi chiswalakilile,
chingila che mu lukoba choosi ne bikhakayu biacho.
Aleera babaandu bowo ne mbalu,
ne lisiisi liboofu liili nga enjeko lilayabulukha.
Balayaaya kimiaandu kiowo,
bakhaatule basute bibiindu biowo nibio okusianga,
bakhatechule kamasiisi kowo,
mala bonakake chinju chowo chindayi.
Bakhabukule kamabaale kowo, chimbao chowo ne liloba,
mala bamwaate mu nyanja.
ne liuliilikha lie kamatuungu,
se lilabao lundi tawe.
Ndakhukhola wekele lulwanda busa,
olekela abuundu niio banikhila chindiimba.
Se oliombakhwa lundi tawe.
Ese Omwami WELE nalomile.”
Khwako, Omwami WELE aloma khu Tiro ali, “Bibala bie sia nyanja se bilaterema nga ne bilaulila likwa liowo, nga baumiie ne balila, lundi nga khufwa ne khulibao tawe ku?
Nono babemeelesi bakhulu be sia nyanja balarura khu ndebe chabwe che bubwami, mala befuule chingubo chabwe che bubwami, ne khukhwifuula chingubo chabwe chichanabwa mu ngila eye lukoosi lukali lwe khuchisaa. Bakhabe mu literema likali, bakhekhale asi mu maloba mala batereme buli siise ne khuuka lukali sikila kakekholeekhe khwiwe.
Bakhasute kumumilo bakhwimbile kumwenya kwe lisooma bali,
‘Ee, lukoba luboofu,
ewe wakoriokhile sia nyanja!
Lukoba lulwamanyikha, lulwaba ne kamaani khu nyanja,
ewe ne babaandu bowo wareera buuri khu buli mundu mu sibala.
Luno kamakenga kalikho katerema
khu ndaalo eye likwa liowo,
yee kamakenga kaali mu nyanja karangaraarwe
sikila liiela liowo!’ ”
Sikila kamene ako Omwami WELE aloma ali, “Ne khukhola ewe khuuba lukoba luboofu lwanjuukhwe nga lukoba lukhamenywamo tawe, nga khakhusiikhe mu lusiba lwe nyanja, mala kameechi kamakali kakhusiikhe;
abwenao khakhumwaate asi emakoombe alala nende abo babeekhayo khale, khakhukhole oche omenye ne nabo mindali mu sibala sie asi mu makubili kakatechukha. Nono omundu se alakhumenyamo tawe, lundi se olaba ne bumenyo mu bibala bie balamu tawe.
Ese Omwami WELE ndoma ndi, ‘Ndakhureera khu siakamo siriisia mala olafwa, wakhaenjwa se olinyoolwa lundi tawe.’ ”

Wele Omunyali Owa Bioosi amboolela ali,
“Luno ewe, mwana owo mundu, yimba kumwenya kwe khusooma sikila lukoba lwa Tiro,
mala oboolele Tiro luuli ebwingililo we sia nyanja, lulwofuli lwe babaandu khu bibala bikali biili sia nyanja, Omwami WELE aloma kano:
Ee, Tiro ewe waloma oli,
‘Ese ndi ne lukoondo lulayi elala.’
Lukoba lwowo luli mu nyanja akari,
baboombakhi bowo bang'oona lukoondo lwowo lwaba lulayi po!
Bombakhila kimirongooro kimilayi,
khukhwama khu sikulu Seniri,
babukula kimitarakwa khukhwama Lebanoni,
bakhung'oonela ewe kumuringoti.
Mu mikhoonge kia Bashani,
bakhung'oonelamo kimikaango kie khutimisilia kamaaro,
bang'oona lulwalo lwowo,
khukhwama khu murongooro,
kwa kainasi khukhwama sia nyanja,
ne Saipurasi ne khukitubaasia ne kimisaanga.
Engubo endayi eya katani,
eye kamapala khukhwama e Misiri,
enyala yabonekha ne oli aleeyi nga simanyisio,
embuusi ne bunapeenda,
khukhwama mu ngoongo che sia nyanja cha Elisha.
Bamenywa ba Sidoni ne Aribati
nibo babakhutimianga,
barana ba Senira baaba bamenya mwiwe,
nibo baaba bakhutimia.
Bang'ooni be chimeeli,
baaba bamanyile kimilimo kiabwe bulayi khukhwama Kebali
babeeseli khukhwama mu buli emeeli ebira khu nyanja,
bachitimilamo baaba mwiwe khulwe khukhwofula.”
Pasha ne Luti ne Putu baba banamae bowo, baanikhanga chingabo ne chikofio che sichuuma chabwe che mwiie mwiwe; bakhua lukoosi lwe saambo.
Banamae ba Aribati ne Heleki baba bakarire kamasisi kowo ne banamae ba Kamati baba khu ndeleelwa chenywe che khulindilakho, baanikha chingabo chabwe khu lisiisi liowo liliakhukara bakhola lukoondo lwowo lwaba lulayi elala.
Tarishishi lwakhola bubwofuli ne nawe sikila bukali bwe kimiaandu kiowo kia buli lukano, efwesa, sichuuma, machweenu ne sibia, bakholamo bie bukhala khulwe khukhwofulamo chingubo.
Yabani, Tubali ne Meshaka bakhola bubwofuli bwe bukhala ne nawe, khukusia nasioobi ne bibiindu bie kumukasa khulwe baboofuli bowo.
Be nju eya Beti-tokarima bakhola bubwofuli bwe chifarasi che kimilimo, chifarasi che liie ne chinyumbu khulwe bibiindu biowo.
Batetani baba baboofuli bowo, chingoongo che khu nyanja chaba nicho ewe wasiima khukholelayo bubwofuli bwowo, bareeranga kimisaanga kie chinjofu ne bupani mukulaasiana.
Babaandu ba Edomu bakaananaanga ne nawe sikila bukali bwe bibiindu nibio waba nabio. Bakulaana nawe bibiindu biowo bifwaana lubookha ne binapenda nende bie kamapala, chingubo cha katani, ne kamabaale kamangu ke mu nyanja kamabesemu mawaanga, ne kamabaale, kamaandalafu lukali kaalimo kamapala kamalayi.
Babaandu ba Yuda ne Isiraeli bofulana ne nawe khulwe khukulaana ne nawe engaanu, kamafura ka museituni ne chinduli che khunyoa, ne bubuukhi, kamafura ne bibiindu biiunya bulayi.
Babaandu ba Damasika bakulaana nawe mu bwofuli sikila bukali bwe bibiindu bie khukusia nibio waba nabio, sikila bukali bwe kimiaandu buli lukano, wareera endali eya Heliboni ne bufumbo bwe kamakheese buwaanga.
Vetani ne Yafani basuta bibiindu biowo khukhwama Usali; nga bichuuma bie kamaani lukali ne kumurongooro kuunya bulayi nende bie khunywa niibio bibiaba nibio wanyoola mu khukulaana.
Babaandu ba Dedani bofulana ne nawe khulwe khukulaana chingubo che khukhwikhalakho khu farasi.
Babaandu be Buarabu, ne babemeelesi be Kedari niibo ba baaba basiime bowo khu nibo wofulanga kamameeme, kamamiiku ne chimbusi.
Baboofuli ba Sheba ne Rama bakulaana nawe, bakulaana ne nawe khulwe bibiindu bilayi lukali mu bioosi biiunya bulayi, ne khulwe kamabaale ke bukusi bwe angaaki, ne sahabu.
Babaandu ba Harani, Bakani ne Baeteni, Baashuru ne Bakilimati baakhola bubwofuli ne nawe.
Bano bofula ne nawe mu ngubo chindayi chindobore ne mu ngubo chimbuusi chichanabwa charobarobana, ne kamapala ne kimikeeka kie mu nju kie kamapala kikiabowa ne lusia khulwe khukiliinda bulayi. Mu ngila yino bakulaana ne nawe.
Chimeeli cha Tarishishi chakhusutilanga ewe bie khukusia. Khwako ewe wechusibwa mala wasitoa lukali mu nyanja akari.
Babaandu bowo batimia emeeli bakhureerire,
bakhwingisie mu nyanja,
mu meechi kamakali.
Ekhuungu eye bukwe yakhuuchile,
wachiile aleeyi mu nyanja.
Buyiinda bwowo, bibiindu biowo bie bubwofuli,
bakholi bowo be khu meeli nende batimia emeeli,
bafundi be meeli nende bakusia bibiindu.
Ne banamae boosi baali mwiwe,
nende boosi baali ne nawe,
besiikha mu meechi khu ndaalo niyo ewe olibunilakho.
Liilila lie babaandu bowo batimia chimeeli
liateremia lukoongo.
Bayuusia kimikaango kie meeli,
nende batimia emeeli,
beekha barura mu meeli chabwe,
bema khu sikiingi sie nyanja.
Bakhulila ewe burafu,
mu mumilo kwe angaaki.
Bechukha lipukhuulu khu mirwe kiabwe,
ne khukhwikalaangasia mwikokhe.
Bachwenula lichuune liabwe lioosi sikila ewe,
befwara kamakunia ne bakhulila burafu,
khulwe bubeeleli burafu bwe mu mwoyo,
ne khukhwiunamila khukali.
Mu liesasaara liabwe basooma sikila ewe,
bakhusooma ewe lukali ne baloma bali,
“Naanu owabunakho nga Tiro akari we nyanja.”
Nga bibiindu biowo nibio wofulanga
biechanga khukhwama mu nyanja,
ewe wakholanga babaandu bakali ne banyalikha,
ne bukali bwe kimiaandu kiowo nende bie khukhwofula,
ewe wayindaasia babaami be khu sibala.
Luno enyanja yakhutimbiisie,
ewe wabuniile mu lusiba lwe kameechi,
bie khukhwofula biowo ne bakholi be mu meeli bowo boosi,
besiikhile ne nawe.
“Baamenyile mu ngoongo che sia nyanja boosi,
besiindukhiile butinyu bwowo,
babaami babwe bariire lukali ne khurangararwa,
bubweeni bwabwe bwakaluukhaane.
Babaandu balala khu bofuli bakhupila ewe sikhoe,
ne baloma bali, ‘Ewe wolile khu siakamo simayaanu,
mala mindali na mindali se olinyokha lundi tawe.’ ”

Wele Omunyali Owa Bioosi amboolela kano:
“Mwana wo mundu, boolela omwami owa Tiro oli, Omwami WELE aloma ali: Sikila kumwoyo kwowo kuli kwe khukhwibonia
mala ewe oloma oli, ‘Ese ndi wele nikhalanga khu ndebe eye bawele babaandi mu nyanja akari,’
ne kakhali ewe oli omundu busa, se oli wele tawe akhaba ne weibaasia oli, oli omukesi nga wele.
Ewe ng'ali oli omukesi khukhila Danieli,
se siliio sisiekisa khwiwe tawe.
Khulwe limanya liowo, ne liiulila liowo,
wenyoolela buiinda mala wabuusia esahabu ne fwesa mu mabiikhilo kowo.
Khulwe limanya liowo likali mu bwofuli,
watasa kimiaandu kiowo,
mala kumwoyo kwowo kwiboneselia khu miaandu nikio oli nakio.
Khwako Ese Omwami WELE ndoma kano:
Sikila ewe weyibaasia oli, oli omukesi nga bawele,
khwako, lola ndareera bakeni khwiwe,
bariisia lukali khu be chikholo,
mala balapana liie khu bulayi bwe limanya liowo,
mala balafwolobia lukoosi lwowo.
Balakhumwaata asi mwiloo,
mala olafwa lifwa lie babaandu babeererwa mu nyanja.
Eku, ewe olachiililila khuloma oli, ‘Ese ndi wele,’ ebweeni wabo bakhwira,
akhaba ne oli omundu busa ne se oli wele tawe mu makhono kaabo bakhwira?
Ese Omwami WELE ndoma ndi,
‘Olafwa lifwa lie basiinde mu makhono kwe bakeni sikila ese nalomile.’ ”
Lundi Omwami Wele amboolela ali,
“Mwana wo mundu lilila butinyu bubwiicha khu mwami owa Tiro, mala omuboolele kano: Omwami WELE aloma ali,
‘Ewe waba simanyisio silayi elala sisiechula bukesi,
ne lukoondo lulayi elala.
Ewe waba mu Edeni, mu mukuunda kwa Wele.
Buli libaale lie bukusi liaba sisibiimbilo siowo,
liwaanga ling'enang'ena, lie lubookha nga limali, lifwaana liiki,
nende libuusi lirandaafu ne libuusi ling'enang'ena, limali libesemu nende lie lubookha lufulaafulane, nende esahabu, yaba kimilimo kie bulayi bwe lukoondo lwowo. Khu ndaalo niyo wabumbilamwo, biabumbwa biarekekhwa sikila ewe.
Alala ne malaika owachukhwakho kamafura omuliindi kerubi nakhurao,
waba khu sikulu sitakatifu sia Wele,
mala ewe wakeendanga akari we kamabaale ke kumulilo.
Ewe se waba ne buubi bwosi bwosi,
khukhwama khu ndaalo niyo ewe wabumbilwakho,
khukhwola nga bumayaanu ne bwanyoolekha mwiwe tawe.
Mu bukali bwe bubwofuli bwowo,
waba wechula sisiayuumba,
mala wakhola bumayaanu,
nio nakhumwaata nga sisiindu sinyaalu,
nakhurusia khu sikulu sia Wele,
nio malaika oliindanga aakhuoona ewe,
aakhurusia akari we kamabaale ke kumulilo.
Kumwoyo kwowo kwaba kwe khukhwebonia,
sikila bulayi bwe lukoondo lwowo,
wonaka limanya liowo khulwe luyali lwowo.
Nakhumwaata asi nakhubakala ebweeni we babaami,
obe naikara eye khuliisia chimoni chabwe.
Khulwe bukali bwe bumayaanu bwowo,
mu bwofuli bwowo bukhali buluungi tawe,
wafwolobia abuundu atakatifu,
nio nabwaana kumulilo akari wowo,
kwakhwosia mala wekela likokhe khu sibala,
ebweeni wabo boosi babakhubona.
Babaandu boosi mu baandu babakhumanya ewe,
barangararwe mu buuri bukali,
nga bakhuboone ne wolile khu siakamo siibi lukali,
mala se olibao lundi khulwa mindali na mindali tawe.’ ”
“Mwana wo mundu, suta chimoni chowo olole khu Sidoni mala ong'oole kamabi khu nibo,
mala oboole kano: Omwami WELE aloma ali,
‘Ewe lola, ee Sidoni, Ese nakhweanyilekho,
Ese ndekesia luyali lwase akari wowo.
Ne balimanya bali Ese ndi Omwami WELE,
ne khakhole likhalaka liase khwiwe,
mala khekesie butakatifu bwase mwiwe.
Sikila kharume lufu luubi mwiwe,
ne sifuki khu ngila chowo,
ne baliirwa bakhakwe busa akari wowo,
ne mbalu buli lubeka,
nio balimanya bali Ese ndi Wele Omunyali owa Bioosi.’ ”
Omwami WELE aloma ali, “Mbao ekholo mu kholo chichabotookhelela Isiraeli, chichabachekheelelanga chiili nga kamawa ne mbululwe ekhabachuunisie lundi tawe. Mala balimanya bali Ese ndi Omwami WELE.”
Omwami WELE aloma ali, “Nga ne khabuusie be nju eya Isiraeli khukhwama mu kholo nicho Ese nabasalanisiamo ne khukhwekesia butakatifu bwase mu nibo ebweeni we chikholo, nono bakhamenye mu sibala siabwe nisio naelesia Yakobo omukholi wase.
Ne bakhamenye mu muleembe, mala bombakhe chinju ne khubiaala kimisabibu. Bakhamenye mu muleembe nga ese ne khabe ne ndikho mbisia bukhalaki khwabo boosi ba babachekheelelanga mala Baisiraeli bakhamanye bali Ese ndi Wele Omunyali owa Bioosi, Wele wabwe.”

“Mwana wo mundu, biiya omwami owa Misiri. Muboolele nga niye ne sibala sioosi sia Misiri ne sicha khunyoola kumunaanio.
Rakikha khulomaloma, loma kano:
Omwami WELE aloma kano:
Lola, Ese nakhweanyilekho,
ewe Farao omwami owa Misiri,
kukuundu nga kuremu kuboofu,
kukwamenya mu luuchi akari,
kulomanga kuli, ‘Naili luli lulwase, ese samwene nalubuumba.’ ”
Ndakhukakia kimilobo mu saya chowo,
mala khole ching'eeni che mu luuchi,
chikhweambekho lukali,
ndakhukhwesa orure mu Naili,
ne ching'eeni che mu luuchi chikhweambilekho choosi.
Ndakhumwaata mu sichiimi,
ewe ne ching'eeni che mu luuchi choosi,
olakwa khu sibala sisiangalaamwe,
ne se olasiikhwa tawe.
Ese ndaelesia chinyuni ne chisolo,
kumubili kwowo nga siakhulia.
balamanya bali, Ese ndi Wele Omunyali Owa Bioosi.
Wele Omunyali Owa Bioosi aloma ali,
“Baisiraeli bamweyikinanga enywe Bamisiri khulwe buyeeti,
khane enywe muli busa nga esiimbo eye khakoyakoye.
Nga ne bamwiambakho ne kumukhono,
mwafunikha mala mwabauna kamabeka,
ne nga bamweambakho,
mwafunikha mala bakwa bafunikha kimikoongo.”
Khwako Omwami WELE aloma ali, “Lola ese ndareera babaandu bakhwibwaakale ne mbalu mala beere babaandu bowo ne bibiaayo.
Ne sibala sia Misiri silanjukhwa sibe sisiangalaamwe. Nio bamanye bali Ese ndi Wele Omunyali Owa Bioosi sikila waloma oli, ‘Naili luli lulwase, ese samwene nalubuumba.’
Khwako lola, Ese nakhweanyilekho, ewe nende Naili, ndakhola sibala sia Misiri sibe sisiangalaamwe, khukhwama Mikitoli ebunaswa khukhwola khu lukoba lwa Siyene siafubo khu lwakha lwa Esopia.
Omundu namwe esaang'i se bilibirakhoomo tawe khu miiko kamakhumi kane.
Ese ndakhola sibala sia Misiri sibe sisianjuukhwe lukali khukhila bibala bioosi. Chingoba chasio chilaba alala ne chingoba chichanjukhwa khulwe kimiiko kamakhumi kane. Ndasalanisia Bamisiri mu kholo chichiindi mala mbasalanisie mu bibala bamenye mu baandu babaandi.”
Omwami WELE aloma ali, “Enyuma we kimiiko kamakhumi kane, ese khabuusie Bamisiri khukhwama mu baandu nimwo basalaanilamo,
ese khakobosiele Bamisiri chikhabi chabwe, ne khubakobosia mu sibala sia Paturusi, mu sibala nimwo basaalwa, ne ebweeneyo balaba bubwami butekhele.
Buliba bubwami butekhele khukhila bubuundi bwoosi, mala se bukheniiniekho lundi khu kholo chichiindi tawe, ne ese khabakhole babe bakeekhe bakhalinyala lundi bamiia chikholo chichiindi tawe.
Ne Baisiraeli se balieyikina lundi Bamisiri khulwe buyeeti tawe. Liiba lie Bamisiri lilikhebusia Baisiraeli nga ne bekhiikha khukhweyikina Bamisiri khulwe buyeeti. Nio Baisiraeli balimanya bali Ese ndi Omwami WELE.”
Khu ndaalo eye khunyoa eye kumwesi kwe khunyoa kwe kumwiiko kukhola kamakhumi kabili na saba kie mbaambe, Wele Omunyali Owa Bioosi amboolela ese ali,
“Mwana wo mundu, Nebukadinesa omwami owa Babiloni aakhola banamae bewe baakhola kimilimo kimiaandalafu kie khukhwibwaakala Tiro, buli murwe kwobukha sisioole, ne buli libeka liang'uukha ne kakhaba kario niye namwe banamae bewe se banyoola sisiindu siosi siosi khulwe khuruunga kimilimo kie khukhwibwaakala Tiro tawe.
Khwako Ese Omwami WELE ndoma ndi, ‘Lola Ese ndaelesia Nebukadinesa omwami owa Babiloni sibala sia Misiri, alayaaya kimiaandu kiasio mala abukule, arekukhe nakio, ne kimiaandu ekio kilaba nga kumuruungo kwe banamae bewe.’ ”
Omwami WELE aloma ali, “Namueleesie niye sibala sia Misiri sibe kumuruungo kwewe khulwe kimilimo nikio aakhola sikila baakholela Ese.
Khu ndaalo eyo khakhole Baisiraeli babe ne kamaani mala khakhwikule kumunwa ewe Esekieli olomalome mu Baisiraeli niio buli mundu anyala akhuulila, nio bamanye bali Ese ndi Wele Omunyali Owa Bioosi.”

Wele Omunyali owa Bioosi amboolela kano:
Mwana wo mundu, ng'oola olome oli Omwami WELE aloma ali,
“Khemwesasaare, endaalo eye njoli elikho yiicha.
Sikila endaalo eli siimbi,
endaalo eya Wele Omunyali Owa Bioosi eli siimbi,
eliba endaalo eye kamafuumbi,
siise sie kumunaanio khu kholo.
Liie likhabe mu Misiri,
lilieembeelela lilaba mu Esopia,
nga babaandu ne bakheererwe mu Misiri,
ne kimiaandu kiasio kilayaaywa mala sionakakwe.”
Banamae babaandikwa khukhwama Esopia, Putu, Libia, Arebia sioosi ne Kubu nende abo boosi ba baaba mu bulala bwa Misiri bakhafwiile mwiie.
Omwami WELE aloma ali,
“Abo babayeeta Misiri, bakhakwe
ne khukhwebonia khulwe kamaani khwabwe khukhakhilwe,
khukhwama Mikitoli, khukhwola Siyene,
bakhafwiile mwiie.
Ne Misiri silaba sisiaangalaamwe mu bibala biili bibiangalaamwe,
ne chingoba chasio chilaba mu ngoba chiili kamakuunda.
Nio bakhamanye bali Ese ndi Wele Omunyali Owa Bioosi,
nga khabe ne nosiisie Misiri,
ne khumala abo boosi basiyeetanga.”
Khu ndaalo eyo, nga Misiri ne siliba ne sionakaakwe, kharume barumwa bache khangu barikhirisie Baesopia ne bakherekeekhe tawe. Lilieendekhelela likhabechekho khu ndaalo eye njoli eya Misiri, bona liolile.
Omwami WELE aloma ali,
“Ndarumikhira Nebukadinesa omwami owa Babiloni,
khukhwakamia kimiaandu kia Misiri.
Niye ne babaandu bewe ba Babiloni,
ekholo endafu lukali mu kholo choosi,
bakhareerwe bonake sibala.
Bakhebwaakale Misiri ne mbalu,
mala sibala silaba ne bafu bakali.
Ndateenyisia Naili,
mala nde sibala sia Misiri,
mu bunyali bwe babaandu bamayaanu.
Ndakhola sibala sionakakwe,
alala nende buli siindu siilimo,
khulwe khurumikhira bakeni.
Ese Omwami Wele nalomaloome.”
Omwami WELE aloma ali,
“Ndonaka bifwaani mala nakamie wele be bubeeyi mu Memufisi,
omundu yesi yesi owe nju eye bubwami se alabao mu Misiri tawe.
Nono ndakhola Bamisiri babe baari.
Ndakhola Paturusi lukoongo lwe siafubo lwanjukhwe,
lundi ndoosia Soani lukoongo lwe bunaswa,
mala mbukuume Tebesi.
Ndarafwira Pelusiumu,
lukoba lwe kamaani mu Misiri,
mala ndukhole luulile burafu bwase,
lundi ndonakaka kimiaandu kia Tebesi.
Ndoosia Misiri,
Pelusiumu lukhabe mu buchuuni burafu.
Tebesi lukhatechulwe,
Memufisi lukhebuulilwe ne basiku kumuusi.
Babaandu be siseecha baraaka ba Oni ne Pibeseti,
bakhafwiile mwiie,
ne babaandu bamenyilemo bakhaambwe bayilwe mu mbaambe.
Tehafunesi eyo ekhabe sisiilima,
nga ne ndionaka bunyali bwa Misiri,
ne kamaani niko sieboneseliangakho kakhweo.
Sikhafuunikhwe ne lifuumbi,
mala babaandu basio bakhaambwe bayilwe mu mbaabe.
Ndauukuuma ndio Misiri,
mala babaandu bamanye bali Ese ndi Omwami Wele.”
Khu ndaalo eya saba, eye kumwesi kwe khunyoa kwe kumwiiko kwe khumi na mulala kwe mbaambe yefwe, Omwami Wele aamboolela ali,
“Mwana wo mundu, Ese nafunile Farao omwami owe Misiri kumukhono, mala lola, se kwaboilwe kimikhandaala kwiyonge kuone nio kunyoole kamaani kusute embalu tawe.
Khwako Ese Omwami WELE ndoma ndi, ‘Lola, Ese neaanyile khu Farao omwami owe Misiri. Ndafuna kamakhono kewe koombi sitube, kumulamu nende kukwafunwa, mala ndakhola embalu eanukhe ekwe khukhwama mu mukhono kwewe.
Ndasalanisia Bamisiri mu kholo choosi lundi ndabasalanisia mu bibala bioosi.
Ndara kamaani mu makhono ko mwami owa Babiloni mala mwakaanisie embalu yase. Ne kakhali ndafuna kamakhono ka Farao mala alalambaala ebweeni wewe ne alenya nga omundu niye baunile.
Ndara kamaani mu makhono ko mwami owa Babiloni, ne kakhali kamakhono ka Farao kalakwa, mala balamanya bali Ese ndi Omwami Wele nga ndakaanisia embalu yase khu mwami owa Babiloni, alakibwaakalila sibala sia Misiri.
Ne ese khasalanisie Bamisiri mu kholo chichiindi lundi mbasalanisie mu bibala bioosi. Nio, bamanye bali Ese ndi Omwami Wele.’ ”

Khu ndaalo eye khunyoa eye kumwesi kwa khataru kwe kumwiiko kukhola ekhumi na mulala, Omwami Wele amboolela ese Esekieli ali,
“Mwana wo mundu, boolela Farao omwami owe Misiri, ne babaandu bewe oli,
Bunyali bwenywe bufwaananisibwa ne bwa naanu?
Lola, Ese ndamufwaananisia ne kumurongooro kumutarakwa kwa Lebanoni,
kwe chisakia chindayi,
che sisiniini silayi,
kumurongooro kumuleeyi lukali.
Kameechi kabao kakakukhola kwachoa,
chimoni che chinjichi mwiloba asi niio kwabiaalwa,
kwabisia kameechi,
kolela kimirongooro kikiindi kioosi kie mu musiru.
Nio kwalea kwacha mu ngaaki,
kwakhila kimirongooro kioosi kie mundaa,
chimbasaana chakwo chachoa chaboofua,
chisakia chakaliia chaaba chindeeyi,
khukhwamanana ne kameechi kamakali mu bisaafu biakwo.
Chinyuni cha buli lukano,
chombakha biswi biacho mu mbasaana,
chisaang'i che mundaa choosi,
chasaalilana asi we chisakia,
babaandu bakali po, bekhalanga mu siniini siakwo.
Kwaba kumulayi lukali mu bukali bwakwo,
mu buleeyi bwe chisakia chakwo,
sikila kimili kiakwo kiaba kiacha asi,
khukhwola khu meechi.
abeele se kinyala kiakukhila tawe,
namwe kimirongooro kimiamori se kiaboofua chisakia chaaba nga chakwo tawe,
kimirongooro kie mundaa se kianyala khulekhaasibwa,
ne chisakia che kumutarakwa tawe.
Kumurongooro se kwabao mu mukuunda,
kukwafwaana bulayi nga nikwo tawe.
Nakukhola kwafwaana bulayi,
kwaaba ne chisakia chingali chichakalaasia,
mala kimirongooro kioosi kie mu Edeni,
kie mu mukuunda kwa Wele,
kiakukholela siikhalikhali.”
Khwako Omwami WELE aloma ali, “Sikila kwachoa kwalea lukali kwola mu maleesi, mala kumwoyo kwakwo kweniinia sikila buleeyi bwakwo.
Ese ndakwakanisia owe kamaani owe chikholo. Ng'ali alakukhola khuloondekhana ne bubwoni bwakwo. Nakumwaatile enje.
Bakeni, be kholo endafu lukali mu kholo, balakurema mala bakulekhe. Khu bikulu ne mumatooma koosi chisakia chakwo chilakwa ne chimbasaana chiakwo chilakwa chifunikhakile mu maloba nimwo kameechi kamaangamo mala babaandu be mu liloba belukhe barure mu siniini siakwo bakwanjukhe.
Chinyuni choosi chilamenya mu kusina kwakwo ne chisolo choosi chilamenya mu mbasaana chakwo.
Nono khukhwama luno kumurongooro kuuli ameechi kuulachoa kulee, namwe chisakia chilee choole mu maleesi se kulabao tawe. Kimirongooro kilanywa kameechi kilee kibe nga nikwo se kilabao tawe.
‘Sikila kioosi kiaanilwe kifwe,
kiche mu sibala sie asi,
alala ne babaandu boosi babeekha asi mwiloo.’ ”
Omwami WELE aloma ali, “Endaalo niyo kumurongooro kweekha asi Emakoombe, nalaka kamasika kabeo, nakhiingilila chisiba chichakubaakho mala nakufuunikha; nemekha chinjichi chakwo mala kameechi kamakali kateenya. Nakhola Lebanoni lweunamila sikila nikwo, ne kimirongooro kioosi kie mundaa kianiaala sikila nikwo.
Nakhola chikholo chaterema sikila luyoka lwe likwa liakwo khu ndaalo niyo nakumwaatilakho asi Emakoombe alala nende abo babeekha asi Mwiloo; ne kimirongooro kioosi kia Edeni kimirobore lundi kimilayi lukali mu Lebanoni, kioosi kikianyoola kameechi kakolaana, kiaolela mu sibala sie asi.
Bosi beekha asi Emakoombe alala ne nakwo, babeerwa ne mbalu, alala ne naabo ba baaba lubeka lwakwo, babamenyanga mu siniini siakwo akari we babaandu bakali.”
Omwami WELE aloma ali, “Murongooro siina mu mirongooro kia Edeni kukwaba ne luyali ne bunyali nga ewe? Ewe okhekhisibwe asi alala ne kimirongooro kia Edeni mu sibala sie asi. Okhakone alala nende abo bakhamanyile Wele tawe, alala nende abo bareerwa ne bali mwiie.
“Kano niiko kakhanyoole Farao ne babaandu bewe boosi.”

Khu ndaalo eye khunyoa eye kumwesi kwe khumi na kibili mu mwiiko kukhola ekhumi na kibili khukhwama nga khwayilwa mu mbaambe, Omwami Wele aamboolela ese Esekieli kano:
Mwana wo mundu rakikha lisooma sikila Farao omwami owe Misiri mala omuboolele oli,
“Ewe weyibaasia wamwene khuuba etalang'i mu kholo choosi,
ne kakhali oli busa nga kukuundu kufwaana kuremu mu nyanja;
witumbulanga eyi ne eyi mu njichi chowo,
otumbuulanga kameechi ne bikele biowo,
ne khunyaalutia chinjichi chowo.”
Omwami WELE aloma ali,
“Ndakhumwaatakho lutiimba lwase,
ebweeni we babaandu bakali;
mala khuupe ewe khu sikiingi ne lutiimba lwase.
Ndakhumwaata asi khwiloba,
ndakhufuruusia okwe mu sikuuri,
mala ndareera chinyuni choosi chikhwichulekho,
mala ndekhe chisaang'i choosi che mundaa khu sibala sioosi chikhulie.
Khasalanisie chinyama che kumubili kwowo khu bikulu,
lundi nichusie chinyama che kumubili kwowo mu matooma.
Ndachukha khwiloba kamafuki kowo kaalikho kachichukha,
khukhwola khu bikulu,
ne chinjichi chilechula kamafuki kowo.
mala khole ching'enieesi chimaliie,
khafuume enyanga ne lifuumbi,
ne kumwesi se kukhakhosie tawe.
Khakhole bibiindu bikhosia khwikulu bioosi,
bibe sisiilima,
mala ndareera sisiilima khu sibala siowo.
Ese Wele Omunyali owa Bioosi nalomile.
“Ndanaania kimiooyo kie babaandu bakali nga bakhaulile kamakhuwa ke mbaambe mu chikholo chichiindi, mu bibala nibio okhamanyile tawe.
Ndakhola chikholo chingali chesiinduukhe sikila ewe, ne babaami babwe bakharie lukali ebweeni wowo, nga ne khauche embalu yase ebweeni wabwe. Bakhatereme biise bioosi sikila khuuria lifwa. Buli sia mulala okhakhole ario, khu ndaalo eye libuna liowo.
“Sikila Ese Omwami WELE ndikho mboolela omwami owa Misiri kano ‘Omwami owa Babiloni alakhwibwaakala ne mbalu.
Ese ndakhola banamae be kamaani bakhwibwaakale ne mbalu, banamae baali barafu lukali mu kholo chichiindi choosi.
Balonakaka liliebonia lia Misiri,
mala Bamisiri bakali balafwa.
Ndeerera bibiaayo bia Misiri,
biili ameechi kamakali,
ne sikele sio mundu se sikhakatumbuule,
namwe bikhakayu bie chibibiaayo bikanyaalutie lundi tawe.’ ”
Omwami WELE aloma ali, “Nono ndakwalaasia kameechi ke Bamisiri ne khuyenjeesia chinjichi chabwe chibisie ne chiseletekha busa nga kamafura.
“Nga ne khakhole sibala sia Misiri sianjukhwe nga ne siliba ne siyaayilwe bioosi mala siarama sichula; nga ne ndiba ne niirire bamenywa biasio boosi, nio Bamisiri bamanye bali Ese ndi Omwami Wele.
Lino nilio lisooma nilio bakhembe. Bakhasi khukhwama mu kholo choosi bakhembe ne balikho basooma Misiri ne babaandu basio boosi. Omwami WELE aalomile”
Khu ndaalo eye khumi na chiraano eye kumwesi kwe khunyoa kwe kumwiiko kwe khumi na kibili kwe mbaambe yefwe, Omwami Wele aamboolela ese Esekieli ali,
“Mwana wo mundu, Yesasaara olile Bamisiri bakali,
Bayile asi, alala ne babaandu be chikholo che kamaani,
bache mu sibala sie asi,
alala nende abo baacha asi Mwiloo.
Eku, enywe mukhila naanu lukoondo?
Khe mwiikhe asi! Mubiikhwe muuluukhile alala nende abo bakhamanyile Wele tawe!”
Bamisiri babunile alala nende abo babeererwa mwiie. Embalu yarekeekhwe khubunia Misiri ne babaandu basio bakali.
Banamae be kamaani, nende abo ba bayeeta Bamisiri mwiie; ne bali Emakoombe akari bakhalome bali, “Bekhile asi, balambaalile ao, babaandu baakhamanyile Wele tawe, babeererwa mwiie.”
Omuasiria ali emakoombe eyo ne biliindwa bie banamae bewe boosi biamubotookhelela. Boosi beerwa ne mbalu.
Biliindwa biabwe bili Mwiloo asi. Ne be kumusuumbu bewe babotookheleele siliindwa siewe. Boosi beerwa, beerwa ne mbalu. Bareeranga biriisio bikali mu sibala sie balamu.
Elamu luliyo, ne babaandu balwo boosi asiliindwa sialwo; abo babeekha asi ne bakhamanyile Wele tawe lundi babaareeranga biriisio bikali mu sibala sie balamu, boosi beerwa, beerwa ne mbalu. Baambwa chisoni alala ne nende abo babeekha asi Mwiloo.
Elamu lukona akari waabo babeerwa alala ne babaandu balwo boosi. Biliindwa biabwe bialubotookhelela. Boosi baakhamanyile Wele tawe, babeerwa ne mbalu; sikila biriisio biabwe biasalaanila mu sibala sie balamu. Baambwa chisoni alala nende abo babeekha asi Mwiloo; bareerwe akari waabo babeerirwe.
Mesheki ne Tubali baliyo ne babaandu babwe boosi. Babotookheleelwe ne biliindwa bie banamae babwe. Babaandu abo boosi bakhamanyile Wele tawe, beerwa ne mbalu. Ne basiili balamu basalanisia biriisio mu sibala sie balamu.
Se basiikhwa alala ne banaitiriani be kamaani babaafwa khale, beekha asi Emakoombe ne bulwaani bwabwe tawe. Chimbalu chabwe charwa emirwe kiabwe lundi nibo chingabo chabwe chali khu bikuumba biabwe. Buuri sikila banaitiriani abo bwaba mu sibala sie balamu.
Nio enywe Bamisiri mukhafunakakwe mala mukone akari we babaandu bakhamanyile Wele tawe, alala nende abo babeerwa ne mbalu.
Baedomu baliyo, alala ne babaami babwe ne baruki babaaba be kamaani kamakali, ne kakhali luno bakonile alala nende abo babeerwa ne mbalu; bakonile nende abo bakhamanyile Wele tawe alala nende abo baacha asi Mwiloo.
Baruki be bunaswa baliyo boosi, ne Basidoni boosi. Babeekha asi mu soni alala nende abo babeerwa, sikila biriisio nibio bareera khulwe kamaani kabwe, bakonile ne basiili khumanya Wele alala nende babeerwa ne mbalu, lundi bali mu soni alala nende abo babeekha asi Mwiloo.
Omwami WELE aloma ali, “Nga Farao ne akhabone babereerwa ne mbalu, niye ne banamae bewe boosi bakhaoleelesibwe khulwe babaandu bwe boosi.
“Asalanisia biriisio mu sibala sie balamu; khwako, akhasiikhwe alala nende bakhamanyile Wele tawe, alala nende abo babeerwa ne mbalu, Farao alala ne banamae bewe bakali. Omwami WELE aalomile”

Omwami Wele amboolela ese Esekieli ali,
“Mwana wo mundu lomaloma ne babaandu bowo mala obaboolele oli, ‘Ese naaba ne ndeera liie mu sibala ne babaandu be mu sibala esio babukula omundu mulala mu baandu babwe, ne khumukhola omuliindi wabwe;
ne omundu oyo aaba nabo, busiku ne bwiicha mu sibala akhupa ekhoombi lundi aboolela babaandu.
Nono omundu yesi yesi oulila ekhoombi ne yiipa, mala se abukulamo lukeendo tawe, omusiku ne eecha eera omundu oyo. Aba sifuki siewe sili khu mwene.
Aaulila ekhoombi ne yiipa mala aaleka; lifwa liewe lilaba khu niye omwene. Ne kakhali abanga aabukalomo lukeendo, andi omwene aaonia bulamu bwewe.
Ne kakhali omuliindi ne abona liie ne liicha ne se akhupa ekhoombi nio babaandu bamanye tawe, mala omusiku eeche eere omundu yesi yesi khu nibo, aba omundu oyo eereerwe mu bwoni bwewe, ne kakhali Ese khabanje omuliindi lifwa lio mundu oyo.
“ ‘Nio mwana wo mundu, ese nakhukholile omuliindi owe nju eya Isiraeli buli lwoosi ne oulila burume khukhwama mukhanwa mwase khukhwola obakaambile.
Ese naaba ne mboolela omwoni ndi, ee mwoni ewe, ng'ali olafwa mala ewe se olomaloma khu mwoni oyo omukaambila aukha alekha engila yewe tawe, omundu omwoni oyo alafwila mu bwoni bwewe, ne ese khakhubanje ewe kumurwe kwewe.
Ne ewe waaba ne okaambila omumayaanu alekhe bubwoni bwewe, ne kakhali se abulekha tawe, alafwila mu bwoni bwewe ne kakhali ewe olaba weonisie wamwene.’ ”
Wele Omunyali Owa Bioosi amboolela ese Esekieli kano: Ne ewe mwana wo mundu, boolela enju eya Isiraeli oli, “Enywe mwalomile muli, ‘Bamayaanu ne bubwoni bwefwe buli bukali. Khulikho khuwa sikila bumayaanu ne bubwoni; nono khunyala khwaba balamu khuriena?’ ”
Baboolele kano: Omwami WELE, Wele oomenyile mindali aloma ali, “Ese se sangaalilanga lifwa lio mwoni tawe, ne kakhali omwoni alekhe bubwoni bwewe mala amenye. Ee, enju eya Isiraeli lekha, lekha bubwoni bwowo! Siina sikila ofwe?
“Ne ewe mwana wo mundu, boolela Baisiraeli bowo kano: Omundu omuluungi ne akhola bubwoni, buluungi bwewe se bulamuonia tawe. Ne omundu omumayaanu ne akaluukhana aalekha bumayaanu, se alafwa tawe. Omuluungi ne akhola bubwoni se alamenya sikila buluungi bwewe tawe.
Ese nakhaba ne suubisia omuluungi ndi, ‘Ng'ali olamenya,’ ne akelao asuubila mu buluungi mala akhola bubwoni se siliio na silala khu bikholwa biewe bie buluungi siilikhebulilwa tawe. Alafwila mu bwoni nibwo akholile.
Lundi ese nakhaba ne mboolela omumayaanu ndi, ‘Ng'ali ewe olafwa,’ ne kakhaba kario aaba ne akaluukhana aalekha bubwoni mala aakhola liili lie lilaka ne lilayi;
omumayaanu ne akalusia nisio aambiiliile ne khukobosiayo nisio eebile, mala amenye mu lilakiilisia lie bulamu ne se akhola bubwoni tawe; ng'ali alamenya, se alafwa tawe.
Bubwoni bwewe bwosi bwosi nibwo akhola se bulikhebulilwa khulwe khumureerera butinyu tawe. Aakholile lie lilaka lundi lilayi, ng'ali alamenya.
“Ne kakhaba kario babaandu bowo baloma bali, ‘Niko Omwami Wele akhola se kali kamalayi tawe,’ khane niko nibo bakhola niiko kamamayaanu.
Omundu omuluungi ne akaluukhana aalekha buluungi mala aakhola bubwoni, alafwa sikila bubwoni bwewe.
Ne nga omwoni ne akaluukhana aalekha bubwoni mala aakhola kamalayi ke lilaka, alamenya sikila bikholwa bilayi biewe.
Ne kakhaba kario enywe muloma muli, ‘Niko Wele Omunyali owa Bioosi akhola se buli bung'ali tawe.’ Ee enju eya Isiraeli, Ese ndakhalakila buli mulala khwinywe khuloondekhana ne bikholwa biewe.”
Nono kamaani ka Wele Omunyali owa Bioosi kaaba khwise ekolooba omukwa oyo ne asiili khwicha, ne Wele aaba aanjikuule kumunwa mu siise nisio omundu oyo aulukhilakho ne se naanda lulimi lundi tawe, nanyala khulomaloma.
Omwami Wele amboolela ese Esekieli ali,
“Mwana wo mundu, babaandu bamenyile mu ngoba chichanjukhwa che mu sibala sia Isiraeli bachiililila khuloma bali, ‘Aburahamu aaba mulala yeng'ene, kakhaba kario aelesibwa sibala sioosi. Ne kakhali luno efwe khuli bakali, ng'ali khwaelesiibwe sibala sibe sisiefwe.’
“Khwako baboolele kano: Omwami WELE aloma ali, ‘Enywe mulia enyama ne kamalasile. Musaaya bifwaani, lundi muchukha sifuki. Eku, mwibaasia muli mulaebwa sibala sino sibe sisienywe?
Mweyikina chimbalu chenywe, mukhola bibiindu biisinya ne buli museecha mwinywe akhola sifwabi no mukhasi wo wasie! Eku, mwibaasia muli mulaebwa sibala sino sibe sisienywe?’
Baboolele kano: Omwami WELE echubile ali, ‘Nga ese ne menyile mindali, ng'ali abo baali mu ngoba chichonakakwa kane beerwe ne mbalu, ne abo baali enje we chingoba ndabaana khu saang'i che mundaa chimulie ne abo baali mu ngoba che kamaani ne mu mabina balafwa luufu.
Ndakhola sibala sianjukhwe ne khukhwonakakwa, ne liliebonia liasio lie sileka liloola khu siakamo. Bikulu bia Isiraeli bilanjukhwa lukali, se aliio oolibiramo tawe.
Nio bakhamanye bali Ese ndi Wele Omunyali owa Bioosi nga ne khabe ne kholile sibala khukhwanjukhwa ne khukhwonakakwa, sikila bibiindu bie khusinya nibio bakholile.’ ”
“Ne ewe mwana wo mundu, babaandu bowo bakachula khwiwe e masiisi nende emiliango kie chinju. Baboolanila; omundu mulala khu wasie bali, ‘Yiicha khuche khuulile burume siina bubwama khu Wele Omunyali owa Bioosi.’
Mala becha khwiwe nga babaandu ne becha mala bekhala ebweeni wowo nga babaandu base ne baulila niko obaboolela, ne se bakhola nga obaboolela tawe, sikila mu lilomaloma liabwe bekesia busiime bukali ne kimiooyo kiabwe kili khu ke bukhala bwabwe.
Ne lola, ewe khu nibo oli nga omundu owimba kimienya kie busiime mu mumilo kumulayi mala okhupa lituungu bulayi, sikila baulila niko oloma, ne se bakakhola tawe.
Ne nga burume bwowo ne bukhoole, mala khukhwola bwole! Bakhamanye bali omung'oosi aabelenge akari wabwe.”

Omwami Wele amboolela kano:
Mwana wo mundu, ng'oola wibwaakale babaayi ba Isiraeli. Ng'oola mala obaboolele oli, “Omwami WELE Omunyali owa bioosi aloma ali, ‘Ee! Enywe babaayi ba Isiraeli mumwelisiisienge mwabeene! Eku, babaayi se benyekhana baaye kamakheese?
Mulia kamafura, mufwara bulayi bufumbo bwe kamakheese, mwiira kamakhomefu ne mulia, ne kakhali se mwaaya kamakheese chana tawe.
Se muliinda kamatekhele tawe, se muonia kamalwale tawe, se muboa kayikila keyonga tawe, se mukobosia katibile tawe, se muenja katibile tawe. Mukayia ne kamaani ne burafu.
Nono, kasalanisibwa, sikila omwayi se alio tawe, mala kabe siakhulia sie chisang'i che mundaa choosi.
Kamakheese kase kasalanisibwa, kayiiya mu bikulu bioosi ne khuucha buli khu khakulu khaleeyi. Kamakheese kase kasalanisibwa khu sibala sioosi, ne kakhali se aliio ookalola namwe aakaenja tawe.’ ”
“Khwako enywe babaayi ulila burume nibwo Ese Wele Omunyali Owa Bioosi ndikho muboolela enywe.
Ese Omwami WELE nechubile ndi, ‘Nga Ese ne menyile mindali, sikila kamakheese kase kabeele ke khukhwira mala kekeele siakhulia sie chisaang'i che mundaa khukhwama nga omwayi ne akhabao tawe; lundi sikila babaayi base se baenja kamakheese kase tawe. Ne kakhali babaayi belisiisie babeene ne se baayile kamakheese kase tawe.
Khwako, enywe babaayi ulila burume bwo Mwami Wele,
Ese Omwami WELE ndoma ndi lola, Ese neaanyile khu baayi, mala ndabanuula kamakheese kase, ndabakania bakhaaya kamakheese tawe. Babaayi se baleliisia lundi tawe. Ndareesia kamakheese kase khukhwama mukhanwa mwabwe, kakhaba siakhulia siabwe tawe.’ ”
“Ese Omwami WELE ndoma ndi, ‘Lola, Ese samwene ndalola kamakheese kase lundi ndakaenja.
Bulayi bwene nga omwayi ne aenjanga kamakheese kewe ne kasalaanile ese khaenje kamakheese kase, mala ngareesie khukhwama buli abuundu niio kasalanisiibwe khu ndaalo eye kamafuumbi ne sisiilima kotokoto.
Khakareere khukhwama mu kholo chingali ne khukabuusia khukhwama mu bibala bikeni. Khakakobosie mu sibala siako, mala ngaaye khu bikulu bia Isiraeli ne khu njichi ne mu ngoba choosi nicho babaandu bamenyilemo.
Khakaaye mu maayilwe kamalayi, ne bikulu bileeyi bia Isiraeli niibio bilaba kamaayilwe kamalayi kaako. Ebweeneyo kalakona asi mu sibala silayi sie kamaayilwe lundi kalaaya mu maayilwe kamalayi lukali khu bikulu bia Isiraeli.
Ese samwene khabe omwaayi owe kamakheese kase lundi Ese samwene khakakhole kakone asi khunyoola siuluukho. Ese Omwami WELE nalomile.
Ese khaenje kakatiba, lundi khakobosie kakatiima, lundi khasilikhe kaumiie, mala ndinyilisie kaali kamatekhele ne kakhali khabunie kaali kamanefu lundi ke kamaani. Khakaaye mu bung'ali.’ ”
“Ne khwinywe lituuli liase, Ese Omwami WELE Omunyali owa bioosi ndoma kano: Lola Ese khalaka akari we likheese ne likheese, kamamiiku ne chindurume.
Eku, enywe se mwanyaliikhe khukhwaaya mu maayilwe kamalayi tawe, nio khukhwola muswaalakilile ne bikele bienywe kamaayilwe kenywe kaaramire? Eku, ne munywa kameechi kamakwalaafu, khukhwola mutumbuule kaaramire ne bikele bienywe?
Eku, khukhwola kamakheese kase kalie nibwo enywe muswaalakiliile ne bikele bienywe ne khunywa kameechi niko mutumbuulile ne bikele bienywe?
Khwako, Ese Omwami WELE ndoma kano: Lola Ese samwene khakhalake akari we kamakheese kamanefu ne kamang'au.
Sikila musindikhila lubeka ne kamabeka lundi muuna kamatekhele ne chinjika chenywe khukhwola nga ne mukasalanisia buli lubeka aleeyi.
Ese khaonie kamakheese kase. Se kalachiililila khuuba ke khu khupisibwa siibi tawe, lundi Ese khakhalake akari we likheese ne likheese.”
“Ese khabaelesie omwayi mulala, omukholi wase Daudi. Akhakaliisie ne khuuba omwaayi wako.
Ne Ese Wele Omunyali Owa Bioosi khabe Wele wako ne Daudi omukholi wase akhabe omwami mu niko. Ese Omwami Wele nalomile.
Khakhole ne nabo endakaano eye kumuleembe, mala mbuuyisie chisaang'i che mundaa njirusie mu sibala nio bamenye mu sichiimi mala bakone mu bichakha mu muleembe.”
“Khabakhole bamenye ne khukara sikulu siase sitakatifu ne khubabiita chikhabi. Ndekhisia efula mu siise siayo, elaba efula eye chikhabi.
Kimirongooro kie mu mukuunda kilanenekha bibiaamo, ne kamaloba kalarusia bibiaamo biako mala bakhamanye bali Ese ndi Omwami Wele nga ne khafune biibia bie lichooki liabwe ne khubasikula khukhwama mu makhono kaabo babaabakhola nibo khuuba banasioobi babwe.
Se bakhabe lundi be khu khuupisibwa siibi ne bibala bibiindi tawe; lundi chisolo che mundaa se chilabeera ne khubalia tawe. Balamenya mu muleembe, ne se aliio oolabariikhirisia tawe.
Khabaelesie kamaloba ke ngakha ne kamaruuti mala ndusieo enjala mu sibala. Ne chikholo chichiindi se chikhabakhomekho lundi tawe.
Bakhamanye bali ese ndi Omwami WELE, Wele wabwe, ndi ne nabo ne nibo, be nju eya Isiraeli bali babaandu base. Ese Omwami WELE nalomile.”
Ese Omwami WELE ndoma ndi, “Ne enywe muli kamakheese kase, kamakheese ke mu maayilwe mwase, ne Ese ndi Wele wenywe.”

Mwana wo mundu, yibwaakala sikulu sia Seiri mala osing'oolele kamabi.
Siboolele kano: Omwami WELE aloma ali, “Lola, sikulu sia Seiri ewe, Ese nakhweanyilekho, ndasuta kumukhono khwibwaakale mala khukhole wanjukhwe lundi obe likuunda.
Ndakhola chingoba chowo chisasikhe busa, ne olanjukhwa mala ewe olamanya oli ese ndi Omwami Wele.
“Ewe wabiikha ekhiinda eye busiku khu Baisiraeli, mala wabeera ne mbalu mu siise sie busiku bwabwe, mu siise sie sinyaasio siabwe simaliilisi.
Khwako Ese Omwami WELE nechubile, ndakhurekekhera lifwa ne lifwa lilakhuloondakho sikila oli ne kumusaango kwe khuchukha sifuki khwako lifwa lilakhutimakho.
Ese ndakhola sikulu sia Seiri sibe likuunda lundi sianjukhwe mala ndakamia abo boosi bakhwichangakho ne khu khururakho.
Babaandu bowo bakali balereerwa khu bikulu biowo, ne khu biili, ne mu matooma ne mu luongwa mwe chinjichi choosi. Boosi bakherwe ne mbalu bakhakwe ebweeneyo.
Ese khakhukhole ewe wanjukhwe buli lwoosi lundi babaandu se balamenya mu ngoba chowo tawe. Nio ewe omanye oli Ese ndi Omwami Wele.
“Sikila ewe walomile oli, ‘Chikholo chibili cha Yuda ne Isiraeli ne bibala biabwe bibili bilaba bibiase mala ndababukula babe babaase,’ akhaba Omwami Wele ne ali lubeka lwabwe.
Omwami WELE Eechubile kano: Nga Ese ne menyile mindali, ndakhukholela khuloondekhana ne lirima ne siikhalikhali nisio wekesia sikila wababiila. Mala khakhole samwene manyikhe kwiwe nga ne ndikhukhalakila ewe.
Ne ewe okhamanye oli Ese Omwami Wele naulila bukhomo bwowo bwoosi nibwo wakhoma bikulu bia Isiraeli ne oloma oli, ‘Bianjuukhwe, khwaelesibwe khubilie.’
Nauliile nga olebonianga ne khuloma kamakhuwa kamakali khwise.”
“Ese Omwami WELE ndoma ndi, ‘Khakhukhole wanjukhwe, mala sibala sioosi siikhoye.
Bulayi bwene nga ewe ne wekhoyela kumukabwa kwe nju eya Isiraeli sikila kwaba likuunda, nono Ese ndaba busa khwiwe; sikulu sia Seiri ewe nende Edomu sioosi, mulanjukhwa. Khwako bakhamanye bali Ese ndi Omwami Wele.’ ”

Ne ewe mwana wo mundu, ng'oola khu bikulu bia Isiraeli olome kamakhuwa kano: Ee, bikulu bia Isiraeli, ulila burume bwo Mwami Wele.
Omwami WELE aloma ali, “Sikila omusiku aakhulomile ewe ali, ‘Aha! Bibiili bie khaale bileeyi biabeele kumukabwa kwefwe.’
“Khwako ng'oola mala olome kano: Omwami WELE aloma ali, ‘Sikila, yee sikila bamukhola enywe mwanjukhwe, mala bamwibwaakala khukhwama buli lubeka bamuswalakilila nio enywe mwekela kumukabwa kwe chikholo choosi, mwekela bukhomo ne kamakuto ke babaandu.
Khwako bikulu bia Isiraeli ulila burume bwo Omwami WELE Omunyali Owa Bioosi. Omwami Wele Omunyali Owa Bioosi aboolela bikulu bia Isiraeli ne bibiili ne bitoloola bie kameechi ne kamatooma, kamakuunda ne chingoba chichanjukhwa, chichekeele lirakikha lie khuyaaya lundi sisiindu silekeelesibwa ebweeni we chikholo choosi chichachibotookhelesia.’ ”
Khwako Omwami WELE aloma ali, “Ese ndikho ndomaloma mu sikhalikhali sirafu sie busiku khu kholo chichiindi choosi ne khu Edomu, babekabila sibala siase nga kumukabwa kwabwe mu liekhoya lie kumwoyo; babukula sibala siase siaaba sisiabwe sikila kamaayilwe kasio nio basiyaaye.
Khwako ng'oolela sibala sia Isiraeli mala oboolele bikulu, ne bibiili, bitoloola bie kameechi ne kamatooma kamakhuwa kano: Omwami WELE aloma ali, ‘Lola Ese ndikho ndomaloma mu siikhalikhali siase sirafu sikila chikholo chamuambia enywe chisoni.
Khwako Ese Omwami WELE ndoma ndi: Ese nechubile ndi chikholo chichamubotookhelesia ching'ene chosi chilaambwa chisoni.
Ne kakhali enywe Ee, bikulu bia Isiraeli, kimirongooro, chisakia chichoe mala chaame bibiaamo khulwe Baisiraeli base, sikila balikho bakobola engo khangu.
Sikila lola Ese ndi lubeka lwenywe mala ndamuboolela, mulalimwa mala mumiichwemo.
Lundi ndatasa babaandu mwinywe, enju eya Isiraeli yosi yosi, babaandu balamenya mu ngoba, ne chingoba chichanjukhwa chilombakhwa lundi.
Ndamutasa babaandu ne chikhaafu mala mulakucha mube bakali. Ndamukhola babaandu bamumenyemo nga biise bibiabira. Ndamukholela eywe bulayi lukali khukhila nga ne namukholelakho khale. Nono mukhamanye muli ese ndi Omwami Wele.
Ng'ali Ese khalekhuule babaandu bamukeendemo. Baisiraeli base, mukhabe babaabwe mala mube bumenyo bwabwe. Se oreerisia babaana babwe lundi tawe.’ ”
Omwami WELE aloma kano: Sikila babaandu bakhuboolelanga ewe bali “Ewe omuliindi owe babaandu mala wirisia babaana be kholo yowo.”
Omwami WELE aloma ali, “Nono luno se olalia babaandu lundi tawe, ne se oreerisia babaana be kholo yowo lundi tawe.”
Omwami WELE aloma ali, “Ne se ndakhulekha oulile ke chisoni che chikholo lundi tawe. Lundi se olachangalaasibwa ne babaandu tawe, ne se ndakhola ekholo yenywe yetuye tawe.”
Omwami Wele amboolela ali,
“Mwana wo mundu, nga Baisiraeli baamenya mu sibala siabwe sisiene, baasifwolobia mu ngila chabwe ne mu bikholwa biabwe, liiba liabwe ebweeni wase liaba nga omukhasi ooli mu ndaalo chewe chimbi.
Nio nakhalala nabarafwira lukali sikila babaandu nibo beera mu sibala, ne khulwe bifwaani nibio basifwoloselia.
Nabasalanisia mu kholo mala baacha mu sibala sioosi. Nabakhalakila khuloondekhana ne limenya ne bikholwa biabwe.
Ne kakhali nga boola mu chikholo, buli niio boola bafwolobia lisina liase litakatifu mu lienelio babaandu baloma khu kabwe bali, ‘Bano bali babaandu ba Wele Omunyali Owa Bioosi ne kakhaba kario barura mu sibala siewe.’
Ne kakhali Ese naailisiamo busa lisina liase litakatifu nilio Baisiraeli bafwolobisia mu kholo nicho bachaamo.”
Khwako boolela Baisiraeli oli, “Omwami WELE, aloma ali, ‘Ee, Baisiraeli se lili sikila enywe, Ese ndi siimbi khukhola sikholwa tawe, ne likhali sikila lisina liase litakatifu nilio enywe mwafwolobia mu kholo nicho mwachaamo.
Ne khakwalaasie butakatifu bwe lisina liase liboofu liliafwolobisibwa mu kholo, lundi nilio enywe mwafwolobie mu kholo mala chikholo chilamanya chili Ese ndi Omwami Wele lundi nise Omwami WELE oolikho ne ndoma, nga khubirira mwinywe Ese ngwalaasia butakatifu bwase mu moni mwabwe.
Sikila khamukule enywe murusie mu kholo mala mubuusie khukhwama mu bibala bioosi mala mureere mu sibala sienywe sisiene.
Khamuanyekho kameechi kamakwalaafu mala mube bamiliiu khukhwama mu bunyalu bwenywe bwoosi lundi mukhakwalasibwe khukhwama mu bifwaani bienywe bioosi.
Khamuelesie enywe kumwoyo kumuya lundi khare mwinywe roho omuya; ne khamurusiemo kumwoyo kwe libaale mala muelesie kumwoyo kwe nyama.
Khare roho wase mwinywe mala mukhole enywe muloonde kamalaka kase lundi mube barekeerefu mu khuloonda kamalakiilisia kase.
Mukhamenye mu sibala nisio naelesia baraara benywe lundi mulaba babaandu base ne Ese ndaba Wele wenywe.
Khamureesie khukhwama mu sifwabi sienywe sioosi. Ndalaka biakhulia mala mbikhole bibe bikali lukali ne se ndamureerera enywe enjala tawe.
Ndakhola bibiaamo bie kimirongooro ne bibiaamo bie mu maloba bikuche, nio mukhaba ne chisoni che khunaanisibwa ne njala lundi mu chikholo tawe.
Nio mukhebulile chingila chenywe chimayaanu ne bikholwa bienywe biibi, mukhesonie mwabeene sikila bubwoni bwenywe ne bikholwa bienywe bie sifwabi.
Ee Baisiraeli, Ese Omwami WELE se ndakhola ndio sikila enywe tawe, lino limanyikhe khwinywe muambwe chisoni ne khurangaraarwa sikila chingila chenywe.’ ”
Ese Omwami WELE ndoma kano: Khu ndaalo niyo Ese khamukwalaasiliemo khukhwama mu bwoni bwenywe, khakhole babaandu bamenye mu chingoba, ne abuundu aali likuunda alombwakhwa lundi.
Kamaloba kakanjukhwa kalalimwa, kakhaba busa kakaanjukhwa mu moni che babaandu babira boosi tawe.
Ne babira bakhalome bali, “Sibala sisiaba ne sianjukhwa sino siekeele nga kumukuunda kwa Edeni, ne kamakuunda kakanjukhwa ne chingoba chichatechulwa, luno babaandu bamenyilemo ne khubotookhelesibwa ne kamasiisi.”
Nono chikholo chicharama chilamanya chili Ese Omwami Wele nombaakhe lundi abuundu aatechukha ne khubiaala kimikuunda kikiaba ne kianjukhwa. Ese Omwami Wele nalomile mala ndalikhola.
Omwami WELE aloma ali, “Lino liosi khalekhe Baisiraeli bandeebe mbakholeele; babaandu babwe bakuche babe bakali nga kumunyele kwe kamakheese.
Babe nga kamakheese ke mbosio, nga kamakheese e Yerusalemu mu ndaalo cha naikara. Khwako chingoba chichaba ne chonakakwa chilechulamo babaandu bipupu bikali. Nono bakhamanye bali Ese ndi Omwami Wele.”

Bunyali bwa Wele Omunyali Owa Bioosi bwecha khwise, mala roho wewe aambukula aanjikhisia mwitooma akari; litooma elio liaba liechula bikuumba.
Aandangirira nabibotookhelela, biaba bikali lukali mwitooma elio, abeele biaba biooma para.
Nio amboolela ali, “Mwana wo mundu, bikuumba bino binyala biaaba ne bulamu ku?”
Ne ese mukobosia ndi, “Yee, Omwami WELE Omunyali Owa Bioosi, ewe niwe omanyile.”
Lundi amboolela ali, “Ng'oolela bikuumba bino obiboolele oli: Ee, enywe bikuumba bibioomu, ulila burume bwa Wele Omunyali Owa Bioosi.
Omwami WELE aboolela bikuumba ali, ‘Lola Ese ndamuraamo kumuuya mala mulaba ne bulamu.
Ndamuraakho chisia che kamafuki mala khole chinyama chimwichekho ne khumurakho sikhoba, ne khumuraamo kumuuya; mulaba ne bulamu mala mulamanya muli Ese ndi Omwami Wele.’ ”
Nio ese nang'oola nga ne nalakwa. Ne nga naba ne ng'oola, luyoka lwabao, mala naulila luyoka lwe bikuumba ne biekhupanakho, mala bikuumba ebio biecha alala, sikuumba khu sikuumba siasio.
Ne nga nalola nabona chisia che kamafuki khu nibio ne chinyama chechilekho, mala sikhoba siabifuuniikhe ne kakhali kimuuya se kwabibaamo tawe.
Wele aamboolela kano: Ng'oola khu miuuya, mwana wo mundu ng'oola, mala oboolele kimiuuya oli, “Omwami WELE aloma ali, ‘yiicha khukhwama chimbeka chine, ee kimiuuya mala ofuelesie khu babeerwa bano boole khuuba ne bulamu.’ ”
Nono Wele amboolela ali, “Mwana wo mundu, bikuumba bino bioosi bili be nju yoosi eya Isiraeli. Baloma bali, ‘Bikuumba biefwe bioomile, ne lilieyikina liefwe liaweele; se khuli ne limenya liliicha tawe.’ ”
Khwako ng'oola obaboolele kano: Omwami WELE aloma ali, “Lola, ndekula biliindwa bienywe mala mulamusie mururemo. Ee, baandu base mala ndamukobosia mu sibala sia Isiraeli.
Ne mulamanya muli Ese ndi Omwami Wele, nga ne khekule biliindwa bienywe mala mulamusie mururemo; ee baandu baase.
Khamufuemo kimiuuya kiase, ne mukhabe balamu mala khamure mu sibala sienywe sisiene. Nono mukhamanye muli Ese Omwami Wele nalomaloome mala nakholile ndio.”
Omwami Wele amboolela ali,
“Mwana wo mundu bukula lusaala mala oandikekho oli, ‘Lwa Yuda mala babaana ba Isiraeli baambaana ne naye.’ Nono bukula lusaala luluundi mala oandikekho oli ‘Lwa Yosefu, (lusaala lwa Efuraimu) ne Baisiraeli boosi babaambaana ne naye.’
Chiambaasie chibe lulala nio chikele lusaala lulala mukhono mwowo.
Babaandu bowo ne bakhureeba bali, ‘Eku, se olakhuboolela sifuno sia kano tawe?’
Baboolele kano: Omwami WELE aloma ali, ‘Lola, Ese ndi siimbi khubukula lusaala lwa Yosefu (luuli kamaani ka Efraimu) ne chikholo cha Isiraeli chichaambaana ne naye mala ndaluambaasia alala ne lusaala lwa Yuda mala njikhole chibe lusaala lulala nio chibe lusaala lulala mu mukhono kwase.’ ”
“Chisaala nicho oandiikekho ne chili mu mukhono kwowo ebweeni wabwe,
baboolele kano: Omwami WELE aloma ali, ‘Lola Ese khabukule Baisiraeli mbarusie mu kholo nicho bachaamo, mala khababuusie khukhwama mu mbeka choosi mala mbareere mu sibala siabwe.
Khabakhole babe ekholo ndala mu sibala, mu bikulu bia Isiraeli, ne omwami mulala akhabamiie boosi. Se baliba lundi bubwami bubwakabukhana abili tawe.
Se bakhefwolobie lundi ne bifwaani biabwe ne bibiindu bie khusinya namwe bubwoni tawe. Ne Ese khabaonie khukhwama mu khukobola enyuma nimwo bakholeele bubwoni mbasiinge mbakwalaasie lundi bakhabe babaandu base ne Ese khabe Wele wabwe.
Omukholi wase Daudi akhabe omwami wabwe, lundi boosi alala balaba nende omwayi mulala. Bakhaloonde kamalakiilisia kase ne khuuba barekeerefu khuloonda lilaka liase.
Bakhamenye mu sibala nisio naelesia raarawabwe Yakobo. Mu sibala nimwo baraara babwe baamenyanga; nibo ne babaana babwe ne babechukhulu babwe bakhamenye ebweeneyo buli lwoosi. Daudi omukholi wase akhabe omwami wabwe buli lwoosi.
Khakhole endakaano eye kumuleembe ne nabo, ekhabe endakaano eya mindali ne nabo. Khababiite chikhabi mala mbakuchisie. Khabombakhemo abuundu wase aatakatifu ababeemo mindali na mindali.
Bumenyo bwase bukhabe mu nibo; ne Ese khabe Wele wabwe, ne nibo bakhabe babaandu base.
Nio chikholo chimanye chili Ese Omwami Wele okwalaasia Isiraeli nga abuundu wase aatakatifu ne ali akari wabwe buli lwoosi.’ ”

Omwami Wele amboolela kano:
Mwana wo mundu suta chimoni chowo olole Koku owe mu sibala sia Makoku, omwami omukhulu owa Roshi, Mesheki ne Tubali, ng'oola kamabi khu niye,
mala olome oli, “Omwami WELE aloma ali, ‘Lola, Ese nakhweanyilekho ee Koku, omwami omukhulu owa Roshi, Mesheki ne Tubali.
Ese khakhukaluukhasie mala khukakie chingaki mu nyanyilo chowo lundi khakhukhweese wichilekho ne banamae bowo boosi, chifarasi nende bachitimia, boosi bakangiile buli bulwaani, babaandu bakali, boosi ne bali ne chingabo ne bie khukhweteechela, lundi basutile chimbalu.
Babaandu khukhwama Ebapasha, Kushi ne Putu, bali alala ne nabo. Boosi bali ne chingabo ne chikofio che sichuuma.
Komeri ne banamae bewe boosi, Beti-tokarima khukhwama aleeyi ebunaswa ne banamae bewe boosi, chikholo chingali chili ne nawe.
Yerekekha, ewe ne banamae bowo boosi bakhwibusieo mala ewe obe omunamae wabwe omukhulu.
Enyuma we chindaalo chingali okhalakiilisibwe, mu miiko kimimaliilisi, okhache wibwaakale sibala sie babaandu babakobola khukhwama mwiie, sibala nisio babaandu bebuusiamo khukhwama mu kholo chingali khu bikulu bia Isiraeli, sisiaba ne siachiililila khuuba likuunda. Babaandu basio bareerwa khukhwama mu chikholo mala luno boosi bamenyile mu buliindi bulayi.
Ewe olebwaakala, olecha nga embembeesi; ewe ne banamae bowo boosi olaba nga lifuumbi lifuunikha sibala, ne chikholo chingali chiilaba ne nawe.’ ”
Omwami WELE akhuboolela ewe Koku ali, khu ndaalo eyo kamebaasio kalingila mu mwoyo kwowo mala okharekekhe lirekekha lie bubwoni.
Okhalome oli, “Ndaniina nje nibwaakale sibala sie birekere bikhakarwa ne kamasiisi tawe. Ndapania babaandu ba baamenya mu muleembe ne mu buliindi. Boosi bakhamenya mu ngoba chichabotookhelelwa ne kamasiisi tawe, lundi baakhali ne biilibwa bie biibia tawe.
Khufwakhila kimiaandu, khuyaaya ne khurekukha nakio. Khukhwibwaakala chingoba chichaba kamakuunda ne luno chilimo babaandu bababuusibwa khukhwama mu kholo choosi, bali luno ne chikhaafu ne bibiindu, bamenyile luno akari we sibala.
Babaandu ba Sheba nende ba Dedani nende baboofuli ba Tarishishi ne birekere biasio bioosi bakhakhureebe ewe bali, ‘Eku, ewe wechile khuyaaya kimiaandu? Eku, ewe wabuusiisie banamae bowo khusuta nibio oyaayile; khubukula efwesa ne sahabu, khubukula chikhaafu ne kimiaandu ne khufwakhila kimiaandu kimikali?’ ”
Khwako, mwana wo mundu, ng'oola mala oboolele Koku kano: Omwami WELE aloma ali, “Mu ndaalo nicho Baisiraeli base baliba ne bamenyile mu muleembe, ewe okharakikhe lukeendo.
Okhaame ewowo, aleeyi ebunaswa, ewe ne chikholo chingali alala ne nawe, boosi bakhabe batimia chifarasi, banamae bakali lundi be kamaani.
Okheche wibwaakale Baisiraeli base nga lifuumbi ne lifuunikha sibala. Mu ndaalo chimaliilisi khakhureere wibwaakale sibala siase, nio chikholo choole khu khuumanya Ese nga bakhabone Ese ne nekesia butakatifu bwase ebweeni wabwe khubirira mwiwe ee Koku.”
Omwami WELE areeba ali, “Eku, ewe se oli niwe niye Ese nalomalomakho mu ndaalo chichabira khubirira mu bakholi base, bang'oosi ba Isiraeli, babang'oola mu ndaalo echo khulwe kimiiko kimikali bali Ese khakhureere obebwaakale?”
Omwami WELE aloma ali, “Ne khu ndaalo eyo, nga Koku alicha khukhwibwaakala sibala sia Isiraeli, Ese khakhalale lukali.
Sikila mu sikhalikhali siase, ne mu lirima liase lirafu Ese nechuba ndi, ‘Khu ndaalo eyo literema likali likhabe mu sibala sia Isiraeli.
Buli ng'eeni eye mu nyanja ne chinyuni che mu ngaaki, ne chisaang'i che mundaa nende bioosi bimoolanga khu liloba; ne babaandu boosi baali khu sibala bakhatereme ebweeni wase sikila bamboone. Ne bikulu bikhakwe asi ne chimbangaachi choosi chikhakwe asi ne buli lisiisi likhatechukhe likwe asi.’ ”
Omwami WELE, aloma ali, “Ese khalaange busiku bwoosi bwibwaakale Koku. Buli mundu khu baandu bewe akhabanulile wandaaye embalu.
Khamukhalakile lufu ne khuchukha sifuki. Khalekhuule efula engali eya namatoa, eye kamaarara, kumulilo ne kumulilo kumubuusi khu niye ne banamae bewe nende khu kholo choosi chiili alala ne naye.
Khwako khekesie bunyali bwase ne butakatifu bwase mala khole samwene manyikhane mu kholo chingali. Nio bakhamanye bali Ese ndi Omwami Wele.”

Ne ewe mwana wo mundu, ng'oola busiku khu Koku olome kano: Omwami WELE aloma ali, “Lola Ese nakhweanyilekho ee Koku, omwami owa Roshi, Mesheki ne Tubali.
Ne Ese ndakhuyuusia mala khuyile ebweeni, mala khurusie khukhwama aleeyi mu bibala bie bunaswa, lundi khuraangirire wibwaakale bikulu bia Isiraeli.
Ese ndapa buyiingo bwowo bukwe khukhwama mu mukhono kwowo kumukhasi, lundi khole buembo bwowo bukwe khukhwama mu mukhono kwowo kumuseecha.
Okhafwiile khu bikulu bia Isiraeli, ewe alala ne banamae bowo boosi ne chikholo chiili alala ne nawe. Khakhuane khu nyuni nende buli solo chikhulie.
Okhafwiile mu lukoongo, sikila Ese Omwami WELE nalomaloome.
Khayile kumulilo khu Makoku nende khwaabo bamenyile mu muleembe mu bibala bie khu nyanja; mala bakhamanye bali Ese ndi Omwami Wele.
Ne Ese khakhole lisina liase litakatifu limanyikhe mu Baisiraeli base. Ne se khalekhe lisina liase litakatifu lifwolobisibwe lundi tawe. Ne chikholo chikhamanye chili Ese ndi Omwami Wele, Omutakatifu owa Isiraeli.”
Omwami WELE aloma ali, “Lola endaalo elikho yiicha mala elareerwa. Yino niyo endaalo niyo nalomalomakho.
Nono babaandu ba baamenya mu ngoba cha Isiraeli balarura bache babuusie boosie bulwaani buulekhiilwe. Bakhosie chingabo, buyiingo, buembo, kamafumo ne chiruungu. Bakhabiore khulwe kimiiko saba.
Se bakhareenye chiikhu mundaa namwe bareme lwosi lwosi khukhwama mu musiru tawe, sikila bakhabwaane bulwaani nibwo baalekha nga chiikhu. Balayaaya bibiindu bia abo babayaaya ne khunuula. Omwami WELE aalomile.”
“Khu ndaalo eyo, Ese khaelesie Koku abuundu e khumusiikha mu Isiraeli; litooma lia Be khu Lukeendo, ebukwe we Nyanja eya chumbe, ekhakhinge engila eye babaandu be khu lukeendo, sikila Koku ne banamae bewe bakali bakhasiikhwe abwenao. Akhalaangwe, ‘Litooma lia Hamoni Koku.’
Sikila khu mieesi saba Baisiraeli bakhabe balikho basiikha bafu khulwe khukhweya khukwalaasia sibala.”
Omwami WELE aloma ali, “Babaandu boosi be mu sibala bakhayeete khubasiikha mala bakhaelesibwe lukoosi khu ndaalo niyo Ese khekeseliekho luyali lwase.
Bakharobore babaandu be siseecha bache babire mu sibala sioosi busiele ne basiikha bafu ba baaba ne barama mu sibala nio basikwalaasie. Khu mieesi saba bakhakhole bario.
Ne nga bano bakhabire mu sibala mwoosi, ne omundu yesi yesi ne abona sikuumba sio mundu araao simanyisio, khukhwola nga abo basiikha ne basisiikha mu Litooma Hamoni koku.
(Lukoba Hamona lwosi luliyo) Khwako bakheye sibala sikwalaale sirio.”
Balalia chinyama che baafu be bunyali mala munywe kamafuki ke babaami be sibala, boosi bali nga kamamiiku, kamameeme ne chimbusi. Nga chikhaafu boosi bali banefu be Bashani.
Mulalia kiminawa khukhwola nga mwikura; lundi mulanywa kamafuki khukhwola nga mulameelela a naikara eye mbosio niyo Ese ndikho murekekhera.
Ne a sialwa wase mulekura chifarasi ne babaandu bachitimianga, mulekura banaitiriani be kamaani ne banamae chingano choosi. Ese Omwami WELE nalomile”
Omwami Wele aloma ali, “Ese khare luyali lwase mu kholo choosi, mala chikholo choosi chikhabone likhalaka liase nilio Ese khalake ne busiro bwe kumukhono kwase nikwo mbareerekho.
Baisiraeli balamanya bali Ese ndi Omwami Wele, Wele wabwe khukhwama endaalo eyo ne khuchiililila.
Ne chikholo chilamanya chili Baisiraeli bacha mu mbaambe sikila bubwoni bwabwe, sikila baba baabacha khwise nio nekisa bakhambona tawe, mala nabara mu makhono ke basiku babwe mala boosi beerwa ne mbalu.
Nabakhola khuloondekhana ne sifwabi siabwe ne bubwoni bwabwe mala nekisa bakhambona tawe.”
Omwami WELE aloma ali, “Luno ndakobosia lisaaye lia Yakobo ne khukholela siisa Baisiraeli mala ndaba ne siikhalikhali sikila lisina liase litakatifu.
Bakhebilile chisoni chabwe ne bubacha bwabwe bwoosi nibwo bakholela Ese nga ne baliba ne bamenyile mu muleembe mu sibala siabwe ne bakhali no mundu yesi yesi oobariikhirisia tawe.
Nga Ese ne ndiba ne mbakoboosie khukhwama mu kholo choosi ne khubabuusia khukhwama mu bibala bie basiku babwe; ne khubirira mu nibo, nekesie butakatifu bwase ebweeni we chikholo chingali.
Nio babaandu base balamanya bali Ese ndi Omwami Wele, Wele wabwe, sikila nabayila mu mbaambe mu chikholo, lundi nababuusia mu sibala siabwe babeene. Se khalekhe yesi yesi khu nibo arame mu kholo echo lundi tawe.”
Omwami WELE aloma ali, “Ne se khekise lundi khukhwama khu nibo tawe, nga ne khachukhe roho wase khu Baisiraeli.”

Mu mwiiko kukhola kimiiko kamakhumi kabili na kiraano kie mbaambe yefwe, kumwiiko ne kurakikha, khu ndaalo eye khumi, mu mwiiko kwe khumi na kine, enyuma we khuambwa khwa Yerusalemu, khu ndaalo eyo ne ng'ene bunyali bwo Mwami Wele bwaba khwise.
Ne andeera ne ndi mu malola mu sibala sia Isiraeli, mala anjikhisia khu sikulu sileeyi lukali. Ebweeni wase nabona sisiindu sisiafwaana nga lukoba.
Nga ne andeera ebweeneyo, lola, abayo omundu owe lukoondo nga kumukasa. Omundu yuno aaba ne lukoye lwe buusi bung'enang'ena ne sisele sie khupiimila mukhono mwewe. Aaba emile e silibwa.
Ne omundu oyo amboolela ali, “Mwana wo mundu, lola ne chimoni chowo mala oulile ne kamaru kowo, lundi ra kamebaasio kowo khu koosi niko ndikho nja khukhwekesia. Sikila ewe wareerirwe ano nio ese noole khukhwekesia. Boolela Baisiraeli koosi niko obona.”
Nio aacha mu silibwa sisialola ebukwe, aaniina khu situumi siasio aapiima ebwingililo bwe silibwa; khukhwama khu ngaaki khucha asi siaba chimita chitaru,
ne chisiro che a lubeka chaba chimita chitaru bukhiikha, ne eye akari we chisiro yaba bubalaayi bwe chimita chibili ne nusu, ne khasiro khe silibwa ebweeni we ngila e lusiro we khufwaruriramo lulwaloleelela Lukaangu chimita chitaru.
Nio aapiima lusiro lwe khukhwefulilamo mukari e silibwa lwaba chimita chine.
Nio aapiima lisiisi liliaba emita ndala buboofu. Lusiro lwe khukhwefuulilamo lwaba mukari siimbi lukali ne Lukaangu.
Ne chisiro chabaao chitaru chimbeka chombi che ngila e silibwa sie bukwe. Chisiro chino chaba chaleekhaana busa ne buboofu bwe lisiisi; buli lubeka liaba lialeekhaana.
Nono omundu oyo aapiima bubalaayi bwe ngila eye silibwa, yaba chimita sita ne nusu ne bubalaayi bwe silibwa bwaba chimita chiraano.
Ebweeni we chisiro che buliindi, lisiisi liliimbi liabaao chisendimita kamakhumi karaano khucha angaaki ne chisendimita kamakhumi karaano buboofu.
Nio aapiima buleeyi khukhwama khwisiisi lie nyuma lie lusiro khukhwola khwisiisi lie nyuma ne okhalisia engila, liaba chimita ekhumi na chibili ne nusu.
Lusiro lwe aleeyi lwaba ne ngila eecha khu luuya lwe enje. Aapiima buleeyi bwe lusiro olwo, lwaba chimita ekhumi bubalaayi.
Buleeyi bwoosi bwe ngila yoosi khukhwama khwisiisi lie enje lie silibwa, khukhwola lubeka lwe khu ndulo khwe lusiro lumaliilisi lwaba chimita kamakhumi kabili na chiraano.
Chinuma chabaao khumasiisi ke nje koosi ke chisiro, akhaba kamasiisi ke mukari akari we chisiro. Khwaba ne kamakheendu niko bara khu masiisi ke mukari kakaloleelela silibwa.
Nio aambila mu luuya lwe enje, chisiro ne luuya lwe kamabaale, bioosi biabotookhela luuya. Chisiro kamakhumi kataru ebweeni we luuya lwe kamabaale.
Luuya lwe kamabaale lwabira asilibwa, lwaba lulekhaana ne silibwa buleeyi, luno lwaba luuya lwe mwalo.
Yabao engila eye angaaki eyachichanga mu luuya lwe mukari, omundu oyo aapiima buleeyi akari we bilibwa bibili, aanyoola chimita kamakhumi karaano.
Nio omundu oyo aapiima buleeyi ne bubalaayi bwe silibwa sie bunaswa sisiachichanga khu luuya lwe nje.
Chisiro chitaru che buliindi chaba buli lubeka lwe ngila akari we kamasiisi ne chisiro, ne lusiro lwe amuliango; bioosi biaba ne buleeyi ne bubalaayi bubwakana nende biili mu silibwa sie bukwe. Buleeyi bwoosi bwe silibwa bwaba chimita kamakhumi kabili na chiraano ne bukhiikha chimita likhumi na chibili ne nusu.
Lusiro lwe khunyoa, kamatirisia, ne kamakheendu kakefuumba biaba nga ebio bibiaba mu silibwa sie bukwe. Ano biaba bikele saba bie khuniina khukhwama khu silibwa, ne lusiro lwe muliango lwaba khu ndulo, lwaloleelela khu luya.
Nga ne obira luuya khukhwama khu silibwa sie ebunaswa, bulayi bwene nga sie ebukwe, silibwa sisiindi siabaao siicha khu luuya lwe mukari. Omundu oyo aapiima buleeyi akari we bilibwa bibili bino mala aanyoola ali bili chimita kamakhumi karaano.
Lilialoondakho, omundu yuno ambila elubeka lwe siafubo, mala silibwa sisiindi siabaayo. Aapiima buleeyi bwe kamasiisi ke mukari ne lusiro lwe muliango, mala bialekhaana busa ne bibiindi.
Kamatirisia kaba khu siro che silibwa bulayi bwene nga chichiindi. Buleeyi bwoosi bwe silibwa bwaba chimita kamakhumi kabili na chiraano, ne bubalaayi chimita ekhumi na chibili ne nusu.
Biaba bikele saba bie khuniina khukhwola khu silibwa, ne lusiro lwe muliango lwaba khu ndulo khukhwaloleelela luuya. Khwaba ne kamakheendu kakafuumbwa khu masiisi ke mukari kakaloleelela khu ngila.
Ano osi silibwa sisialoleelela khu luuya lwe mukari siabaao. Omundu oyo aapiima buleeyi khucha khu silibwa sie khabili sino, bwaba chimita kamakhumi karaano.
Nio omundu oyo aandeera khu luya lwe mukari khubirira mu silibwa sie siafubo, mala aapiima silibwa sie siafubo, siaba silekhaana ne bilibwa bibiindi.
Chisiro che lubeka, chisiro che buliindi nende chichiingila mukari chaba chilekhaana busa ne chichiindi, kamatirisia kabaakho buli lubeka ne khu chisiro che buliindi, buleeyi bwalwo bwaba chimita kamakhumi kabili na chiraano ne bubalaayi ekhumi na chibili ne sisiinja.
Ne khwabao ne chisiro che mukari buli lubeka, buleeyi chimita ekhumi na chibili ne sisiinja ne bukhiikha chimita chibili ne sisiinja.
Lusiro olwo lwaloleelela luuya lwe enje, ne kamakheendu kaba khu siro che buliindi buli lubeka, ne engila yasio yaba bikele munaane bie khuniinilakho.
Nio omundu oyo aandeera khu luuya lwe mukari elubeka lwe bukwe mala aapiima buleeyi bwe silibwa. Siaba busa nga bibiindi.
Chisiro che lubeka, chisiro che buliindi ne chisiro che mukari, chaba busa nga chichiindi, chabaakho kamatirisia buli lubeka ne khu lusiro lwe mukari; buleeyi bwaba chimita kamakhumi kabili na chiraano ne bukhiikha chimita ekhumi na chibili ne nusu.
Lusiro lwe muliango lwaloleelela khu luuya lwe nje mala lwaba ne kamakheendu khu siro che buliindi chimbeka chombi, ne engila yalwo yaba bikele munaane bie khuniinilakho.
Nio omundu oyo aandeera mu silibwa sie bunaswa aasipiima buleeyi; siaba busa nga bibiindi.
Siaba ne chisiro che lubeka, che buliindi nende che mukari chicharonwaronwa, lusiro lwe khucha mukari lwaba ne kamatirisia buli lubeka, buleeyi bwako bwaba chimita kamakhumi kabili na chiraano ne bukhiikha chimita ekhumi na chibili ne nusu.
Lusiro lwe muliango lwaba lwaloleelela khu luuya lwe nje. Kamakheendu kaba khu siro che buliindi buli lubeka; ne engila yalwo yaba bikele munaane bie khuniinilakho.
Khu luya lwe nje yabao enju eyetiila khu silibwa sie mukari sisialoleelela ebunaswa. Enju yino yaba yaloleelela mu lusiro lwe mukari lulwaloleelela khu luya lwe nje niio basiingilanga chinyama che chisaang'i che chimbosio che khukhwosia.
Mu lusiro lwe muliango luno, chimesa chine chabaamo, chibili buli lubeka lwe lusiro. Khwaba khu mesa chino nikhwo beereranga chisaang'i che chimbosio che khukhwosia ne chimbosio che khurusiao bubwoni nende che kumuruungo kwe khurusiao bumayaanu.
Enje we lusiro, chabao chimesa chine chifwaanane, chibili buli lubeka lwe silibwa sie bunaswa.
Choosi chaba chimesa munaane nicho beererangakho chimbosio chine mu lusiro mukari ne chine enje khu luya.
Chimesa chine che kamabaale kamabeeche chino, mu nju ekiindi endasakho; charumikhwanga khurekekha chimbosio che khukhwosia. Chaba chisendimita kamakhumi karaano khucha angaaki, ne lulama lwacho lwaba chisendimita kamakhumi saba na chiraano buli lubeka. Buli siindu sisiarumikhanga mu khwira chisaang'i che chimbosio chino siabiikhwangwa khu mesa chino.
Ne chingaki buleeyi bwe kumukhono mulala chaba khu ndulo khwe chimesa echo mukari. Chinyama choosi che chimbosio charechwangwa khu mesa khu ngaaki.
Nio aandera khu luya lwe mukari; chabao chisiro chibili chichaloleelela khu luya lwe mukari. Lulala lwaloleelela siafubo siimbi ne silibwa sie bunaswa ne luluundi lwaloleelela ebunaswa embi ne silibwa sie siafubo.
Omundu oyo aamboolela ali, “Lusiro lulwaloleelela siafubo luli lwe basaayi babemeelelanga mu Lukaangu.
Ne lusiro lulwaloleelela ebunaswa, luli lwe basaayi babemeelelanga khu alutare. Basaayi boosi bamanga khu lisaaye lia Satoki. Nibo bong'ene be lisaaye lia Lawi, bafukiililwa khucha ebweeni wa Wele Omunyali Owa Bioosi.”
Omundu oyo, aapiima bubalaayi bwe luuya lwe mukari; lwaba chimita kamakhumi karaano buli lubeka. Alutare yaba ebweeni we Lukaangu.
Nio aambila mu lusiro lwe muliango kwe Lukaangu mala aapiima chisiro che buliindi nende che mukari. Chaba chimita chibili ne nusu chimbeka chichaloleelelana, ne bubalaayi bwe silibwa chimita saba, ne lisiisi lie khu silibwa emita ndala ne nusu chimbeka chombi.
Engila yabaao eye khuniinilakho khu lusiro lwe khucha mukari. Lusiro olwo lwaba bubalaayi chimita ekhumi ne chimita sita khucha asi. Chinjeko chibili chaba khu ndulo khwe chisiro che buliindi, buli lubeka enjeko ndala.

Nio omundu oyo aambila mu lusiro lwe akari, abuundu atakatifu aapiima bubalaayi bwe ngila eyingilamo; yaba chimita chitaru khucha asi,
ne chimita chiraano bubalaayi, ne kamasiisi ke silibwa chimita chibili ne nusu buboofu chimbeka chombi, Aapiima lusiro, lwaba chimita kamakhumi kabili buleeyi ne chimita likhumi bukhiikha.
Nio aacha mu lusiro lwe mukari lukali, mala aapiima engila akari we chisiro; yaba emita ndala khucha asi, ne chimita chitaru bubalaayi, ne kamasiisi chimbeka chombi che buboofu chimita chitaru ne nusu.
Aapiima bubalaayi bwe lusiro olwo; lwaba chimita ekhumi buli lubeka. Lusiro luno lwaba aleeyi khukhilakho lwe akari. Mala aamboolela ali, “Ano ali abuundu atakatifu po!”
Omundu oyo aapiima buboofu bwe lisiisi lie mukari lie Lukaangu; lioola chimita chitaru. Mwisiisi muno mwoosi mwabaamo biiyu bitiiti bibiabotookhelesia Lukaangu, bubalaayi chimita chibili.
Biiyu bino biaba biakelekhana khataru, ne chisiro kamakhumi kataru khu buli koroofa. Lisiisi lie nje lie Lukaangu khu buli koroofa liaba linyelele khukhila ekoroofa eye asi. Nio liaba bali biiyu bino binyale khukhwiima bulayi ne bikheaambile khwisiisi lie Lukaangu tawe.
Ne khwako kamasiisi ke Lukaangu, ne olola khukhwama enje, kalolekhana oli manya ne kalekhaana bubalaayi khukhwama asi khukhwola khu ngaaki. Embi ne kamasiisi ke Lukaangu, enje we biiyu, bombakha engila eye bikele eye khuniinilakho khubotookhelela Lukaangu nio linyalikhane bulayi khucha khu ngaaki ne khukhwiikha khu koroofa eye asi.
Lisiisi lie enje lie biiyu bino liaba bubalaayi chimita chibili ne nusu. Kwabao kumuliango mulala kucha mu biiyu bibiaba ebunaswa we Lukaangu ne kukuundi elubeka lwe siafubo. Nio nabona engila yaba bubalaayi chimita chibili ne nusu yabotookheleele Lukaangu. Yaba chimita chitaru khukhwama khwiloba, yaba yalekhaana ne kumusiingi kwe biiyu bibiaba mwisiisi lie Lukaangu. Akari we ngila ne chinju nicho basaayi barumikhiranga, sibaanga siabao chimita ekhumi khubotookhelela Lukaangu buli lubeka.
Ebweeni we sibaanga lubeka lwe mumbo lwe Lukaangu, enju yabaayo eye buleeyi chimita kamakhumi kane na chiraano ne bukhiikha chimita kamakhumi kataru na chiraano. Lisiisi liaba buboofu chimita chibili ne nusu khubotookhelela buli lubeka.
Omundu oyo aapiima enje we Lukaangu; lwaba buleeyi chimita kamakhumi karaano. Ne khukhwama enyuma we Lukaangu, khubira sibaanga khukhwola khu ndulo khwe lubeka lwe mumbo, lwosi lwaba buleeyi chimita kamakhumi karaano.
Bubalaayi ebweeni we ebukwe we Lukaangu, ne oraakho sibaanga buli lubeka, lwosi lwaba chimita kamakhumi karaano.
Omundu oyo aapiima buleeyi bwe nju elubeka lwe mumbo, ne oraakho chingila che lusiro chimbeka chombi; chosi chaba chimita kamakhumi karaano.
Mu lwe mu Lukaangu akari ne lusiro lwe mukari lukali, ne lusiro lwe khufwaruriramo lwe khu ndulo;
oosi arebwakho chimbao khukhwama asi khu bwelu khukhwola khu matirisia, kamatirisia kano kanyala beele kafuunikhwa.
Khukhwola mu numa angaaki we kumuliango, akhaba mu lusiro lwe mukari, ne nje. Ne khu masiisi koosi khubotookhelela lusiro lwe mukari nende akari we Lukaangu; bibiindu bibiabeechwa biabaao bibialoondekhana bulayi.
Biaba bifwaana kamakheendu ne chikerubi. Kamakheendu ne chikerubi bialoondekhananga khukhwama khu sino ne khuucha khu siindi, khwaba khurio busa khubotookhelela enju yoosi. Buli kerubi yaba ne bubweeni bubili:
bubweeni bwo mundu bubwaloleelela kumukheendu lubeka lulala, ne bubweeni bwe talang'i bubwaloleelela emukheendu lubeka luluundi. Biabeechwa khubotookhelesia Lukaangu lwoosi,
khukhwama asi khu bwelu khukhwola angaaki we kumuliango, chikerubi ne kimikheendu biabeechwa khwisiisi.
Bisiindi bie kumuliango kwe akari we Lukaangu biaba bilekhaana chimbeka choosi.
Ebweeni we abuundu atakatifu, sisiindu siabao sisiafwaana nga
alutare eye chimbao. Siaba emita ndala ne nusu khucha angaaki nende emita ndala bubalaayi. Mu koona, asi ne chimbeka choosi chaba chakholwa ne chimbao. Omundu oyo aamboolela ali, “Yino eli emesa ebechanga ebweeni wo Mwami Wele.”
Akari we Lukaangu nende abuundu atakatifu ombi aaba ne kumuliango kukwakabukhasibwamo akari.
Khwako buli muliango kwaba kunyala kwekulilwa akari ne kulola chimbeka chombi.
Chikerubi ne kimikheendu abeele biabeechwa khu miliango kie akari we Lukaangu. Biaba bifwaana nga bie khwisiisi; lulama lwe chimbao lwaba ebweeni lusiro lwe khukhwefwaruriramo lubeka lwe nje.
Mu mbeka che chisiro chino, kamatirisia kamatiiti kabaamo ne kimikheendu buli lubeka khu masiisi ke lusiro lwe khukhwefwaruriramo.

Nio omundu oyo aambukula aambila khu luuya lwe enje mala aandangirira aambila mu liombakho liliaba elubeka we bunaswa we Lukaangu; se aaba aleeyi khukhwama khu mombakho ke lubeka lwe mumbo we Lukaangu tawe.
Liliombakho lino liaba buleeyi chimita kamakhumi karaano ne bubalaayi chimita kamakhumi kabili na chiraano.
Lubeka lulala liliombakho elio lialoleelela abuundu aali busa chimita likhumi bubalaayi, aaba embi ne Lukaangu. Ne lubeka luluundi lialoleelela khu ndulo khwe luuya lwe enje. Yaba liliombakho lino liombakhwa mu ngila chitaru, buli ndala enyuma asi we kiindi.
Elubeka we bunaswa we liliombakho lino, engila yabaao chimita chiraano bubalaayi, ne chimita kamakhumi karaano buleeyi, ne bilibwa lubeka lwene olu.
Chisiro che chinju che khu ngaaki chaba chindiiti khukhila che akari nende asi. Sikila bachisendakho enyuma lukali.
Chisiro chino choosi chaba chakana ne se chaba chetiila khu njeko chosi chosi nga chichaba khu luuya enje tawe.
Elubeka lwe asi, lisiisi lie nje liaba lialolelaane ne chisiro lubeka lwe luuya enje. Buleeyi bwalio liaba chimita kamakhumi kabili na chiraano ne nusu. Lubeka lwe enje khu ndulo, khwaba ne chisiro chichiindi mu mita kamakhumi kabili na chiraano buleeyi. Ne chichaba ne chachiloleelela lubeka luluundi chaba chimita kamakhumi karaano buleeyi.
Asi we chinju chibili chino, elubeka we bukwe we liliombakho niio lisiisi lie luuya lwe enje lurakikhira, silibwa siabao siicha khu luuya.
Elubeka we siafubo sie Lukaangu, liliombakho liliindi liabaao lifwaanana, nende liili elubeka we mumbo we Lukaangu.
Ebweeni we chisiro chino, engila yabaayo bulayi bwene nga eeli lubeka lwe bunaswa. Chisiro chino chaba chakaniilila buleeyi ne bukhiikha, bilibwa khaloondekhasia khwa buli siindu nende kimiliango biaba bifwaanana.
Kumuliango kwaba khu siro asi, lubeka lwe siafubo we liliombakho, elubeka lwe bukwe nga enju newa niio lisiisi liarakikhira.
Omundu oyo aamboolela ali, “Chisiro che bunaswa nende che siafubo chichafutarira luuya chili chindakatifu, nimwo basaayi babeecha khusaaya Wele Omunyali owa Bioosi baliila biianwa bitakatifu lukali. Balaraamo biianwa bitakatifu lukali, biinwa bie bibiaamo, biianwa khulwe khurusiao bubwoni nende bie kumuruungo khulwe khurusiao bumayaanu, sikila abuundu ao ali atakatifu.
Nga basaayi ne bacha aali atakatifu ano, se balarura bache enje niio babaandu bali ne bakhafuulile chingubo nicho babeele nacho ne basaba tawe, sikila chino chili chindakatifu. Balafwara chichiindi ne bakhaacha embi ne babaandu tawe.”
Nga omundu oyo ne amala khupiima mukari mwe siwanja sie Lukaangu, aambila enje khubirira mu silibwa sie bukwe mala aapiima bukali bwe siwanja.
Aabukula luusia lulala mala aapiima lubeka lwe ebukwe, lwaba chimita chimia chibili ne kamakhumi karaano.
Nio aapiima lubeka lwe bunaswa, siafubo, nende mumbo, buli lubeka lwaba chimita chimia chibili ne kamakhumi karaano.
Nio aapiima lisiisi liliabotookhelela, chimita chimia chibili ne kamakhumi karaano buli lubeka. Lisiisi elio liarumikhanga khukabukhania lubeka lutakatifu ne lubeka luukhali lutakatifu tawe.

Enyuma wako, omundu oyo, aandeera esilibwa sisialoleelela ebukwe.
Abwenao nabona luyali lwa Wele owa Isiraeli khukhwama ebukwe, ne liiuliilikhana liewe liaba nga kameechi kamakali ne kaoloola, ne sibala siakhosia khulwe luyali lwewe.
Kamalola niko nabona kaba nga kamalola niko nabona ne eecha khukhwonakaka lukoba lwa Yerusalemu, lundi nga kamalola niko nabona ne ndi khu luuchi lwa Chebari; mala nakwa asi mafuumala.
Nga luyali lwa Wele Omunyali owa Bioosi ne lwecha mu Lukaangu khubirira mu silibwa sisialoleelela ebukwe.
Roho wa Wele Omunyali Owa Bioosi aaniinia mu ngaaki mala aandeera khu luya lwe mukari; mala luyali lwa Wele Omunyali owa Bioosi lwechula mu Lukaangu.
Omundu oyo eema embi nase; nio naulila Wele Omunyali owa Bioosi ne andomalomakho khukhwama mu Lukaangu.
Amboolela ali, “Mwana wo mundu, abuundu ano ali abuundu we ndebe yase eye bubwami, abuundu niio Ese nda bikele biase. Ese khamenye ano mu baandu ba Isiraeli mala mbamiie buli lwoosi. Se balibao babaandu mu Isiraeli namwe babaami babwe bakhafwolobie lisina liase litakatifu khulwe khusaaya bawele babaandi namwe khulwe khusiikha babaami babwe abuundu ano tawe.
Babaami bombakhila kamachipi kabwe siimbi ne Lukaangu lwase lutakatifu, lisiisi liong'ene liaba likhukabukhania. Bafwolobia lisina liase litakatifu ne bibiindu biisinya nibio bakholanga, nio mu lirima liase nababunia.
Luno khukhwola balekhe khusaaya bawele babaandi ne khurusiao kimibili kie babaami babwe kibe aleeyi khukhwama niio ndi. Ne bakhola bario Ese khamenye ne nabo buli lwoosi.”
Nio Wele Omunyali Owa Bioosi aachiililila khuloma ali, “Mwana wo mundu, yinoosielia babaandu ba Isiraeli khuloondekhana ne Lukaangu nga luli, lekha bapiime ne baloonda nga lwombakhwa mala baambwe chisoni khulwe bumayaanu bwabwe.
Baaba ne baambwa chisoni khu niko bakholile, benoosiele nga Lukaangu ne luli, nga lwamela, bilibwa bibiingila nende biirura, buli siindu nga sili, ne kamalaka kalwo. Baandikile koosi asi, nio babone nga buli siindu ne siarekekhwa mala baloonde kamarekeka koosi ne kamalaka koosi.
Lino nilio lilaka lie Lukaangu: Buli abuundu lukoongo lulwabotookhelela Lukaangu khu sikulu khu ngaaki ali atakatifu lukali.”
Lubeka lwe asi bukali bwe alutare khukhwama khu musiingi yaba emita ndala khucha angaaki. Siseenge siloondakho siaba chisendimita kamakhumi karaano chimbeka choosi ne chimita chibili khucha angaaki. Siseenge siloondakho siosi siaba busa nga sitaayi chisendimita kamakhumi karaano buli lubeka.
Lubeka lwe angaaki luno, niio biianwa bioselwangwa, lwosi lwaba chimita chibili khucha angaaki. Chinjika choosi chine che mu koona chaba khukhila chimbeka chichiindi choosi.
Khungaaki khwa alutare, khwaba khwatekanilila busa chimbeka choosi, chimita sita buli lubeka.
Akari osi aba atekanilila busa chimbeka choosi, chimita saba buli lubeka ne lunika chisendimita kamakhumi kabili na chiraano khucha mu ngaaki. Lubachangu lulabaao, chisendimita kamakhumi karaano bubalaayi. Engila eecha khu alutare yabaao; bikele biayo bie khuniinilakho bialola lubeka lwe ebukwe.
Basaayi be kholo eya Satoki nibo bong'ene babenyekha beeche khusaaya ebweeni wase. Ese Omwami WELE ndoma ndi mukhabaelesie euunwa endoro eaanwe nga embosio eye khurusiao bubwoni.
Mulabukula kamalasile kayo matiiti kari mala mukare khu njika chine cha alutare, ne mu koona akari ne khu lukina. Mu ngila yino, mukhakwalaasie alutare ne khukitakaasa.
Lundi mukhabukule euunwa eye mbosio eye khurusiao bubwoni mala mwosiele abuundu niio muroboore embi ne Lukaangu enje we abuundu atakatifu.
Endaalo eye khabili, mukhaane endurume ekhalikho buubi bwosi bwosi tawe khuuba siianwa sie khurusiao bubwoni. Alutare ekhatakaaswe nga yatakaaswa ne uunwa.
Nga mwamalile khukhola murio mulabukula euunwa ekhalikho ne buubi bwosi bwosi tawe, muaane nga siianwa nende limiiku khukhwama mwituuli likhalikho buubi bwosi bwosi tawe.
Mulabira ebweeni wa Wele Omunyali Owa Bioosi, mala basaayi balara chumbe khu nyama echo mala bosie nga siianwa sie khukhwosia khu Wele Omunyali Owa Bioosi.
Khu ndaalo saba mulaana embusi buli ndaalo khulwe siianwa sie khurusia bubwoni; lundi euunwa ne limiiku biikhalikho buubi bwosi bwosi tawe bilaanwa.
Khu ndaalo saba mulaana siianwa sie khurusiao bubwoni khu alutare ne khukitakaasa; khwako mulakira alubeka khu Mwami Wele.”
Omwami WELE aloma ali, “Ne mumalile chindaalo chino, nio khukhwama endaalo eya munaane khuchiililila, basaayi bakhaane khu alutare biianwa bie khukhwosia nende bie kumuleembe, ne Ese ndamufukiilila enywe.”

Nio omundu oyo aambila khu silibwa sie nje, siaba lubeka lwe bukwe lwe Lukaangu. Silibwa esio siaba sisiikale.
Aamboolela ali, “Silibwa sino silarama sisiikale, se silekulibwa tawe, se aliio olabiriramo tawe. Sikila Wele Omunyali Owa Bioosi, Wele owa Isiraeli abiriiremo; khwako silarama sisiikale.
Omwami yeng'ene niye oonyala ekhalamo mala aliilamo siakhulia ebweeni wa Wele Omunyali Owa Bioosi. Alengilamo ne khurura mu silibwa siicha mukari.”
Nio omundu oyo ambisilia mu silibwa sie bunaswa ebweeni we Lukaangu; nalola mala nabona luyali lwa Wele Omunyali Owa Bioosi lwechuule Lukaangu lwa Wele Omunyali Owa Bioosi; mala nakwa mafumala.
Nio Wele Omunyali Owa Bioosi amboolela ali, “Mwana wo mundu, lola bulayi, bona ne chimoni chowo wamwene, ulila ne kamaru kowo koosi niko nja khu khuboolela khuloondekhana ne bulayi bwabo banyala bafukiililwa mu Lukaangu nende abo bakhafukiililwamo tawe.
“Boolela babaandu ba Isiraeli be sileka oli, Ese Omwami WELE Omunyali Owa Bioosi, se ndekhaliilikha bibiindu biibi nibio bakholanga ebio tawe.
Banyaalutiisie Lukaangu lwase khulwe khufukiilila bakeni, babaandu bakhafukiilila Ese tawe, khukhwingila abuundu wase atakatifu; siise nisio balikho baaana khwise siakhulia siase, kiminawa ne kamalasile. Babaandu base, bafunake endakaano yase khulwe khukhola bibiindu biibi bino.
Se bemeleele kimilimo kimitakatifu kino mu Lukaangu lwase tawe, ne kakhali bafukiliile bakeni khukhwimeelela mu bweyaangu bwabwe.”
Omwami WELE aloma ali, “Se aliio omundu owe sikeni, osiili khukhebwa namwe okhafukiilila Ese, oolacha mu Lukaangu lwase akhaba ne ali omukeni owamenya mu Baisiraeli tawe.”
Wele Omunyali Owa Bioosi amboolela ali, “Ndikho mbaana siuukuumo khu Balawi abo, alala ne babaandu ba Isiraeli ba banjanjukha baacha khukhwinamila bifwaani.
Banyala bandumikhira busa mu Lukaangu, khulwe khuliinda bilibwa ne khukhola kimilimo kikiindi kie mu Lukaangu. Banyala beera chisaang'i nicho babaandu bareerire nga chimbosio che khukhwosia, mala khukhwola babe khu milimo khuyeeta babaandu.
Ne sikila bemeelela babaandu ba Isiraeli mu khwinamila bifwaani, mala mu ngila yino bayila babaandu mu bumayaanu; Ese Omwami WELE nechuba ndi ndabaelesia siuukuumo.
Se bandumikhira nga basaayi namwe bache embi ne sisiindu siosi siosi siili sitakatifu khwise namwe bache abuundu atakatifu lukali tawe. Sino nisio siuukuumo nisio balanyoola khuloondekhana nende niko bakhola.
Ndikho mbaelesia kimilimo mitiiti kino bakholenge mu Lukaangu.”
Omwami WELE aloma ali, “Ne kakhali basaayi balawi, ba okhwa Satoki, ba baaba babemeelesi mu Lukaangu lwase, siise nisio babaandu ba Isiraeli baba ne banjauukhekho, babenabo balecha mala bandumikhire, mala balaambanila kamafura ne kamalasile.
Balengila mu Lukaangu lwase, mala besende khu mesa yase khukhundumikhira mala balaba babemeelesi.
Nga bengila mu bilibwa bie khucha mu nja che mukari, bakhafware chingubo cha katani, se bakhabekho ne chingubo che bufuumbo tawe, siise nisio bakhabe ne bakhola kumulimo kuno mu bilibwa bie mu luya lwe mukari nende chili siimbi.
Bakhabe ne bilemba bia katani khu mirwe kiabwe ne chisirwari mu bibuno biabwe. Sebaleboa sisiindu siosi siosi sinyala siareera lukesi tawe.
Ne bacha enje we luuya niio babaandu bali balafwarura chingubo nicho babele nacho, mala bachire mu siro chindakatifu, mala bafware chingubo chabwe bakhakhola bario barera butinyu khu baandu khubirira khu ngubo chabwe tawe.
‘Basaayi se bakhabeke lichuune namwe balekhe lilee tawe. Khukhwola babe ne lichuune likhali lileeyi namwe liliimbi tawe.
Basaayi bakhanywakho endali yosi yosi nakhacha mu luuya lwe mukari tawe.
Omusaayi yesi yesi akhayila omukhasi owalekhana no museecha tawe. Khukhwola ayile omukhaana owe yabwana owe kholo eya Isiraeli namwe namulekhwa wo musaayi.’
Nga kamayiingamo kang'ali ne kabao basaayi bakhakhalake khuloondekhana ne kamalaka. Balaloonda naikara eye dini khuloondekhana ne kamalaka mala balaria esabato endakatifu.”
Enyuma we khutila khu mufu, alaliinda chindaalo saba, oli chaweele aba nono alaba omukwalaafu.
Ne khu ndaalo niyo achila abuundu atakatifu, mu luuya lwe mukari khukhola kimilimo kio mwami, alaana siianwa siewe sie bumayaanu. Omwami WELE alomaloome.
Balalia biianwa bie biakhulia, biianwa bie bumayaanu, nende bie khukhweyama kamabi na buli siindu siianwa khuuba sitakatifu siikhabe sisiabwe.
Nabuli likesa lia buli siindu lie khunyoa, na buli siianwa sia buli siindu, khukhwama mwinywe, bikhabe bie basaayi. Lundi mukhae basaayi siakhulia sie khunyoa nio chikhabi chibe ne nju yenywe.
Basaayi se bakhalie sisiindu siosi siosi sifwiile ebeele enyuni namwe esaang'i efwiile eng'ene namwe nisio esaang'i yirire tawe.”

Ne mukabanamo kamaloba khuloondekhana nende buli kholo, sitonyi silala silaebwa khu Wele Omunyali Owa Bioosi. Kamaloba buleeyi chikilomita likhumi na chibili ne nusu, ne bukhiikha chikilomita likhumi, kano koosi kalaba kamatakatifu.
Mu sibaanga sino, khulabao ne kamaloba ke Lukaangu buleeyi ne bukhiikha chimita chimia chibili ne kamakhumi karaano buli lubeka. Silabotookhelelwa ne bubwangu chimita kamakhumi kabili na chiraano.
Enusu eye sino, chimita likhumi na chibili ne siwanja nusu khu mita chiraano silarusibwakho, ano niio Lukaangu lukhabe, abuundu atakatifu khukhila oosi.
Ano akhabe atakatifu mu maloba aaroborwa khuuba we basaayi, bakholela OMWAMI Wele Omunyali Owa Bioosi mu Lukaangu.
Enusu eramire khukhwola sirwe alubeka khu balawi nga kumukabwa kwabwe, abo baakhola kimilimo mu Lukaangu. Khukhabeo ne chingoba chabwe che khumenyamo.
Khuloondela abuundu atakatifu, enusu ekiindi buleeyi chikilomita likhumi na chibili ne nusu ne bukhiikha chikilomita chibili ne nusu siikharwe alubeka khulwe lukoba ne yesi yesi Omuisiraeli anyala amenyao.
Kamaloba kalarwa lundi alubeka khu mwami; khukhwama elubeka we lulwakha lwe mumbo we abuundu atakatifu khukhwola emwalo mu nyanja eya Mediterenia, ne khukhwama khu lwakha lwe bukwe, kakhoole khu ndulo khwe bukwe khwe sibala nio buleeyi bube busa nga buleeyi bwe kamaloba niko baelesia ekholo eya Isiraeli.
Abuundu ano alaba sitonyi sio mwami mu sibala sia Isiraeli, nio alekhe khukhuupia siibi babaandu, ne kakhali alalekha sibala sioosi, sibe sie Baisiraeli khuloondekhana ne chikholo chabwe.
Omwami WELE aloma ali, “Ee babaami ba Isiraeli, khe mwakamile ao! Lekha burafu ne khukhuupia babaandu siibi, mala mukhole bung'ali ne buluungi, lekha khuuyisia babaandu base; Ese OMWAMI Wele Omunyali Owa Bioosi nalomile.
Efa eye khupiima siakhulia sisioomu, eleekhaana nende ebaasi eye khupiima kamafura. Biombi bili nende sitonyi silala khwikhumi sie homeri ndala.
Khupiima busiro khulaba khuri: Chingera kamakhumi kabili chileekhaana nende eshekeli ndala, chishekeli kamakhumi sita chileekhaana nende emina ndala.
Bino nibio bipiimilo nibio mukhaanilengekho biianwa bienywe: Sitonyi silala khu sita sie efa khukhwama mu homeri ndala eye ngaanu, nende sitonyi silala khu sita sie efa khukhwama mu homeri ndala eye shayiri.
Sipiimo sie kamafura silaba siri: Ebaasi ndala eye kamafura khukhwama mu buli kori (ekori ndala eleekhaana nende ehomeri ndala eeli nga chibaasi ekhumi).
Likheese lilala khukhwama mu lituuli lie kamakheese chimia chibili mumaayilwe ka Isiraeli.
“Enywe mularera biianwa bie bibiaamo, biianwa bie khukhwosia, nende biianwa bie kumuleembe, nio bumayaanu bwolaane khurusibwao. Ese Wele Omunyali owa Bioosi nalomile.
“Babaandu boosi be sibala, bakhaane biianwa bino khu mwami owe mu Isiraeli.
Kukhabe kumulimo kwo mwami khuaana biianwa bie khukhwosia, bibiaamo bie khunywa mu chinaikara, bie kumwesi ne kubalukha, nende bie chisabato, mu buli naikara eye nju eya Isiraeli. Akhaane biianwa bie khurusiao bubwoni, biianwa bie bibiaamo, bie khukhwosia, nende bie kumuleembe, nio bumayaanu burusibwe khu nju eya Isiraeli.”
Omwami WELE aloma ali, “Khu ndaalo eye khunyoa, khu mweesi kwe khunyoa, mulareera euunwa ekhalikho ne buubi bwosi bwosi tawe mala mukwalaasie abuundu wase atakatifu.
Omusaayi alabukula kamalasile malala ke siianwa sie khurusio bubwoni mala akaakhe khu bisiindi bie kimiliango kie Lukaangu, khu koona chine cha alutare, ne khu bisiindi bie silibwa siicha mu luya lwe mukari.
Khu ndaalo eya saba eye kumwesi, mulakhola murio, khu buli mundu oonyala aaba ne akholile bubwoni nibwo akheteekile khukhola tawe, namwe mu khukorwa. Mu ngila yino, mukwalaasie enju yo Mwami Wele.
Khu ndaalo ng'ene eyo, omwami khukhwola aane euunwa nga embosio eye khurusiao bubwoni bwewe nende bwe babaandu boosi.
Buli khu ndaalo mu ndaalo saba che naikara, alaana chiuunwa saba che chimbosio, ne kamamiiku saba kakhalimo buubi bwosi bwosi tawe khu Wele Omunyali Owa Bioosi mala oosie bioosi. Lundi alaana endurume buli ndaalo nga siianwa sie khurusiao bubwoni.
Khu buli uunwa nende buli limiiku nilio baanile nga embosio, mulaba ne biianwa bie efa ndala ndala eye siakhulia sisioomu nende ehini ndala eye kamafura khu buli efa eye siakhulia sisioomu.

Omwami WELE aloma ali, “Silibwa sie luuya lwe mukari, sisialoleelela ebukwe sikharame sisiikale khu ndaalo sita che kimilimo, ne kakhali endaalo eye sabato, ne endaalo niyo kumwesi kubalukhile sikhekulibwe.
Omwami akhabiriremo khukhwama mu luya lwe mukari khukhwama enje, mala eme khusisiindi sie silibwa. Basaayi bakhaane siianwa sie khukhwosia nende sisiewe sie kumuleembe, lundi alasaayila embi ne silibwa. Nio ache enje, ne kakhali silibwa sesilekalwa tawe khukhwola ekolooba.
Babaandu be sibala bakhenaamile OMWAMI Wele Omunyali owa Bioosi mu silibwa chindaalo che sabato nende chindaalo nicho kumwesi kubalukhilakho.
“Khu ndaalo eya sabato omwami alareera khu Wele Omunyali Owa Bioosi kamameeme sita ne limiiku bikhalikho ne buubi bwosi bwosi tawe nga biianwa bie khukhwosia.
Ne khu buli limiiku alareererakho siianwa sie siakhulia sisioomu efa ndala; bibili ebio bilaba sikelo siosi siosi nisio eenya khuaana alala nende ehini ndala eye kamafura khu buli efa eye siakhulia sisioomu.
Khu ndaalo eye khukhwekhoyela kumwesi khubalukha, alaana euunwa endoro ekhalikho ne buubi bwosi bwosi tawe, alala ne kamameeme sita nende limiiku lilala bikhalikho ne buubi bwosi bwosi tawe.
Ne buli uunwa nende buli limiiku bilaanwa alala nende efa ndala eye siakhulia sisioomu ne kamameeme sikelo nisio eenya, alala nende ehini ndala eye kamafura khu buli efa ndala eye siakhulia sisioomu.
Omwami ne engilamo, khukhwola abirire mu silibwa sie lusiro lwe khufwaaruriramo mala alure enje khu ngila eng'ene.
“Nga babaandu ne beecha khusaaya Wele Omunyali Owa Bioosi khu ndaalo yosi yosi eye khoyo, abo babengilila mu silibwa sie bunaswa, balarurira mu silibwa sie siafubo ne bamalile khusaaya. Ne abo babengilila mu silibwa sie siafubo balarurira mu silibwa sie bunaswa. Akhabakhoo yesi yesi orurira mu silibwa nisio echeelemo tawe; khukhwola arurire nikhwo akhecheele tawe.
Omwami aleecha siise nisio babaandu bosi bechelakho lundi alarura siise nisio barurirakho.
Khu ndaalo cha naikara ne khukhwekhoya, siianwa sie siakhulia sisioomu silaba efa ndala nende euunwa ne limiiku, ne sikelo siosi siosi eenya khuaana alala nende ehini ndala eye kamafura khu buli efa ndala eye siakhulia sisioomu.
“Omwami oolikho, ne eenya khuaana siianwa sie khukhwerusia khu Wele Omunyali Owa Bioosi nga siianwa sie khukhwosia namwe sie kumuleembe, silibwa sie bukwe nisio bengilila mu luya lwe mukari, sileekulwa abiriremo. Alaana siianwa mu ngila niyo aanilangamo khu ndaalo eya sabato, ne silibwa sileekalwa ne amalile khururiramo.”
Wele Omunyali Owa Bioosi aloma ali, “Buli mutikhinyi limeeme liili kumwiiko mulala liikhali ne buubi bwosi bwosi tawe, liloosibwa lioosi nga siianwa khu Wele Omunyali Owa Bioosi. Siianwa sino khukhwola sirusibwe buli ndaalo.
Lundi siianwa sie siakhulia sisioomu buli mutikhinyi, sitonyi silala khu sita sie efa eye buufu, nende sitonyi silala khu bitaru sie hini eye kamafura khuolaosia buufu. Kamalaka ke siianwa sino kali ke biise bioosi.
Khwako limeeme, buufu, ne kamafura, bilaanwa buli mutikhinyi nga siianwa sie khukhwosia sia buli khase.”
Omwami WELE aloma ali, “Omwami ne aana kamaloba khu mwana wewe owe siseecha nga kumukabwa kwewe, kalaba kakewe; sikila kali kumukabwa kwe nju yabwe.
Ne kakhali omwami ne aana kamaloba khu mukholi wewe yesi, kalaba kakewe khukhwola kumwiiko kwewe kwe khueebwa bulekhuule mala kamaloba ako kakobolele omwami oyo. Babaana bewe bong'ene niibo banyala baaba nako biise bioosi.
Omwami akhabukulakho ne kamaani kamaloba ke kumukabwa kosi kosi khu mundu tawe. Kamaloba niko aelesia omwana wewe khukhwola kabe niko omwene yesi aeebwa, nio akhaapia siibi babaandu base khulwe khubanuula kamaloba tawe.”
Nio omundu oyo aambisilia khu ngila eyaba alubeka we silibwa, ebunaswa we chisiro che basaayi chindakakatifu chichaloondekhana. Aanjekesia abuundu lubeka lwe mumbo lwe chisiro
mala aaloma ali, “Abuundu ano niio basaayi bakhateekhele chinyama nicho baanile nga siianwa sie bumayaanu namwe siianwa sie khurusiao bubwoni, ne khuteekha siianwa sie siakhulia sisioomu, nio sisiindu siosi siosi siili sitakatifu sikhasutwakho siacha enje khu luuya lwe enje niyo sinyala siaumisia babaandu tawe.”
Nio omundu oyo lundi aandeera khu luya lwe enje, mala andangirira khukhwola mu koona chine che luuya, mala buli koona yaba ne luuya lwayo;
mu koona chine che luuya chitekanilila, buli koona yaba ne luuya litiiti, buleeyi chimita kamakhumi kabili, ne bukhiikha chimita ekhumi na chiraano.
Buli luuya lutiiti lulala lwaba lwabotookhelesibwa ne khasiisi khe kamabaale ne kamaika asi we khasiisi.
Omundu chana aamboolela ali, “Chino chili chichikoni nicho bakholi be mu Lukaangu bakhateekhelemo biianwa nibio babaandu baana.”

Omundu oyo aambila enje we Lukaangu khubirira mu silibwa sie bunaswa, mala ambotookhelesia khukhwola mu silibwa sisialoleelela ebukwe. Kameechi kaba beele karurira lubeka lwe siafubo.
Omundu oyo apiima ne sipiimilo chimita chimia chiraano buleeyi khucha asi lubeka lwe bukwe, mala aambisilia mu meechi ako. Kameechi koola busa mu kheng'engele.
Nio aapiima lundi chimita chimia chiraano mala aambisilia mu meechi ako. Kameechi koola mu masikamo. Lundi aapiima chimita chichiindi chimia chiraano, mala aambisilia mu meechi ako. Kameechi koola mu sibuno.
Lundi aapiima chimita chimia chiraano, ne abwenao lwaba luluuchi nilwo khaanyala khukhwambukha tawe. Lwaba lusiba lukali mbo se onyala khukhwambukha busa ne okhasokile tawe.
Aamboolela ali, “Mwana wo mundu, loleelela bino bioosi bulayi bubwene.”
Nio omundu oyo, aangobosia khu lukuku lwe luluuchi,
ne nga noolakho nabona kimirongooro kimikali khu lukuku chimbeka chombi.
Aamboolela ali, “Kameechi kano kabira mu sibala khukhwola ebukwe mala koola mu litooma lia Yoritani ne khuchukha mu Nyanja eya Chumbe. Ne nga koola mu nyanja, kakaluukhania kameechi ka chumbe ne kaba kameechi kamalayi.
Osi osi niio luluuchi lucha, khukhabe ne chisaang'i cha buli lukano ne ching'eeni. Luluuchi luno lulakhola kameechi ke Nyanja eya Chumbe kabe kamalayi, ne osi osi niio kacha kalareerao bulamu.
Khukhwama khu sebele cha Engedi khukhwola khu sebele cha Engalaimu, khukhabe ne balobi khu ndulo khwe nyanja, mala bakhaanikhile chindiimba chabwe ao. Khukhabe ne ching'eeni chingali cha buli lukano nga chiili mu nyanja eya Mediterenia.
Ne kakhali kameechi ke lureende ne kamatiisi kaali khu ndulo khwe nyanja se kakhabe kamalayi tawe. Kakharameo busa kabe nga sinoko sia chumbe.
Khu ndulo khwe luluuchi, kimirongooro kikhamelekho kia buli lukano kibe kie siakhulia. Kamasaafu kakio se kaliniaala tawe, ne se kililekha khukhwama kamatuunda tawe. Kikhabe ne kamatuunda kamaana buli mwesi, sikila kinyoolanga kameechi khukhwama mu Lukaangu. Kimirongooro kikhaame kamatuunda, ne kamasaafu nako kakhabe kamalesi.”
Omwami WELE aloma ali, “Chino nicho chinjakha che sibala, siikhakabwemo khu kholo ekhumi na chibili, ne kholo eya Yosefu ekhanyoole chimbeka chibili.
Ese nalakiilisa bakukaao lukali ndi khabaelesie sibala sino; nono kabana buleekhaane.
“Luno nilwo lulaba lulwakha lwe sibala: Ebunaswa, khukhwama khu nyanja eya Mediterenia, khubirira khu lukoba lwa Hetiloni, khukhwola Hamatipasi ne khuchiililila khukhwola khu lukoba lwa Setati.
Khukhwama ao lulacha mu ngoba cha Berota ne Siburaimu (luli akari wa Damasika ne Hamati) khukhwola khu lukoba lwa Haseri-hatikoni luuli khu lwakha lwa Haurani.
Khwako lulwakha lulaama Mediterenia ne kucha engaaki khukhwola khu lukoba lwa Hasari-enoni, luuli ebunaswa we lulwakha lwa Damasika, ne lulwakha ebunaswa.
“Lubeka lwe bukwe, akari wa Haurani ne Damasika, khuloonda luluuchi lwa Yoritani akari we sibala sia Isiraeli lubeka lwe mumbo ne Kileati, khukhwola Tamari khu Nyanja eya chumbe.
“Lulwakha lwe siafubo lulaamila Tamari khukhwola abuundu we kameechi mu Meriba-kateshi. Ne lubeka lwe akari we siafubo ne mumbo, embi ne lulwakha lwa Misiri khukhwola khu nyanja eya Mediterenia.
“Lulwakha lwe lubeka lwe mumbo lulaba enyanja eya Mediterenia mala luniine luche ebunaswa khukhwola abuundu e aaloleelana ne abuundu khukhwingila mu Lebo-hamati.
“Khwako mulakabana sibala sino khuloondekhana ne chikholo chenywe cha Isiraeli.
Silaba kumukabwa kwenywe buli lwosi. Baakwa bosi bamenyile nanywe, babasaalila babaana mu sibala sienywe, bosi bakhanyoole kumukabwa kwabwe ne mukabana sibala. Mukhababukule busa nga Baisiraeli basienywe mu ngila choosi, lundi mukhabaelesie kumukabwa ne khukabana nabo bulayi bwene nga ne mukabana ne Baisiraeli.
Baakwa babaandi ba bamumenyamo bakhanyoole kumukabwa kwabwe alala ne babaandu be kholo niyo bamenyilemo. Ese Omwami WELE nalomile.”

Kano niko kamasina ke chikholo: Khurakikhira khu lwakha lwe ebunaswa khu muyila kwa Hetiloni, khukhwama Lebo-hamati, khukhwola e Hasari-enoni (lukoba luuli khu lwakha lwa Damasika ne Hamati ebunaswa). Lubeka olwo lulaba lwe kholo eya Dani.
Khukhwamila khu lukoongo lwe kholo eya Dani, ebukwe khukhwola mumbo. Lubeka olwo lulaba lwe kholo eya Asheri.
Khukhwamila khu lukoongo lwe kholo eya Asheri, ebukwe khukhwola mumbo. Lubeka olwo lulaba lwe kholo eya Nafutali.
Khukhwamila khu lukoongo lwe kholo eya Nafutali, ebukwe khukhwola mumbo. Lubeka olwo lulaba lwe kholo eya Manase.
Khukhwamila khu lukoongo lwe kholo eya Manase, ebukwe khukhwola mumbo. Lubeka olwo lulaba lwe kholo eya Efuraimu.
Khukhwamila khu lukoongo lwe kholo eya Efuraimu, ebukwe khukhwola mumbo. Lubeka olwo lulaba lwe kholo eya Rubeni.
Khukhwamilila khu lukoongo lwe kholo eya Rubeni, ebukwe khukhwola mumbo. Lubeka luno lulaba lwe kholo eya Yuda.
Khukhwamila khu lukoongo lwe kholo eya Yuda, ebukwe khukhwola mumbo. Lubeka luno lulabaandwa; bukhiikha chimita chielefu ekhumi na chibili ne chimia chiraano, ne buleeyi butekanilile ne buleeyi bwe kamaloba ke kholo ndalakho, ebukwe khukhwola mumbo. Abuundu atakatifu alaba akari.
Lukoongo nilwo mulabaanda khulwo Mwami Wele lulaba chimita chielefu ekhumi na chibili ne chimia chiraano buleeyi ne chimita chielefu ekhumi bukhiikha.
Lukoongo lutakatifu lulakabwamo luri: Basaayi balanyoola abuundu wabwe chimita ekhumi na chibili ne chimia chiraano lubeka lwe bunaswa, bukhiikha chimita chielefu chiraano lubeka lwe mumbo, bukhiikha chimita chielefu chiraano lubeka lwe bukwe, ne buleeyi chimita chielefu ekhumi na chibili ne chimia chiraano lubeka lwe siafubo. Abuundu atakatifu wo Mwami Wele alaba akari.
Lukoongo luno lulaba lwe basaayi babarwa alubeka khulwe khukholela Omwami Wele, be lisaaye lia Satoki. Abo babakholela Ese mu busuubilifu enyuma we Baisiraeli khu khuundurakho nga Balawi bosi baakhola.
Abuundu ano alaba kamaloba kabwe bong'ene khukhwama khu maloba kamatakatifu ke lukoongo olwo. Abuundu atakatifu lukali khukhwama khu lukoongo lwe Balawi.
Khu lukoongo lwe basaayi, Balawi balanyoola abuundu wabwe chimita chielefu ekhumi na chibili ne chimia chiraano buleeyi, ne bukhiikha chielefu chiraano. Buleeyi bwoosi bulaba chimita chielefu ekhumi na chibili ne chimia chiraano ne bukhiikha chimita chimita chielefu chiraano.
Se bakhakusiekho namwe bakhole bukulaani khu sitonyi siosi siosi sia abuundu ao tawe. Bakhakabakho omundu yesi yesi kamaloba ke abuundu aarobore ano tawe, sikila ali abuundu wa Wele atakatifu.
Lubeka lusikaale chimita chielefu chibili ne chimia chiraano bukhiikha nende chimita chielefu ekhumi na chibili ne chimia chiraano buleeyi, akhabe abuundu we khukholelao bibiindu bie mulukoba, abuundu niio babaandu bamenyile nende e mikuunda. Lukoba lulaba akari.
Buboofu bwe lukoba lulaba luri: Chimita chielefu chibili ne chimia chibili ne kamakhumi karaano ebunaswa, chimita chielefu chibili ne chimia chibili ne kamakhumi karaano siafubo, chimita chielefu chibili ne chimia chibili ne kamakhumi karaano ebukwe, nende chimita chielefu chibili ne chimia chibili ne kamakhumi karaano mumbo.
Lukoba lulaba ne siwanja: chimita emia ndala ne kamakhumi kabili na chiraano ebunaswa, chimita emia ndala ne kamakhumi kabili na chiraano siabubo, chimita emia ndala ne kamakhumi kabili na chiraano ebukwe, nende chimita chimia chibili ne kamakhumi kabili na chiraano mumbo.
Lubeka lusikaale khuloonda kamaloba kamatakatifu alaba chimita chielefu chiraano ebukwe, nende chimita chielefu chiraano mumbo. Alaba ario khuloonda kamaloba kamatakatifu. Ano alaba abuundu we bulimi bwe biakhulia khu bakholi be mu lukoba.
Bakholi be mu lukoba abo, khukhwama mu kholo choosi cha Isiraeli, bakhalimemo.
Kamaloba niko mukhabaande koosi kakhabe chimita chielefu ekhumi na chibili ne kamakhumi karaano buli lubeka khutekaniilila. Ano aba khwareere alala lubeka lwe kamaloba kamatakatifu ne lubeka lwe lukoba.
Kamaloba kasikala chimbeka chombi che kamaloba kamatakatifu ne abuundu we lukoba kalaba ko muruki. Khukhwamila niio chimita chielefu ekhumi na chibili ne chimia chiraano che kamaloba kamatakatifu chiweela khukhwola khu lwakha lwe bukwe; ne khulola mumbo khukhwamila niio chimita chielefu chibili ne chimia chiraano chiweela khu lwakha lwe mumbo, khuloondekhana ne kamaloba ke chikholo. Abuundu ano alaba wo muruki. Kamaloba kamatakatifu nende abuundu atakatifu akari wako,
nende abuundu we Balawi ne lukoba bilaba akari we kamaloba ko muruki. Kamaloba ko muruki kalaba akari we lukoongo lwa Yuda ne lukoongo lwa Benjamini.
Chikholo chichiindi: Khukhwamila ebukwe khukhwola mumbo; lubeka olwo lulaba lwe kholo eya Benjamini.
Khukhwamila khu lukoongo lwe kholo eya Benjamini, khukhwama ebukwe khukhwola mumbo; lubeka luno lulaba lwe kholo eya Simioni.
Khukhwamila khu lukoongo lwe kholo eya Simioni, khukhwama ebukwe khukhwola mumbo; lubeka luno lulaba lwe kholo eya Isakari.
Khukhwamila khu lukoongo lwe kholo eya Isakari, khukhwama ebukwe khukhwola mumbo; lubeka luno lulaba lwe kholo eya Sebuluni.
Khukhwamila khu lukoongo lwe kholo eya Sebuluni, khukhwama ebukwe khukhwola mumbo; lubeka luno lulaba lwe kholo eya Kati.
Khukhwamila khu lukoongo lwe kholo eya Kati siafubo, lulwakha lukhabire khukhwama Tamari khukhwola abuundu we kameechi ka Meriba-kateshi; ne khubira ebukwe wa Misiri lwoole khu nyanja eya Mediterenia.
Kano niko kamaloba niko mukhakabemo nga kumukabwa khu kholo cha Isiraeli; kano niko kamaloba kabwe. Omwami WELE aalomile.
bilibwa bitaru. Bino bili silibwa sia Rubeni, silibwa sia Yuda, ne silibwa sia Lawi. Bilibwa bino biaalaangwa kamasina ke chikholo cha Isiraeli.
Lubeka lwe bukwe, luulaba buleeyi chimita chielefu chibili ne chimia chibili ne kamakhumi karaano, bilibwa bitaru. Bino bili silibwa sia Yosefu, silibwa sia Benjamini, ne silibwa sia Dani.
Lubeka lwe siafubo, luulaba buleeyi chimita chielefu chibili ne chimia chibili ne kamakhumi karaano, bilibwa bitaru. Bino bili silibwa sia Simioni, silibwa sia Isakari, ne silibwa sia Sebuluni.
Lubeka lwe mumbo, luulaba buleeyi chimita chielefu chibili ne chimia chibili ne kamakhumi karaano, bilibwa bitaru. Bino bili silibwa sia Kati, silibwa sia Asheri, ne silibwa sia Nafutali.
Buleeyi khubotookhelela lukoba bulaba chimita chielefu tisa. Lisina lie lukoba khukhwamila siise esio khukhwola libe: “Wele Omunyali Owa Bioosi ali ebweeneyo.”

Omwami Wele ara Yehoyakimu omwami owa Yuda, mu bunyali bwa Nebukadinesa, alala nende bibiindu bilalakho bie nju eya Wele. Nebukadinesa acha nabio mu sibala sia Shinari, abibiikha munju eya wele wewe.
Nio omwami alaka Ashipenasi, omwimeelesi omukhulu owe lichipi liewe, areere mwichipi omwo balala khu baele Baisiraeli babaama munju eye bubwami, ne chinju che lukoosi.
Benyekha babe baele bakhalikho ne libi liosi lioso tawe, be lukoondo lulayi, barekeerefu mu bukesi bwoosi, be limanya, ne liiulila mu mekisio, banyala bakhola mu lichipi lio mwami khulwe khukhweyika khusoma ne khuandika lulomo lwe Bababiloni.
Omwami aabaelesia sitonyi buli ndaalo khu biakhulia binulu nibio alichanga ne khu ndali niyo aanywechanga. Baele abo benyibwa bekisibwe khu miiko kitaru, mala bayilwe ebweeni wo mwami.
Mwabo baba Danieli, Hanania, Mishaeli, ne Asaria, boosi be kholo eya Yuda.
Nio omukholi omukhulu abatiuukha kamasina: Danieli amulaanga ali Beliteshasa, Hanania ali Shaduraka, Mishaeli amulaanga Meshaka, ne Asaria amulaanga ali Abedineko.
Ne kakhali Danieli abisia ali se alenyaalutia khulwe khulia siakhulia silayi sio mwami ne khunywa endali yewe tawe. Khwako asaba omwimeelesi omukhulu ali niye akhalia bibiindu ebio enyaalutie tawe.
Nio Wele akhola omwimeelesi omukhulu akholela Danieli siisa. Danieli aaba ne liifukiililwa mumoni cho mwimeelesi oyo.
Nio omwimeelesi omukhulu aboolela Danieli ali, “Neendekheleele sikila omwami wase owakhalaka biakhulia nende bie khunywa bienywe alabona ali muli batekhele khukhila baele basienywe. Khwako mulakhola omwami anjire.”
Nio Danieli aboolela omuliindi niye Ashipenasi arakho khumuliinda niye ne Hanania, Mishaeli ne Asaria ali,
“Nosiima khaka bakholi bowo khu ndaalo ekhumi. Khemukhuelesie chinyenyi che kamasafu busa ne kameechi.
Enyuma wako ewe kelaania lilolekha liefwe ne lilolekha lie baele balia khu biakhulia binulu bio mwami, mala okhole khu bakholi bowo khuloondekhana nga ne olabona.”
Abafukiilila babakhake bario khu ndaalo ekhumi.
Enyuma we chindaalo ekhumi, balolekhana khuuba balayi lundi banefu khukhila baele boosi babalichanga biakhulia bio omwami.
Nio omukholi arusiao biakhulia bilayi ne ndali eye khunywa, mala abaelesia chinyenyi.
Wele aelesia basoleeli bane abo bukesi ne bubwikhochochi mu biindu bioosi bie khuandikwa, ne limanya. Khutasa khwako, Danieli amanya khubuula bifuno bie kamalola ne kamarooro koosi.
Nga siise nisio omwami akhalaka khu Ashipenasi khureera basoleeli abo ebweeni wewe siola, omwimeelesi owe lichipi oyo areera basoleeli abo ebweeni wo mwami Nebukadinesa.
Omwami alomaloma nabo boosi, ne khwaabo boosi, se anyoolekhakho owaba nga Danieli, Hanania, Mishaeli, ne Asaria tawe. Khwako bekela bakholi bo mwami.
Mala omwami nga aabareebanga mu makhuwa koosi kakenyekha limanya ne bukhalaki bulayi, abona ali bali balayi lukali mala bakhila khukhwola ekhumi be kamayia ne bafumu boosi mu bwami bwewe mwoosi.
Danieli achiililila khukhola kimilimo mu lichipi lio mwami khukhwola kumwiiko kwe khunyoa kwo mwami Sairasi.

Mu mwiiko kwa khabili mu bwami bwa Nebukadinesa, Nebukadinesa aba ne kamarooro. Eendekhelela lukali mala arengecha.
Nio omwami akhalaka ali be kamayia, bafumu, balakusi ne Bababiloni beche khuulila kamarooro kewe. Becha mala bema ebweeni wewe.
Omwami ababoolela ali, “Ese ndoorire kamarooro. Neendekheleele nenya manye sifuno siako.”
Nio Bababiloni bakobosia omwami mu Luaramaiki bali, “Ee omwami, indila miiko na mindali! Khuboolele efwe bakholi bowo kamarooro ako, ne efwe nafwe khulakhuboolela sifuno siako.”
Omwami aboolela Bababiloni ali, “Nakhalake likhuwa ndi: ne mukhamboolela kamarooro ako ne sifuno siako tawe, mulatonywamo bitonyi, ne chinju chenywe chilonakwa sio.
Ne mwamboolela kamarooro ako ne sifuno siako, ndamuelesia biianwa bilayi ne lukoosi lukhilao. Khwako mboolele kamarooro ako ne sifuno siako.”
Bamukobosia lwe khabili bali, “Omwami khuboolele kamarooro ne efwe khulakhuboolela sifuno siako.”
Omwami abakobosia ali, “Manyile ndi mu bung'ali mulenyanga khumala biise, sikila mwaboone muli ese nakhalakile elala nilio ndakhola.
Ne mukhamboolela kamarooro kabeele siina tawe, nakhalaake sisiindu silala siong'ene khwinywe. Mwafukiilisiaane khuloma ebweeni wase bubeeyi ne kamakhuwa ke khu khundiimia ese khukhwola nga bibiindu ne bikaluukhana. Khwako mboolele kamarooro, nio manye ndi munyala mwamboolela sifuno siako.”
Bababiloni bakobosia omwami bali, “Se aliio omundu khu sibala onyala abuula niko omwami enya kano tawe. Sikila se aliio omwami owe bunyali namwe owe kamaani owareebakho sisiindu siri khu be kamayia namwe bafumu, namwe Bababiloni tawe.
Sisiindu nisio omwami areeba sili sitinyu lukali. Ne se aliio onyala asiekesia omwami tawe ne bakhali bawele bakhamenyile ne babaandu tawe.”
Mu khuulila kano, omwami Nebukadinesa aambwa ne lisinyikha likali, mala akhalaka ali babaandu bakesi boosi mu Babiloni berwe.
Nio lilaka liarusibwa khu bakesi boosi berwe, akhaba Danieli ne basaale bewe bayiimwe berwe.
Nio Danieli, mu bukesi ne burekeerefu, akobosia Arioki, omukhulu owe baliindi bo mwami, lundi owaebwa kimilimo kie khukhwira bakesi ba Babiloni.
Areeba Arioki ali, “Siina sikila lilaka lio mwami ne lili lirafu lirio? Nio Arioki aboolela Danieli koosi kakekholekha.”
Nio Danieli acha areeba omwami amuelesie biise, nio aboolele omwami sifuno sie kamarooro kewe.
Mala Danieli acha engo wewe aboolela basaale bewe Hanania, Mishaeli ne Asaria.
Ababoolela basabe siisa khukhwama khu Wele owe mwikulu khuloondekhana ne kamakhuwa ke mu bwikisi kano nio Danieli ne babasie bakheerwa alala ne bakesi be mu Babiloni tawe.
Nio kamakhuwa ke mu bwikisi kano kabuulikha khu Danieli mu malola mu silo. Nio Danieli afumia Wele owe mwikulu.
Danieli aloma ali,
“Lisina lia Wele lieebwe luyali mindali na mindali.
Ali owe limanya ne bunyali.
Akaluukhasianga biise,
amiyaanga babaami ne khubalekhesia lundi
aananga limanya khu be limanya
ne bukesi khwaabo be liiulila.
Abuulululanga bibiindu bie mukari lukali bibiekisa lukali,
amanyile biili mu siilima,
ne buwaanga buli naye.
Khwiwe Ee Wele we bakuuka baase.
Khupila orio ne khu khufumia
sikila wambelesia bukesi ne kamaani
ne khumanyisia nisio khusabile
sikila wakhwekeesie kamakhuwa ko mwami.”
Nio Danieli acha khu Arioki, niye omwami alaka khukhwira babaandu bakesi ba Babiloni. Acha amuboolela ali, “Mukheera babaandu bakesi ba Babiloni tawe. Mbile wo mwami, ne nja khumuboolela sifuno sie kamarooro kewe.”
Nio Arioki ayila Danieli ebweeni wo mwami Nebukadinesa khangu, mala amuboolela ali, “Omwami, nanyoolile omundu mu baambe babaama Yuda onyala aboolela omwami sifuno sie kamarooro kewe.”
Omwami areeba Danieli oolaangwa Beliteshasa ali, “Onyala wamboolela kamarooro niko ndoorire ne sifuno siako ku?”
Danieli akobosia omwami ali, “Se baliio babaandu bakesi, be kamayia, bafumu namwe bamenieelesi be ching'enieesi banyala bekesia omwami ke liiukia niko omwami areebire tawe.
Ne kakhali aliio Wele mwikulu, obulululanga kakekisa koosi, mala abululiile omwami Nebukadinesa kamakhuwa kakhabeo chindaalo chichiicha. Nono kamarooro kowo nende kamalola kowo, nga waba ne okona, niko kano:
“Nga waba ne olikho okona omwami, waba ne kamebaasio khuloondekhana ne kamakhuwa kakhabeo mu ndaalo chichiicha. Mala Wele obuulululaanga kamakhuwa kakekisa akhwekesia kamakhuwa kalikho kacha khukhwekholekha.
Ne khwise, se kali bali ndi ne bukesi khukhila babaandu babaandi tawe. Ne kakhali nio ewe omwami onyoole khumanya sifuno sie kamarooro kowo ne kamebaasio kowo.
“Omwami mu marooro kowo wabona sifwaani sio mundu siboofu lundi sie kamaani. Sifwaani sino siaba ne buwaanga bukali. Siaba siemile ebweeni wowo mala siariisia mukhubonekhana khwasio.
Kumurwe kwe sifwaani sino kwaba kwe esahabu endayi, sifuba ne kamakhono kasio biang'oonwa ne fwesa, enda ne kamaraango biaba bie kumukasa,
ne bikele biasio biaba bie sichuuma, ne bikhandakilo biasio biaba lubeka sichuuma, ne lubeka liloba.
Nga ne waba ne osiiloleelela, libaale liakhalikha khulwe kamaani ke buwele, omundu nakhalitiililekho tawe. Liapa bikhandakilo bie sifwaani bie sichuuma ne liloba ebio mala biafunikhakamo bimesu.
Nio sichuuma esio, liloba, kumukasa, efwesa, ne sahabu bioosi alala, biafunakwa bimesu, mala biekhola nga likhuuchi khu luuya lwe khuulila buyaaya mu siimiyu. Mala ekhuungu yatamuusia bioosi, yeyelao elala sio. Ne libaale liliafunaka sifwaani liakhula liekhola sikulu siboofu siafuunikha sibala sioosi.
“Kano niko ka kaba kamarooro kowo. Nono khakhuboolele omwami sifuno siako.
Ewe omwami, oli omwami we babaami. Wele owe mwikulu akhuele bubwami, kamaani, bunyali, ne luyali.
Akhukholile ewe khuuba omuruki owe babaandu boosi, ne chisaang'i che mundaa, ne chinyuni che mungaaki oosi oosi niio bili. Ewe niwe kumurwe kwe esahabu okwo!
Enyuma wowo, buliicha bubwami bubuundi, ne kakhali bukhabe bukeekhe khu bwowo. Buno bukhaloondelwe ne bubwami bwe khataru buufwaananisibwa ne kumukasa. Bubwami buno bukhamiie sibala sioosi.
Ne bulabao bubwami bwa khane, bwe kamaani nga sichuuma. Ne bulayi bwene nga sichuuma ne sifunakanga ne khubulungula buli siindu, bubwami buno bukhafunakake ne khubulungula bubwami butaayi bwoosi.
Bikhandakilo ne chinjala bibiaba lubeka sichuuma ne lubeka liloba biekesia bili bubwami buno bukhabe ne bubwabukhani.
Lubeka lulala lukhabe ne kamaani nga sichuuma ne luluundi lukhabe lutekhele nga liloba.
Ne nga wabona sichuuma ne situbaana ne liloba, kario bakhatubaane alala mu khukhwaana. Ne se baliambaana alala tawe, nga sichuuma ne liloba ne bikhaambaananga tawe.
Ne mu siise sie babaami abo, Wele owe mwikulu aliimikha bubwami. Bubwami buno se bukhonakibwe tawe. Se alikhoo omundu yesi yesi okhabukwisie tawe. Bukhatubundule bubwami buno bwoosi butambeo, ne kakhali bubweene bukhabeo mindali na mindali.
Esio nisio sifuno sie libaale liliakhalwa khukhwama khu sikulu ne kamaani ke buwele, libaale liliapa liabulungula sifwaani sie sichuuma, kumukasa, liloba, efwesa, ne esahabu biaba bufu. Wele omukali ekeesie omwami kakhekholekhe mu ndaalo chichiicha. Kamarooro kali ka ng'ali, ne sifuno siako siolaana khusuubilwa.”
Mala omwami Nebukadinesa enama asi oola khwiloba asikamila Danieli akhalaka ali bamurusirie chimbosio ne khukhwosia bupaani buunya bulayi ebweeni wewe.
Omwami aboolela Danieli ali, “Ng'ali Wele wowo ali Wele we bawele, omwami we babaami obululuulanga ke liiukia. Sikila ewe onyalile khubuluulula ke liukia kano.”
Nio omwami aelesia Danieli luyali lwe angaaki, amuelesia biianwa biboofu bikali, amwamiia khu sibala sia Babiloni sioosi, lundi amukhola khuuba omwimeelesi we bakesi be mu Babiloni boosi.
Danieli areeba omwami ara Shaduraka, Meshaka ne Abedineko khuliinda kamakhuwa koosi ke sibala sia Babiloni. Danieli, arama mwichipi lio mwami.

Omwami Nebukadinesa aang'oona sifwaani sie esahabu. Buleeyi bwasio bwaba chimita kamakhumi kabili na munaane, ne bukhiikha siaba chimita chitaru. Aasira khu siangalaamwe sia Dura, mu sibala sia Babiloni.
Mala omwami Nebukadinesa alakiilisia ali babemeelesi be kamae, baliindi, babaami, bakaambisi, babiikhi, bakhalaki, bakayi, ne babaami babaandi boosi be bibala beche khu mulukha kwe sifwaani nisio omwami Nebukadinesa eemikha.
Nio babemeelesi be kamae, baliindi, babaami, babiikhi, bakhalaki, bakayi, ne babaami babaandi boosi be bibala, bebuusiana alala khu mulukha kwe sifwaani nisio omwami Nebukadinesa eemikha. Mala bema ebweeni we sifwaani nisio Nebukadinesa emikha esio.
Nio omupi we lulwiika alangiliila ali, “Babaandu boosi Be Chikholo ne chinimi, mwakhalakiilwe muli,
nga ne muulila lulwiika ne luupa, kumulele, siilili, endongooli, lituungu, bukhana, nende buli bie kimienya bioosi, mwenyibwa mukwe asi musaaye sifwaani sie efwesa nisio omwami Nebukadinesa emeekhe.
Ne yesi yesi okhasikama asi ne khusaaya sifwaani tawe, alamwaatwa khangu mu bunoro, mu mulilo kukwerika.”
Khwako nga, babaandu boosi ne baulila khu khuupa khwe lulwiika, kumulele, siilili, endongooli, lituungu bukhana nende bibiindu bioosi bie kimienya ne biipa, babaandu boosi, chikholo nende be chinimi chiikabukhaane bakwa asi basaaya sifwaani sie esahabu nisio omwami Nebukadinesa aaba ne emeekhe.
Mu siise esio Bababiloni balala becha basitaka Bayaudi mu sikhalikhali.
Baboolela omwami Nebukadinesa bali, “Omwami menya mindali na mindali!
Omwami ewe wabisiisie oli buli mundu oulila khu khuupa khwe lulwiika, kumulele, siilili, endongooli, lituungu, bukhana nende buli kumwenya, akwe asi asaaye sifwaani sie esahabu.
Ne omundu ookhakwa asi ne khusisaaya tawe, alamwaatwa mu bunoro, mu mulilo kukwerika.
Baliio Bayaudi babaandi nibo wara mu buliindi bwe sibala sia Babiloni: Shaduraka, Meshaka ne Abedineko. Omwami, babaandu bano se bakhuria ewe tawe. Sebakholela bawele bowo tawe, namwe se basaaya sifwaani sie esahabu nisio wemeekhe tawe.”
Nio omwami Nebukadinesa, mwirima likali, akhalaka ali Shaduraka, Meshaka ne Abedineko bareerwe. Nio bareerwa ebweeni wo mwami.
Nebukadinesa abareeba ali, “Shaduraka, Meshaka, Abedineko, kali ng'ali bali semukholela bawele base tawe, ne se musaaya sifwaani sie esahabu nisio nemeekhe tawe?
Nono nga ne mulaulila lundi khukhupa khwe lulwiika, kumulele, siilili endongooli, lituungu, bukhana nende buli bie kimwenya ne biipa, mwaba ne mukwa asi mala mwasaaya sifwaani nisio ese kholile, aba bulayi. Ne mwaloba khusisaaya, mucha khumwaatwa khangu mu bunoro bwe kumulilo kuulikho kwerika. Ne wele siina olamuonia khukhwama mu makhono kase?”
Nio Shaduraka, Meshaka ne Abedineko bamukobosia bali, “Omwami Nebukadinesa, se khuli nende nilio khu khukobosia mu makhuwa kano tawe.
Ee omwami, Kaaba bali Wele wefwe niye khukholelanga anyala khu khuonia efwe khukhwama mu bunoro bwe kumulilo kukwerika kuno ne khu khuonia khukhwama mu makhono kowo, aba lekha akhuonie.
Ne kakhaloba khuba kario tawe, Ee omwami, lekha kamanyikhane abuwaanga mbo se khulakholela bawele bowo, namwe khusaaye sifwaani sie esahabu nisio wemeekhe tawe.”
Ne kakhali omwami Nebukadinesa echula kurima, mumoni mwewe mwaba mukhalafu lukali, asinyikhwa ne khubiila Shaduraka, Meshaka ne Abedineko. Nio alaka bekelesie kumulilo kubile lukali khukhwola saba angaaki khukhila nga kubechanga.
Nio alaka babaandu be kamaani lukali mu banamae bewe be liie, khuboa Shaduraka, Meshaka ne Abedineko, ne khubamwaata mu bunoro bwe kumulilo kukwerika lukali.
Nio babaandu bano babowa ne befwarire kamakooti kabwe, chikaanjo chabwe, chikofio chabwe ne chingubo chichiindi. Bamwaatwa akarikari we bunoro bwe kumulilo kumurafu okwo.
Sikila lilaka lio mwami liaba lirafu, ne kumulilo kwaba kumurafu khubiriirira, chimemo che bunoro chosia babaandu babatiila Shaduraka, Meshaka ne Abedineko.
Nio babaandu bataru bano Shaduraka, Meshaka ne Abedineko ne baboilwe, bakwa akari we bunoro, mu mulilo kukwerika.
Nio omwami Nebukadinesa esiindukha, enyokha khangu. Mala areeba bakambisi bewe ali, “Efwe se khuboyile babaandu bataru ne khubamwaata mu bunoro ta ku?” Bakobosia omwami bali “Yee omwami”
Nio omwami ayokela mu mumilo kwe angaaki ali, “Lola! Ndikho mbona babaandu bane, bakanguluulwe, balikho bakeenda akari mu mulilo. Ne kumulilo se kwabosiisiekho na atiiti ene tawe. Mala khubonekha khwo omundu we khane alolekha nga omwana we bawele.”
Nio Nebukadinesa acha amuliango kwe bunoro mala alaanga ali, “Shaduraka! Meshaka! Abedineko! Bakholi ba Wele owe Angaaki lukali! Rura enje! Yiicha ano!” Nio Shaduraka, Meshaka ne Abedineko, barura enje, khukhwama mu mulilo.
Nio bakhulu be kamae, baliindi, baruki ne bakambisi bo mwami bebuusia alala mala babona bali kumulilo se kwosiisiekho omundu yesi yesi tawe. Lichuune liabwe, chingubo chabwe se biayilekho tawe, namwe khuunyakho liliisi tawe.
Omwami Nebukadinesa aloma ali, “Wele owa Shaduraka, Meshaka ne Abedineko afume! Orumire malaika wewe khuonia bakholi bewe, babamusuubila. Baloba lilaka lio mwami mala beana babeene, khukhila ne basaaya ne khukholela wele yesi yesi okhali Wele wabwe yeng'ene tawe.
“Khwako ese mbisia lilaka lino: babaandu bosi bosi, ekholo, namwe lulimi lwosi lwosi balomaloma embelekeu khu Wele owa Shaduraka, Meshaka ne Abedineko balatabulwa bitonyi, ne enju yabwe elabuna. Sikila se aliio Wele okundi onyala aonia ario tawe.”
Nio omwami aelesia Shaduraka, Meshaka ne Abedineko bunyali bukali mu sibala sia Babiloni.

Omwami Nebukadinesa aruma burume buno khu baandu boosi Be Chikholo, ne chinimi che liloba.
“Mube ne kumuleembe!
Rekeeresia ke liukia kase niko Wele owe Angaaki Lukali anjekeesie.
“Bimanyisio bia Wele bili bikali po!
Ke liukia niko akhola kali ke kamaani po!
Bubwami bwewe buli bwa mindali na mindali,
buruki bwewe buliio chiselukho choosi.
“Ese Nebukadinesa, beele namenya bulayi mu lichipi liase ne khusangaalila kimiaandu kiase.
Ne kakhali siilo silala naba ne kamarooro kakakila neendekhelela lukali; nabona kamalola nga naba ne ngonile mala kamba bireengo.
Khwako nakhalaka ndi bakesi boosi mu Babiloni bareerwe khwise nio bamboolele sifuno sie kamarooro kase.
Mala be kamayia, balakusi, balosi, ne babaandu bamenieelesianga ching'enieesi, bareerwa. Nio nababoolela kamarooro kase. Ne se bamboolela sifuno siako tawe.
Mala mukhumaliilikha Danieli niye batiuukha bali Beliteshasa, lisina lia wele wase echa. Roho owe bawele batakatifu aba mu niye. Mala namuboolela kamarooro, ne ndoma ndi:
Beliteshasa, omukhulu owe babaandu be kamayia, manyile ndi roho we bawele batakatifu akhulimo, ne se lilikhoo liliekisa liili litinyu khwiwe khubuula tawe. Nono mboolele sifuno sie kamarooro kase sili siina?”
Nga naba ne ngona, kamalola kase kaba kano: Lolakho, nabona kumurongooro akari we sibala. Kwaba kumuleeyi lukali.
Kumurongooro chana kwakhula mala kwakaliya, kwalea khukhwola mwikulu. Kwabonekhana khu buli mundu mu sibala sioosi.
Kamasaafu kakwo kang'enang'ena, kwanenekha kamatuunda kamakali, kaba biakhulia khu bioosi. Chisaang'i che mundaa chamenyanga mu siiniini siakwo, chinyuni chombakha biswi mu sakia chakwo, ne bibuumbe bioosi biakulichangakho.
Nga naba ne ngonile khu sitanda, nachiililila khulola kamalola ako: omuliindi, omutakatifu ekha khukhwama mwikulu.
Alanga lukali, ne aloma ali, “Rema kumurongooro okusonjoole chisakia, ochurure kamasafu kakwo ne khusalanisia kamatuunda kakwo. Lekha chisaang'i chisalanikhe khukhwama musisina ne chinyuni khukhwama mu sakia chakwo.
Ne lekha siisina ne kimili kiakwo mwiloba, osiboe ne kumusiipi kwe sichuuma ne kumukasa, mubonga eng'ana mundaa.
“Lekha esiinge luume khukhwama mwikulu. Lekha amenye alala ne chisaang'i che mundaa, alie bunyaasi mu sichiimi.
Lekha kamebaasio kewe ko mundu kakaluukhane, abe ne kamebaasio ke saang'i khu miaka saba.
Buno nibwo bukhalaki nibwo baliindi batangaasiisie. Buli bukhalaki bwaabo baali batakatifu, nio babaandu boosi buli abuundu boole khumanya bali Wele owe Angaaki Lukali ali ne bunyali khu bwami bwoosi bwe babaandu; Niye aelesianga bubwami omundu yesi yesi niye asiimile, akhaba ne ali omutiiti owe khumalayo.”
Ese Nebukadinesa, kamarooro kano niko ndoorire. Nono ewe, Beliteshasa, mboolele sifuno siako. Sikila be bukesi boosi mu bwami bwase se banyala bamboolela tawe. Ne ewe onyala, sikila roho owe bawele batakatifu akhulimo.
Nio Danieli, oolaangwa Beliteshasa, esiindukhakho akeekhe, mala lilibaasia liewe liamunania. Omwami amuboolela ali, “Beliteshasa, okhalekha kamarooro kano namwe sifuno siako bikhuriisie tawe.”
Beliteshasa akobosia ali, “Omwami wase, Lekha kamarooro kano kabe khu bakhakhwenya tawe, ne sifuno siako khu basiku bowo!
Kumurongooro, nikwo wabona kukwakhula ne kukalia, emusie wakwo yetiila khwikulu mala kwabonekha mu sibala sioosi,
Kamasaafu kakwo kang'enang'ena, kwanenekha kamatuunda, kaba biakhulia khu bibuumbe bioosi, Chisaang'i che mu ndaa cheyikamanga mu siiniini siakwo, ne chinyuni chombakha biswi mu chisakia chakwo,
“Kuli ewe omwami. Wabeele omukali lundi oli ne kamaani. Bukali bwowo bwabalaayile ne khukhwola mwikulu ne bunyali bwowo bwafuusiisie sibala sioosi.
Mala omwami ewe waboone lundi omuliindi, omutakatifu, ne ekha khukhwama mwikulu, ne arusia lilaka ali, ‘Rema kumurongooro mala kwonakwe, ne kakhali lekha siisina siakwo ne kimili birame mwiloba. Siboe ne kumusiipi kwe sichuuma ne kumukasa, sikarwe ne bonga eng'ana. Lekha luume khukhwama mwikulu lumunyisie, amenye ne chisaang'i che mundaa khu miiko saba.’
“Ee omwami, sino nisio sifuno sie kamarooro kowo. Ne niko Wele owe Angaaki Lukali abisiisie kalekholekha khwiwe.
Bakhakhutimanie obe aleeyi ne babaandu, ne olamenya ne chisaang'i che mundaa. Olalia bunyaasi nga eeyi ne okhanyirire khulwe luume khukhwama mwikulu. Kimiiko saba kikhabire ne oli orio khukhwola omanye oli Wele owe Angaaki Lukali aamiaanga bubwami buuli khu sibala, ne abuelesia yesi yesi niye enya.
Mala sifuno sie lilaka lie khulekha siisina ne kimili kiakwo mwiloba nisio sino: Ewe okhakobosebwe lundi bubwami bwowo khukhwama siise nisio olimanyilamo oli Wele owe mwikulu niye owamiia.
Khwako, ee omwami, loonda bukeleki bwase. Lekha khukhola bumayaanu, khola siili siluungi, lundi lekha kamabi kowo mala okholele siisa babamiinwa, khola orio wakana biise biowo bie khuindiaala bichiililila.”
Kano koosi kekholekha khu mwami Nebukadinesa.
Enyuma we kimiesi ekhumi na kibili, nga aba ne akeenda khu ngaaki khwe lichipi lie bubwami mu Babiloni,
areeba ali, “Se luli luno Babiloni lukoba luboofu nilwo nombakha ne bunyali bwase bukali nga lukoba lwase lwe ngalaasia khukhwekesia efuma ne bukhulu bwase?”
Nga omwami aaba ne asilomaloma kamakhuwa ako, kumumilo kwamila mwikulu kuli, “Ee omwami Nebukadinesa, rekeeresia burume buno khwiwe: Bubwami bwakhulekhile.
Mala ewe ocha khurusibwa mu baandu, olamenya ne chisaang'i che mundaa, ne khulia bunyaasi nga eeyi. Ne olamenya orio khu miiko saba, khukhwola nga ne olimanya oli Wele owe Angaaki Lukali niye okhalaka bubwami bwe babaandu, ne abuelesia yesi yesi niye enya.”
Ao ne nao kamakhuwa ke liikhalaka ako kekhola khu Nebukadinesa. Arusibwa mu baandu mala alia bunyaasi nga eeyi. Amenya mu luume lwe mwikulu. Lichuune liewe liaba lileeyi nga kamafuumbo ke furuusi, ne kamatere kewe nga kamatere ke nyuni.
Enyuma we kimiiko saba, ese Nebukadinesa nalola mwikulu, mala bukesi bwase bwangobolela.
Mala nafumia Wele owe Angaaki Lukali,
nafumia ne khuelesia lukoosi oyo omenyile mindali na mindali.
“Sikila bubwami bwewe buli bwa mindali na mindali,
ne bubwami bwewe buindila selukho na selukho.
Boosi bamenyile mu sibala se bali siindu tawe,
Wele akholanga nilio enya khu bibuumbe bie mwikulu
ne babaandu be khu sibala,
mala se aliio omukhiingilila
namwe amureeba ali, ‘Okhola siina?’ Tawe.”
Mu siise esio bukesi bwase bwangobolela. Lundi bangoboselia luyali lwe bubwami bwase, ne kamaani kase, ne fuma yase. Bakambisi base ne babemeelesi be bubwami bambenja mala namiia lundi. Nanyoola kamaani kamakali khukhila mataayi.
Luno, ese Nebukadinesa fumia Omwami owe mwikulu, muniinia angaaki lundi muelesia lukoosi.
Sikila bikholwa biewe bioosi bili bia ng'ali,
ne chingila chewe chili chinuungi.
Anyala aboombia abo be lukhole.

Endaalo ndala omwami Belishasa akhola naikara engali khu bakhulu bewe chielefu. Mala anywa nabo endali.
Nga baba ne banywa endali Belishasa arusia lilaka ali bareere bikoombe bie fwesa ne esahabu nibio raraawe Nebukadinesa aabukula khukhwama mu Lukaangu Yerusalemu. Omwami aabirumania nio omwami ne bakhulu bewe, bakhasi bewe, ne bakhasi nibo aamenyia busa nga basaale babinywelemo.
Nio bareera bikoombe bie fwesa ne sahabu nibio babukula khukhwama mu Lukaangu, Yerusalemu. Mala omwami ne bakhulu bewe, bakhasi bewe, ne bakhasi nibo aamenyia busa nga basaale babinywelamo.
Banywa endali ne bafumia bifwaani biabwe bie esahabu, efwesa, kumukasa, bichuuma, kimirongooro nende bie kamabaale.
Ao ne nao chinjala che kumukhono kwo mundu chabonekha mala chaandika khwisiisi lie lichipi lio mwami, ambi ne siteetwe sie etaa. Omwami omwene abona kumukhono nga kuandika.
Nio lukoondo lwo mwami lwakaluukhana, chinganakani chamunania. Kamakumba kewe kareenga ne kamasikamo katerema.
Omwami alaanga bareere bafumu, balosi ne bamenieelesia ching'enieesi. Nga ne bareerwa, omwami aboolela be bukesi be mu Babiloni abo ali, “Yesi yesi oosoma kamaandiko kano ne khu khumboolela sifuno siako, alafwarwa engubo eye bubwami eefwaana buseemwa, ne kumunyololo kwe esahabu mwikosi ne alaba owa khataru mu bwami buno.”
Nio bakesi boosi bo mwami becha, ne se banyala khusoma kamaandiko, namwe khuboolela omwami sifuno siako tawe.
Mala omwami Belishasa esiindukha lukali, abiililwa mumoni. Bakhulu bewe beendekhelela.
Khubeela kamakhuwa ko mwami ne bakhulu bewe, maawe kwini engila nimwo baba ne balikho baliila naikara, mala aloma ali, “Omwami menya mindali na mindali! Okheendekhelela tawe, namwe okhabiililwa tawe.
Aliio omundu mu bwami bwowo, olimo roho we bawele batakatifu. Mu biise bia raraao ne amiia, omundu yuno aanyoolekhana khuuba omundu oonyala khumanyilisia kamakhuwa kakekisa, ali omundu owe limanya lundi owe bukesi nga bwe bawele. Ne raraao, omwami Nebukadinesa, amukhola omwimeelesi we babaandu be kamayia, bafumu, balakusi, bang'oola ne bamenieelesia ching'enieesi mu Babiloni.
Sikila roho omulayi lukali, bukesi ne limanya lie khubuula sifuno sie kamarooro, khukhwinoosia kiminai, ne khuyeeta butinyu biaba mu Danieli niye omwami atiuukha Beliteshasa. Nono laanga Danieli, akhwekesie sifuno.”
Nio bareera Danieli ebweeni wo mwami. Omwami amureeba ali, “Ewe oli Danieli, mulala khu Bayaudi be mu mbaambe, nibo Paapa wase omwami, areera khukhwama e Buyuda?
Ese nauliile bali roho we bawele batakatifu akhulimo, lundi bali oli ne bubwikhochochi, bukesi ne limanya likali.
Nono babaandu base bakesi, ne bafumu bakhakile khusoma kamaandiko kano ne khu khumboolela sifuno siako ne kakhali bakhiliilwe.
Nauliile bali onyala waboola bifuno ne khu khumalila butinyu bwase. Nono waaba ne onyala khusoma kamaandiko kano, mala umboolele sifuno siako, olafwarwa engubo eefwaana buseemwa eye bubwami, olafwarwa kumunyololo kwe esahabu mwikosi mala olaba okhola khataru mu bwami buno.”
Nio Danieli akobosia omwami ali, “Lekha biianwa biowo bibe bibiowo. Bielesie okundi. Ne kakhali, nja khukhusomela kamaandiko mala khuboolele sifuno siako.
“Ee omwami, Wele owe Angaaki Lukali aelesia raraao Nebukadinesa bubwami, amukhola aaba omukali, amuelesia lundi luyali ne bunyali.
Mala khubeela bunyali nibwo amuelesia, babaandu boosi, chikholo ne chinimi baterema ne khumuria. Boosi nibo enya khukhwira eera, boosi nibo enya bamenye abalekha bamenya. Abo nibo enya khuniinia abaniinia ne abo nibo enya khukhwikhisia abekhisia.
Ne kakhali nga arakikha khuuba ne sileka, aaba ne kumwoyo kumulume lundi aaba owe kibonio, anuulwa endebe yewe eye bubwami, ne luyali lwewe.
Arusibwa mu baandu, mala kamebaasio kewe kaaba oli ke saang'i. Aamenya ne chipunda che mundaa, aliisibwa bunyaasi nga eeyi, mala esiinga luume lwe mwikulu, khukhwola nga ne amanya ali Wele owe Angaaki Lukali ali ne bunyali bwe khukhwamiia omundu yesi yesi niye enya.
“Ne ewe, omwana wewe, Belishasa, se weboombia tawe akhaba ne wamanya kano koosi.
Weniinia khukhila Omwami Wele owe mwikulu. Mala wareera bibiindu bie mu Lukaangu lwewe ebweeni wowo mala ewe, ne bakhulu bowo, bakhasi bowo, ne bakhasi nibo wamenyia busa nga basaale babinywelamo endali. Ne ewe wafumia bifwaani bie bawele babang'oonwa khu fwesa, khu sahabu, khu mukasa, khu bichuuma, khu mirongooro ne khu mabaale, bifwaani bikhabona namwe biaulila, namwe biamanya tawe. Ne se waria Wele oliindanga bulamu bwowo lundi omanyile chingila chowo tawe.
Ako niko kakakila Wele ne aruma kumukhono khuandika kamakhuwa kano.
“Ne kano niko kakaandikwa, ‘MENE, MENE, TEKELI, PARISINI.’
Ne sifuno siako nisiesi: MENE liboola lili Wele amalile khubala chindaalo che bubwami bwowo ne khubwaakamia.
TEKELI liboola lili wapimiibwe khu sikelo mala wanyoolekhaane khuuba omwaangu.
PARISINI liboola lili bubwami bwowo bwakabukhasiibwe ne khuebwa Baamedi ne Bapasha.”
Nio Belishasa, akhalaka khufwara Danieli engubo eye bubwami, ne khumufwara mwikosi kumunyololo kwe esahabu kwe lukoosi. Mala amwamiia nga omwami owa khataru mu bwami bwewe.
Silo esio ne sisiene Belishasa, omwami we Bakalidayo erwa.
Mala Dario, Omumedi amiia ne ali ne kimiiko kamakhumi sita na kibili.

Omwami Dario abisia khurobora babemeelesi emia ndala ne kamakhumi kabili bamiie mu bwami bwewe bwoosi.
Arobora babemeelesi bataru, mulala khwaabo Danieli ne babaandi babili bemeelele babemeelesi babaandi ne khuliinda kimiaandu kio mwami, nio omwami akhatibiakho siosi tawe.
Nono Danieli amanyikhana khukhila babemeelesi ne bakhulu babaandi, sikila aaba ne roho eye khukhola buli siindu bulayi. Nio omwami apanga ali amiie Danieli khu bwami bwoosi.
Nio babemeelesi ne bakhulu bakhaka khunyoola sifuno sie khusitaka Danieli khu lubeka lwe bubwami. Ne se banyoolakho sifuno tawe, sikila Danieli aaba omusuubilwa ne se abakho ne kamakhiikha namwe bubi bwosi bwosi tawe.
Nio babaandu bano baboolana bali, “Se khulanyoola sifuno sie khusitaka Danieli tawe ne sikhali khuloondekhana ne kamakhuwa ke lilaka lia Wele wewe.”
Nio babemeelesi ne bakhulu bauliilisiana bacha wo mwami bamuboolela bali, “Ee omwami Dario, oiindile mindali!
Babemeelesi boosi mu bwami bwowo, baliindi ne babaloondela, bakeleki ne babemeelesi batiiti bafukiilisiane bali omwami arusie lilaka ne khuliimikha ne burafu. Yesi yesi osaba wele namwe omundu khu ndaalo kamakhumi kataru, khurusiakho ewe alamwaatwa mwiloo lie chitalang'i.
Nono omwami rusia lilaka lino ne khurakho kumukhono, lilekhe khukaluukhasibwa khuloondekhana ne lilaka lie Baamedi ne Bapasha, likhakaluukhana tawe.”
Nio omwami Dario arusia lilaka mala alirakho kumukhono.
Nga Danieli ne amanya ali lilaka elio liabisiibwe, acha munju mwewe mu mwaba ne kamatirisia kakaloleelela Yerusalemu. Asikama khukhwola khataru khu ndaalo, ne asaba ne khufumia Wele wewe bulayi bwene nga aakholanga anyuma ao.
Babemeelesi abo becha nga bafukiilisiane mala banyoola Danieli ne alikho asaba Wele wewe amukholele siisa.
Nio boosi bacha wo mwami khuabila Danieli ne baboola khu lilaka bali, “Omwami, ewe se wara esaini khu lilaka oli khu ndaalo kamakhumi kataru omundu yesi yesi osaba Wele namwe omundu ne okhali ewe tawe, alamwaatwa mwiloo lie chitalang'i?”
Omwami abakobosia ali, “Yee, kali kario khuloondekhana ne lilaka lie Baamedi ne Bapasha, se linyala liakaluukhasibwa tawe.”
Nio baboolela Omwami bali, “Danieli, mulala khu be mu mbaambe khukhwama Yuda, se akhuria ewe namwe khuria lilaka nilio walaka tawe. Asabanga khataru buli endaalo.”
Nga omwami ne aaulila kamakhuwa kano, esiindukha lukali, akhaka lukali khunyoola engila eye khureesia Danieli. Achiililila khukhaka khukhwola nga bwelabula.
Mala babaandu abo bakobola khu mwami ne bamuboolela bali, “Omwami omanyile oli lili lilaka lie Baamedi ne Bapasha, bali lilaka nilio omwami akhalake se linyalikha liakaluukhasibwa tawe.”
Nio Omwami akhalaka Danieli aambwe ne khumwaatwa mwiloo lie chitalang'i. Omwami aboolela Danieli ali, “Okhoya Wele wowo, niye okholelanga buli lwosi akhureesie.”
Mala bareera libaale bafuunikha emunwa we liloo. Omwami ara khu sifunikho kumukhono kwewe ne kumukhono kwe bakhulu bewe, nio siindu sikhekholekha khureesia Danieli tawe.
Mala omwami akobola mu lichipi liewe, mala siilo sioosi khuliakho siindu tawe. Aarengecha busa ne se bamureererakho siakhulia siosi siosi tawe.
Mala, makhelebeende omwami enyokha acha sieloo lie chitalang'i.
Nga eecha aambi ne mwiloo nimwo Danieli aaba, alaanga lukali ne liliiendekhelela, ne areeba ali, “Danieli, omukholi owa Wele omenyile mindali, Wele wowo niye okholelanga buli lwosi, akhureesiisie khukhwama khu talang'i ku?”
Nio Danieli akobosia omwami ali, “Omwami oiindile mindali!
Wele wase arumire malaika wewe afuunikha kiminwa kie chitalang'i nio chikhakholakho kamabi tawe. Sikila se ndikho ne bubi mumoni chewe tawe. Ne lundi omwami ese khakholakho bubi bwosi bwosi khwiwe tawe.”
Omwami asangaala lukali po, mala arusia lilaka ali Danieli arusibwe mwiloo. Nio bamurusiamo, ne se aaba aumiiekho abuundu oosi oosi tawe, sikila eyikina Wele wewe.
Omwami arusia lilaka khu babaandu babaasitaka Danieli bareerwe mala bamwaatwe mwiloo lie chitalang'i. Nibo, babaana babwe, na bakhasi babwe. Ne bakhoola asi khu sibale sie liloo tawe, chitalang'i chaberiekakho chabakaamula ne khutonyaka bikuumba biabwe bioosi.
Mala omwami Dario aandikila babaandu boosi, chikholo ne chinimi khu liloba ali, “Kimileembe khwinywe!
Ese khalaka ndi mu bwami bwase bwoosi, babaandu barie ne khuelesia luyali Wele owa Danieli.
“Sikila ali Wele omenyile mindali,
aindila khulwa mindali.
Bubwami bwewe se bulionakwa tawe,
ne liliamiia liewe lilibao mindali.
Aonia lundi areesianga;
akholanga ke khuukia ne kamakana,
mwikulu ne khu sibala.
Areesia Danieli khukhwama mu matere ke chitalang'i.”
Khwako Danieli yuno aindiala chindaalo che khukhwamiia khwo mwami Dario no mwami Sairasi Omupasia.

Mu mwiiko kwe khunyoa Belishasa ne ali omwami owa Babiloni, Danieli aroora kamarooro mala abona kamalola nga aaba ne akonile khu sitanda siewe. Aandika kamarooro kewe kano:
Ese Danieli mu malola mu silo nabona chimbeo chine khukhwama chimbeka choosi che sibala ne chitumbuula enyanja emboofu.
Mala chisaang'i chimboofu chine chiikhafwaanana tawe, charura khukhwama mu nyanja omwo.
Eye bweeni yafwaana nga etalang'i, mala yaba ne chindaa nga che furuusi. Nga naba ne siloleelela ndio, chindaa chayo chakhuulwa. Mala bakinyosia bakimisia khu bikele bibili nga omundu. Mala bakia bukesi bwo mundu.
Ne lola, esaang'i ekiindi eya khabili efwaana nga sibulukhu. Yaba yachochomaale, mala yaba ne chimbafu chitaru mukhanwa akarikari we kameeno kayo. Nio kumumilo kwakiboolela kuli, “Yinyokha olie babaandu bakali nga ne wenya!”
Enyuma owa kano nga ne naloleelela, ekiindi yabonekha efwaana nga engwe, mala eli ne chindaa che nyuni chine khu mokoongo khwayo. Esaang'i chana yaba ne kimirwe kine. Mala bakielesia bubwami.
Nga ne naloleelela chinjika echo, nabona lulwiika luluundi lukeekhe lwameelela akari we chichiindi ekhumi echo. Nio lunyoole bubweyaangu bwe khuchoa, bafunakila mu sisina chinjika che bweeni chitaru. Lulwiika luno lwaba ne chimoni nga cho mundu. Lwaba lundi ne kumunwa mala kumunwa okwo kwalomalomanga mu ngila eye sileka.
chindebe che bubwami charebwao
nio mulala, Omutaai lukali, khukhwama khaale, ekhalakho.
Chingubo chewe chiwaanga chererere nga liiarara,
ne lichuune liewe liaba likwalaafu nga bufuumbo bwe likheese.
Endebe yewe yaba chinjaso che kumulilo,
bikele biayo biaba kumulilo kuburukha.
luluuchi lwe kumulilo lwekha khukhwama ebweeni wewe.
Bamalaika chielefu ne chielefu bamukholela,
ne chimilioni chingali bema ebweeni wewe.
Ekoti yekhala khukhwirekekhera khukhola bukhalaki,
nio bitabu biekulibwa.
Nachiililila khuloleelela sikila naulila kamakhuwa kamakali niko lulwiika olwo lwalomalomaanga ne lwibonia. Ne nga naloleelela, beera esaang'i eyo, kumubili kwayo kwonakibwa mala bakuaana kwosibwe ne kumulilo.
Chisaang'i chichiindi echo chanuulwa bunyali bwacho, ne kakhali bachilekha chichiililile khumenya khu siise ne chindaalo.
nabona mulala owafwaana nga omwana owo mundu
ne echa khukhwama mu mafuumbi.
Acha niye Omutaai Oyo ali,
mala bamureera ebweeni wewe.
ne luyali ne liliamiia
nio babaandu boosi, chikholo, ne chinimi,
bamukholele.
Buruki bwewe, buli buruki bwa mindali,
se buliwao tawe
ne liliamiia liewe lili liliamiia
likhonakwa tawe.
Ese Danieli, nesiindukha lukali, mala kamalola ako kanjiendekhelesia lukali po.
Khwako nacha khu mulalakho khu ba baaba ne bemile andebe eye bubwami, mala namureeba sifuno sie kamakhuwa kano koosi. Nio amboolela sifuno siako ali:
“Chisaang'i chimboofu chine echo chili babaami bane bakheeche khu sibala.
Ne kakhali batakatifu ba Wele owe Angaaki Lukali bakhaebwe bubwami mala bakhabwamiie mindali na mindali.”
Mala nenya khumanya sifuno sie esaang'i eya khane eyo, eyaba ne bubwaukhani bukali ne chichiindi choosi. Yaba eriisia likali, yaba ne kameno ke sichuuma ne kamatere ke kumukasa, yalia ne nyanyakamo ne khutonya mala yaswalakilila bibiarama ne bikele biayo.
Lundi nenya khumanya ke chinjika ekhumi khu murwe kwayo ne lulwiika luluundi lulwamela ne lufunaka chinjika chitaru, lwaba ne chimoni ne kumunwa kwe khukhwibonia mu kisuunia. Mala lwalolekhana khukhila chichasie.
Ne kakhali Omutaai Lukali oyo enyokha, mala arusia bukhalaki aelesia batakatifu ba Wele owe Angaaki Lukali bung'ali bwabwe. Nga siise siola, batakatifu abo baebwa bubwami.
Nio aloma ali:
“Khuloondekhana nende esaang'i eye khane, bulibaao bubwami bwa khane khu sibala
buliaukhana ne bubwami bubuundi bwoosi
mala bulimila sibala sioosi.
Bukhasiswalakilile mala busitonyemo bitonyi.
babaami ekhumi bakhaame mu bwami buno
ne okundi aliamiia enyuma wabwe,
ne yuno akhaukhane ne bataayi,
mala aliula babaami bataru
mala apie siibi babaandu batakatifu ba Wele owe Angaaki Lukali.
Akhakhake khukalukhania lilaka ne chindaalo cha naikara chindakatifu.
Batakatifu bakhaanwe mu makhono kewe khu siise, biise bibili, nende enusu eye siise.
Ne kakhali ekoti ekhakhole sisiikhasio,
mala buruki bwewe bulibukulibwa.
Bulimilwa ne khukhwonakibwa elala,
asi we likulu lioosi
bulaanwa khu baandu be batakatifu ba
Wele owe Angaaki Lukali.
Bubwami bwabwe buliba bubwami bwa mindali,
ne buruki bwoosi bulibakholela nibo ne khubaria.”
Sino nisio sisiakamo sia kano. Ne ese Danieli, neendekhelela lukali, nakaluukhana lukoondo. Ne kakhali nabiikha buli siindu mu mwoyo kwase.

Mu mwiiko kwa khataru Belishasa ne ali omwami, Ese Danieli nabona kamalola kakaandi, Nabona kamalola ka khabili enyuma we khubona ke khunyoa ako.
Mu malola kano, nenyoola ndi Susa, lukoba luboofu lwe lukoongo lwa Elamu. Naba nemile aluuchi lulaangwa Ulai.
Nasuta bubweeni mala nabona limiiku liemile khu luuchi. Liaba ne kimisanga kibili, kiombi kimileeyi, mala mulala kumuleeyikho khukhila kukuundi. Kumuleeyikho kwamaliilikha khumela.
Nabona limiiku chana ne liipana ne licha elubeka lwe mumbo, ebunaswa, ne siafubo. Se yabakhoo esaang'i yosi yosi eyakhaka khulikhiingilila namwe eyefubarura kamaani kalio tawe. Ne se abakhoo yesi yesi owanyala khureesia khukhwama mu bunyali bwalio tawe. Liakhola siosi siosi nisio lienya mala liaba ne kamaani lukali.
Nga naba ne siloleelela, nabona endurume khukhwama lubeka lwe mumbo, ne elikho yiicha khangu khu sibala sioosi, mala se yetilangakho asi tawe. Endurume eyo yaba ne lulwiika luboofu akari we chimoni chayo.
Yacha niyo limiiku lie kimisaanga kibili, nilio nabona ne liimile aluuchi liaba. Yalitimakakho ne kamaani kamakali yaliuunaka, yafunaka kimisaanga kialio kiombi. Limiiku elio se liabakho ne kamaani ke khu khupania endurume eyo tawe. Yamwaata limiiku elio asi mala yaliswalakilila. Se abakhoo yesi yesi onyala areesia limiiku elio khukhwama khu maani ke ndurume eyo tawe.
Nakibona ne ibwaakala limiiku. Yaba ne lirima likali khu limiiku mala yaliuunaka yafuna kimisanga kialio kiombi. Limiiku se liabakho ne kamaani ke khuukipania tawe. Yamwaata limiiku elio asi mala yaliswalakilila, ne se abakhoo yesi yesi owanyala khureesia limiiku elio khukhwama khu maani ke ndurume eyo tawe.
Mala endurume yaselukha, yakhula yaba ne kamaani kamakali po. Ne kakhali nga yola khuuba ne kamaani kamakali ako, lulwiika lwayo luboofu olwo lwafunikha. Mala abuundu ao, amelao chinjika chine chichereka. Chaloleelela chimbeka chine che likulu.
Khukhwama mu lwiika lulalakho khu njika echo, lulwiika luluundi lukeekhe lwamela. Lwachoa lukali ne lulola lubeka lwe siafubo, ebukwe, ne elubeka we sibala silayi.
Lwakhula lukali lwolela bibuumbe bie mwikulu. Mala yamwaata asi ching'enieesi ndalakho yachiswalakilila asi.
Lwakhula lwalea lwoola khu mukhulu owe bibuumbe bie mwikulu. Mala yamurusiakho biianwa bia buli lwoosi bie khukhwosia. Nio yonaka abuundu wewe atakatifu.
Sikila bumayaanu, bibuumbe bie mwikulu biaanwa khu niyo, alala ne biianwa bie khukhwosia bia buli lwoosi.
Mala naulila omutakatifu mulala ne alomaloma no wasie. Owasie oyo amureeba ali, “Kamakhuwa niko kamalola kano kalikho kaboola kalachiililila khu siise siina? Biaanwa bie khukhwosia bia buli ndaalo bilarama ne bikaluukhasiibwe khu siise siina? Buutibi bwe khukhwonaka buli siindu bulachiililila khu siise siina? Ne Abuundu Atakatifu, alala ne bibuumbe bie mwikulu bilachiililila khuswalakililwa khu siise siina?”
Omutakatifu owe khunyoa oyo amukobosia ali, “Khu biise bie akolooba nende kumutikhinyi chielefu chibili ne chimia chitaru. Nio Abuundu Atakatifu akobosebwe liiba liao lia ng'ali.”
Nono ese, Danieli nga naba ne kamalola, nenya manye sifuno siako. Nio ao ne nao mulala eema ebweeni wase ofwaana nga omundu.
Naulila aluuchi lulaangwa Ulai kumumilo kwo mundu ne kulaanga kuli, “Kaburieli, yeeta omundu yuno amanye sifuno sie kamalola niko aboone.”
Nio Kaburieli echa siimbi nende niio naba ne nimile. Naria lukali mala nakwa asi mafumala. Ne kakhali amboolela ali, “Ulila mwana wo mundu, kamalola niko oboone kali khu ndaalo chimaliilisi.”
Oli asilomaloma nase, naambwa ne liilo likali ne ndikho ngona mafumala. Ne niye ambamba, anjimisia.
Mala amboolela ali, “Lolakho, ndikho khwekesia kacha khwikholekha lwanyuma mu siise sie lirima lia Wele. Kamalola ako kali ke chindaalo chimaliilisi.
“Ne ke khu limiiku nilio wabona ne kimisanga kibili, bali babaami ba Metia ne Pasha.
Mala endurume eli omwami we Bakiriki, ne lulwiika akari we chimoni chayo luli omwami we khunyoa.
Lulwiika lulwafunikha, mala chichiindi chine ne chimelao, chili bubwami bune buliama mu kholo yewe, ne kakhali bubwami bune obwo se buliba ne bunyali nga bwe bubwami bwe khunyoa obwo tawe.
“Nga bubwami obwo bukhoole khu siakamo siabwo, mala bumayaanu bwoosi bube bukali bwoole khu siakamo siabwo, omwami mulala akheche ookhabe ne bunyindaafu lundi omukesi.
Bunyali bwewe buliba bukali. Alisaasia bubwonaki bukali lukali mala alitabusia buli nilio akhakhole. Akhabunie babaandu be kamaani kamakali ne babaandu ba Wele.
Mu bubacha bwewe ne bubeeyi, akhanyale khukhola lirekekha liewe liibi. Mala akheniinie. Akhabunie baandu bakali ne bakhamanyile tawe. Akhenye khu khuupana nende Omukhulu owe bakhulu, ne kakhali akhabunisibwe ne kamaani kakhali ko mundu tawe.
Kamalola ke akolooba ne kumutikhinyi kakenoosiibwe, kali ka ng'ali. Nono kakise sikila kalabukula siise sileeyi.”
Nio ese, Danieli, naweelelela kamaani mala nakona asi nendi omulwale khu siise. Mala nenyokha khukhola kimilimo kio mwami. Ne kakhali kamalola ako kambukia, ne ese se nanyala khu kamanya tawe.

Mu mwiiko kwe khunyoa mu liamiia lia Dario, okhwa Ahuswero niye bamiia mu sibala sie Bakalidayo mu liamiia liewe lie khunyoa,
ese Danieli, namenieelesia kaali mu bitabu bitakatifu mala khukhwama mu nibio namanyilisia sifuno sie likhuwa nilio Omwami Wele aaboolela omung'oosi Yeremia khuloondekhana nende kimiiko kamakhumi saba ekio, Khuloondekhana ne khukhwonakwa khwa Yerusalemu.
Nio nasaba Omwami Wele mukhwikoonjelela namulilila, neyimana khulia, nefwara kamakunia, ne khukhwikhala mwikokhe.
Nasaba Omwami Wele, Wele wase ne khukhwiyama ndi:
“Ee Omwami Wele, ewe oli Wele Omukali lundi ooriisia. Oli omusuubilwa khu ndakaano yowo ne wekesianga busiime bwa ng'ali khwaabo babakhusiima ne khuloonda kamalaka kowo.
“Efwe khwakholile bubwoni lundi khwakholile kamabi. Khwabeele bamayaanu lundi khwabeele ne bureengu. Khwauukhe khukhwama khu malaka kowo ne lilakiilisia liowo.
Se khwarekeeresia bakholi bowo bang'oosi, babalomaloma mu lisina liowo khu baami befwe, khu bakhulu befwe, khu bikuuka biefwe ne khu sibala siefwe sioosi tawe.
Buluungi buli lubeka lwowo, ee Omwami. Ne kakhali chisoni nga chiliio luno luri chili khwifwe, babaandu ba Yuda, bamenywa ba Yerusalemu, ne Isiraeli yoosi, ne nabo nibo ewe wasalanisia mu bibala bie aembi ne aleeyi khulwe khulekha khuuba basuubilwa khwiwe.
Khwifwe Omwami Wele, kali likoyaana khu baami befwe, bakhulu befwe, bikuuka biefwe, sikila khwakhola kamabi ebweeni wowo.
Khwiwe Omwami Wele, kali siisa ne silekhelo, akhaba ne khwakhukholela kamabi.
Se khwakhurekeeresia tawe, ee Omwami Wele wefwe, nga ne khukhaloonda kamalaka kowo niko wakhuelesia efwe khubirira mu bakholi bowo bang'oosi.
Baisiraeli boosi bafunaka kamalaka kowo ne khuloba khukhurekeeresia. Silaamo ne sisiechubo bibiaandikwa mu lilaka lia Musa omukholi wa Wele, biakhwikholeekhekho, sikila khwakholile bubwoni khwiwe.
Wakholile koosi niko wakhukhalakila efwe ne babaami befwe, nga nilwo oukuumile lukoba lwa Yerusalemu burafu lukali khukhila lukoba luluundi lwosi lwosi khu sibala.
Ewe wakhuukuumile bulayi bwene nga ne kaandikwa mu malaka ka Musa, ne kakhali khukhwola luno, ee Wele Omunyali Owa Bioosi, Wele wefwe, se khwakhusabile okhubeele tawe. Se khwalekhile bubwoni bwefwe ne khukhwibaasia khu busuubilwa bwowo tawe.
Khwako ee Omwami Wele, Wele wefwe, waba werekeekhe khu khuukuuma efwe, mala wakhuukuuma, sikila buli lwoosi okholanga kaali kamaluungi, ne efwe se khwakhurekeeresia tawe.
“Ne siise sino, Omwami Wele wefwe, owarusia babaandu bowo khukhwama e Misiri mu bunyali bwowo bukali ne khukhola lisina liowo lieebwe luyali khukhwola luno. Khwakholile bumayaanu ne kamabi.
Ee Omwami, khulwe bikholwa biowo bia ng'ali okhaambwa ne lirima ne lukoba lwa Yerusalemu, ne sikulu siowo sitakatifu tawe. Ne sikila bumayaanu bwefwe nende kamabi ke bikuuka biefwe, Yerusalemu ne babaandu bowo babeele chisoni khu bibala biili siimbi.
Ee Wele wefwe, ulila lisaba lio omukholi wowo ne liliekoonjelela liewe. Nosiima ng'oona lundi Lukaangu lwowo nilwo bonaka.
Ee Wele, khurekereesie mala obone butinyu bwefwe nende bwe lukoba lulaangwa mwisina liowo. Se khulikho khu khusaba sikila buluungi bwefwe tawe, ne kakhali khulikho khukhusaba khulwe siisa siowo sikali.
Ee Omwami Wele, khuulile! Ee Omwami Wele, khubeele! Omwami Wele, khurekereesie, lundi okhole! Okhakhiinda tawe, Omwami Wele, sikila lukoba ne babaandu bowo balaangwa mwisina liowo.”
Nga naba ne saba, ne niyama bubwoni bwase ne bubwoni bwe babaandu base ba Isiraeli, ne khulilila Omwami Wele wase, khulwe sikulu sitakatifu sia Wele wase,
Omundu Kaburieli oyo, niye nabona mu malola kamataayi, echa khangu niio naba. Siaba siise sie khuaana chimbosio akolooba.
Echa mala amboolela ali, “Ee Danieli, ese nechile khuelesie bukesi ne liiulila.
Nga warakikha khusaba Wele, akhukobosia. Nono nechile khukhuboolela likobosio. Sikila ewe oli omusiime lukali. Khwako rekeeresia bulayi mala omanye sifuno sie kamalola.
“Kimiiko kamakhumi saba khukhwola saba kiakhalaakwe khu baandu bowo ne sikulu siowo sitakatifu, khumalao kamakhiikha, khukhwakamia bubwoni, khubeela bumayaanu, khureera buluungi bwa mindali, khuura kumuuri khu malola ne bung'oosi, ne khuakha kamafura Abuundu Atakatifu Lukali.
Khwako manya mala omanye bulayi likhuwa lino: Khukhwama siise nisio lilaka likharusibwe khukhwombakhwa lundi lukoba lwa Yerusalemu khukhwola khukhwicha khwo murobore owa Wele owaakhwa kamafura, silibao siise sie kamachuuma saba. Khu siise sie kamachuuma kamakhumi sita na kibili, lukoba lwa Yerusalemu luliombakhwa lundi ne chingila ne lisiisi lie kamaani, ne kakhali siise esio sikhabe sie butinyu.
Nio enyuma we kamachuuma kamakhumi sita na kabili ako, owaakhwa kamafura oyo akheerwe ne se akhabekho na sioosi tawe. Babaandu bo mwami wicha balionaka lukoba ne abuundu atakatifu. Ekhumaliilikha khwayo khulibao ne kameechi kamakali, liie ne lilionaka nilio Wele arekekha.
Omwami oyo alakhola lifukiilisiana lie kamaani ne babaandu bakali khulwe lichuuma lilala. Mala mu nusu eye lichuuma alakamia khuaana chimbosio ne biianwa. Mu bweyaangu bwabio mu Lukaangu silibao Sibiilisio sie Lilionaka khukhwola nga owaraao Sibiilisio oyo ne akhabunisibwe nga nilwo Wele ne aamurekekhera.”

Mu mwiiko kwa khataru Sairasi ne ali omwami owa Pasha, burume bwecha khu Danieli, niye batiuukha bali Beliteshasa. Burume obwo bwaba bwa ng'ali, ne kakhali bwaba buandalafu lukali, se bwamanyikhana tawe. Kakhaba kario, Danieli aamanya burume obwo sikila aamanya kamalola ako kosi.
Mu siise esio, ese Danieli, naba mu bubeeleli khu machuuma kataru.
Se naliakho siakhulia silayi tawe. Se naliakho enyama namwe nanywakho endali tawe. Se neakhakho kamafura mu bweeni bwase, namwe mwichuune liase tawe khukhwola kamachuuma kataru ne kawa.
Khu ndaalo eye kamakhumi kabili na chine che kumwesi kwe khunyoa, naba nemile khu lukuku lwe luluuchi lwa Tikiri,
nakalama angaaki, ne lola nabona omundu afwarire chingubo cha katani, ne eboyile mu sibuno kumusiipi kwe esahabu khukhwama Ufasi.
Kumubili kwewe kwakhosia nga limili. Bubweeni bwewe bung'enang'ena nga khumeniuukha khwe lueni, ne chimoni chewe nga chinjaso che kumulilo, kamakhono kewe ne bikele biakhosia nga kumukasa kusiliilwe, ne kumumilo kwewe kwauliilikhana nga luyoka lwe babaandu bakali.
Mala ese Danieli seng'ene niye owabona kamalola ako. Babaandu ba baaba ne nase se babona kamalola ako tawe, ne kakhali baterema, belukha mala bekisa.
Nio nalekhwao seng'ene, ne ndikho ndoleelela kamalola kamaboofu kano. Nawa kamaani, lukoondo lwase lwakaluukhana lukali lwonekha, nawechekheelela kamaani.
Nga naulila kumumilo kwewe, nakwa asi mafumala khumanya sisikholekha tawe.
Nio kumukhono kwanjinyosia, mala beele esiiterema kamakhono ne kamasikamo.
Malaika amboolela ali, “Danieli, Wele akhusiima. Yiima mala orekeeresie bulayi niko nja khukhuboolela, narumiirwe khwiwe.” Nga ne amala khuloma kano, ese nema, mala abeele esiiterema busa.
Mala amboolela ali, “Danieli, okharia tawe. Sikila khukhwama khu ndaalo eye khunyoa niyo wakhalaka khumanya ne khukhwiboombia ebweeni owa Wele wowo, lisaba liowo liauliilikha. Nechile sikila lisaba liowo elio.
Omukhulu owe bubwami bwa Pasha aakhiingilila khulwe chindaalo kamakhumi kabili na ndala. Mala Mikaili, mulala khu bamalaika bakhulu, echa khukhunjeeta, nio namulekhao no mukhulu owe bubwami bwa Pasha oyo.
Nechile khukhuyeeta omanye kakhekholekhe khu baandu bowo mu ndaalo chichiicha. Sikila kamalola niko waboone kali khuloondekhana ne chindaalo chichiicha.”
Nga aaba ne alikho amboolela kamakhuwa kano, ese nalola asi, nilio ndoma tawe.
Nio mulala ofwaana omundu atiila khu munwa kwase. Nio nasama naboolela oyo owaba ne emile siimbi nase ndi, “Ee Omwami wase, kamalola kano kandereere buchuuni bukali lundi kamalilemo kamaani.
Ndinga nasioobi owimile ebweeni wo mwami wewe. Se ndi ne kamaani namwe lulomaloma nawe tawe.”
Mulala oofwaana nga omundu oyo andilakho lundi mala nanyoola kamaani.
Amboolela ali, “Wele akhusiima, siosi siosi sikhakhwiendekhelesia namwe siakhuriikhirisia tawe.” Nga amboolela kamakhuwa kano, nanyoola kamaani mala naloma ndi, “Omwami wambelesie kamaani, mboolele niko wenya khukhumboolela.”
Nio aloma ali, “Omanyile sikila ne nichile khwiwe? Nono lie khunyoa ndikho ngobolayo khu khuupana no mukhulu owe bubwami bwa Pasha. Ne nga ndaba ne malile khumuula, omukhulu owe bubwami bwe bukiriki alecha.
Ne kakhali ndakhuboolela ako kakaandikwa mu sitabu sie bung'ali. Se ndikho no kundi owe khu khuunjeta tawe ne akhali malaika omiliindi wenywe Mikaili.

“Ne kakhali ese mu mwiiko kwe khunyoa kwo mwami Dario omumedi, nema khumuyeeta niye ne khumua kamaani.”
Nono ndakhuboolela bung'ali bwe kamakhuwa kano.
Lola babaami babaandi bataru baliruka sibala sia Pasha. Mala omwami owe khaane akhabe omuiinda khukhila babamuraangirira boosi. Ne nga akhabe ne kamaani sikila buiinda bwewe, akharakikhe khukhwibwaakala bubwami bwe Bakiriki.
“Ne omwami we kamaani kamakali aliicha. Aliamiia ne bunyali bukali ne khukhola niko niye enya.
Ne akari we bunyali bwe bubwami bwewe bulikabukhanamo bitonyi bine. Babaami bakali be lisaaye liewe balibukula bubweyaangu bwewe ne kakhali se baliba ne kamaani nga kakewe tawe.
“Omwami owa Misiri akhabe ne kamaani, mala mulala khu bemeelesi bewe aliba ne kamaani kamakali khumukhila, mala amiia sibala sikali,
enyuma we kimiiko omwami owa Misiri alikhola buambaani no mwami owa Ashuru mala amuakhile omukhaana wewe. Ne kakhali buambaani buno se bukhamale siise tawe. Sikila omukhaana yuno, no museecha wewe, no mwana wewe, ne bakholi babacha naye baliirwa.
Enyuma we siise sitiiti mulala khu balebe bo mukhaana yuno aliamiia. Alibwaakala banamae bo mwami owa Ashuru, mala engile mu lukoba lwabwe mala abaule.
Alisuta ayile e Misiri bifwaani bie bawele babwe ne bibiindu bie esahabu ne efwesa nibio bara alubeka khu bawele babwe. Enyuma we kimiiko kimikali kie kumuleembe,
omwami owa Ashuru, alibwaakala Misiri, ne kakhali lilimuyingilila akobole mu sibala siewe.
“Basoleeli bo mwami owa Ashuru balirekekha liie mala babuusie banamae bakali. Mulala khwaabo aliba ne kamaani kamakali mala ebwaakale lukoba lwe basiku.
Mu lirima liewe, omwami owa Misiri alipana liie no mwami owa Ashuru, ne aliula banamae bewe bakali.
Aliebonia sikila bukhili bwewe ne banamae bakali nibo eerire. Ne kakhali se alichiililila khuba ne bukhili tawe.
“Omwami owa Ashuru alikobolayo mala abuusie banamae bakali khukhila nibo aaba nabo. Ne siise silayi ne siolile alikobola ne banamae bakali baali ne bulwaani bulayi.
Nio babaandu bakali balilekelesia omwami owa Misiri. Ne babaandu be sisiayuumba mu kholo mwowo, Danieli, balilekelesia nio kamalola kano kechusibwe, ne kakhali balikhilwa.
Ne omwami owa Ashuru alibotookhelesia lukoba mala aluambe. Banamae ba Misiri se balichiililila khu khuupana tawe, akhaba be kamaani bariena se bakhabemo kamaani tawe.
Omwami owa Ashuru alibakholela liosi liosi nilio enya akhole, ne se alibakhoo yesi yesi omukhiingilila tawe. Akheme mu sibala sie luyali, mala biindu bioosi biliba mu bunyali bwewe.
“Omwami owa Ashuru alirekekha khucha mwiie ne banamae bewe boosi. Ne khukhwonakaka bubwami bwo musiku wewe, aliambaana naye mukhumuakhila omukhaana wewe. Ne kakhali lirekekha lino se likhanyalikhane tawe.
Enyuma wako alibwaakala chikholo chiili siimbi ne nyanja mala aule chingali. Ne kakhali komanda owe banamae alimukhila mala amuambie chisoni. Ng'ali ekibonio yewe elimuruunga omwene.
Omwami alikobola mungoba che mu sibala siewe, ne kakhali alikhilwa, ne khukhwenokhwo nikhwo khuliba sisiakamo siewe.
“Omwami okundi alimuloondela, oliruma omwimeelesi oliyiingilila babaandu khurusia bushuru khutasa buiinda bwe bubwami. Mu siise sitiiti omwami akheerwe ne kakhali se akhererwe mu lirima namwe mwiie tawe.”
Malaika achiililila naloma ali, “Omwami oloondakho owa Ashuru akhabe omumayaanu okhenyibwa abe omwami tawe. Ne kakhali aliicha mala ebwaakale bubwami ne kamaani mu bubeeyi.
Yesi yesi olimukhiingilila akhaba ne ali Omusaayi Omukhulu owa Wele akheerwe.
Mu liambaana liewe akhabee chikholo chingali, ne alitasa khunyoola kamaani kamakali akhaba ne amiia babaandu batiiti busa.
Alibwaakala sibala siinda nakhababoolele tawe. Mala alikhola bibiindu bikali nibio bakuuka babwe bakhakholakho tawe. Akhakabe kimiaandu, buiinda, nende bibiindu biewe nibio bayaaya khukhwama mwiie. Akherekekhe khukhwibwaakala chingoba che kamasiisi, ne kakhali sikhabe busa khu siise sitiiti.
“Mu bunyindaafu aliba ne banamae bakali khukhwibwaakala omwami owa Misiri olierekekha khu khuupana ne banamae be kamaani bakali. Ne kakhali balibea omwami owa Misiri mala se alinyala tawe.
Akhaba baloondi bewe baali siimbi balimwiira. Banamae bewe bakali bakherwe.
Mala babaami babili abo balikhala khu mesa ndala khulia, ne kakhali kamebaasio kabwe kaliba kamamayaanu sikila bakhabeane, se bakhanyoole nilio bekoomba tawe sikila siise sisiarebwao sikhoola tawe.
Omwami owa Ashuru alikobola engo wewe nende buiinda bukali, ne kakhali mu mwoyo kwewe akherusie khukhwonaka endakaano endakatifu. Akhakhole lilienya liewe mala akobole mu sibala siewe omwene.
“Mu siise sisiarekekhwa, alibwaakala sibala sia Misiri lundi ne siise sino kamakhuwa kakhakaluukhane, se kakhabe nga kaba mataayi tawe.
Barumi baliicha mu meeli ne khumwibwaakala mala aliria.
“Ne alikobola enyuma mwirima ne khukhaka khukhwonakaka edini eye babaandu ba Wele. Akhaloonde likaambila liabo babalekha edini eyo.
Banamae bewe balinyaalutia Lukaangu ne chingoba che kamasiisi. Baliakamia biianwa bie khukhwosia bia buli ndaalo ne khukhwisia mu lukaangu Sibiilisio sie Lilionaka.
Mu bubeeyi alinyoola buyeeti khwaabo babalekha endakaano, ne kakhali babaandu bamanyile Wele wabwe bakheme siriririri mala bakhole sikholwa.
Abo baali ne limanya akarikari wabwe bakhekisie bakali. Kakhaba kario khu siise bakherwe ne mbalu namwe kumulilo, bakhabaambe babayile mu mbaambe namwe banuulwe kimiaandu kiabwe.
Nga liliira ne likhabe ne lichiililila, babaandu ba Wele balinyoola buyeeti butiiti, ne kakhaba kario bakali baliambaana nabo balikhola bario mu khwikholesia busa.
Balala khu baandu be limanya bakherwe, nio boole khukwalaasibwa, khutakaasibwa, ne khusiingwa khukhwola khu sise simaliilisi. Siise esio khu sise sino sikhoola tawe.
Ne omwami oyo se alielesiakho liria liosi liosi khu bawele nibo bakuuka bewe bakholelanga, namwe khuyo niye bakhasi bekoombanga tawe. Akhalekelesie bawele babaandi boosi sikila akhebale khuuba owe bunyali bukali khukhila buli mulala khu bawele abo boosi.
Mu bweyaangu bwe bawele abo, niye aliinamila wele oliindanga chingoba, wele niye bakuukawe bakhaamanyakho tawe. Aliaana khu wele oyo esahabu, efwesa, kamabaale ke bukusi bwe angaaki, ne biaanwa bibiindi bie bukusi bwe angaaki.
Akhebwaakale chingoba che kamaani lukali khulwe buyeeti bwa wele owe babaandu babaandi. Abo baamufukiilila niye khuuba omwami, akhabaelesie lukoosi lukali. Akhabare mu bwimeelesi bwe angaaki ne khubaelesia kimikuunda nga siaanwa siabwe.
“Nga siise simaliilisi sio mwami owa Ashuru ne sikhabe siimbi khukhwola, omwami owa Misiri alimwibwaakala, ne omwami owa Ashuru alipana naye ne kamaani kewe koosi, ne arumikhira kamakaari, chifarasi, ne chimeeli chingali. Akhebwaakale bibala bikali, nga kameechi kamakali po.
Alibwaakala sibala sie ndakaano esio mala eere babaandu chielefu ne chielefu. Ne kakhali bibala bia Edomu, Moabu, ne babaandu be lubeka lwa Amoni bakali baliona.
Nga alibwaakala bibala ebio bioosi, akhaba Misiri sesiliona tawe.
Alinuula libiikhilo lia Misiri lie sahabu ne fwesa ne bibiindu bibiindi bie bukusi bwe angaaki. Babaandu ba Libia nende Baesopia bakhaloonde kakewe.
Mala kamakhuwa khukhwama ebukwe ne ebunaswa kakhamuriisie. Mala akhenyokhe ne lirima likali khubunia ne khukhwira bakali.
Aliombakha kamaeema kewe kamaboofu akarikari we nyanja ne sikulu sie luyali lundi sitakatifu. Ne kakhaba kario akhabe oolile khu siakamo siewe, ne se akhabeo yesi yesi olimuyeeta tawe.”

Bakali khwaabo babafwa balilamukha: balilamukha lundi balala balinyoola bulamu bwa mindali, ne babaandi balinyoola chisoni cha mindali.
Abo baali ne limanya balikhosia nga buwaanga bwe khwikulu. Ne abo babekesianga babaandu khukhola kamaluungi balikhosia nga ching'enieesi mindali na mindali.”
Nio Ese Danieli nalola mala nabona babaandu babili bemile khulukuku lwe luluuchi mulala eyi ne okundi eyi.
Mulala khwaabo areeba malaika owaba ne efwarire engubo eya katani ne emile a luuchi angaaki ali, “bilabukula siise siina nio bibiindu bie liukia bino bikholekhe?”
Naulila niko aloma, ne kakhali se nakamanya tawe. Khwako nareeba ndi, “Omwami, sisiakamo sie kamakhuwa kano koosi sikhabe siriena?”
Angobosia ali, “Danieli khukhwola oche siise sino, sikila kamakhuwa kano kali ke mu bwikisi lundi kafuniikhwe ne kumuuri khukhwola siise simaliilisi.
Babaandu bakali bakhakwalaasibwe, batakaasibwe ne khusiigwa. Ne kakhali abo baali bamayaanu bakhachiililile khukhola bumayaanu. Se akhabeo khu bamayaanu abo akhaba mulala okhamanye tawe, ne kakhali abo baali ne limanya bakhamanye.
Bali ne khabi abo baliekhaliilikha khukhwola chindaalo e elefu ndala ne chimia chitaru ne kamakhumi kataru na chiraano ne chiwa!
“Ne ewe Danieli, ba omusuubilwa khukhwola khu siakamo. Mala olifwa ne olilamukha khunyoola kumuruuru kwowo mu siise simaliilisi.”

Nga Wele Omunyali Owa Bioosi ne alomaloma lwe khunyoa khu Isiraeli khubirira khu Hosea, amuboolela ali, “Cha oyile omukhasi, omukhasi yuno alaba omueeyi, ne alasaala babaana bamuloonde, bulayi bwene nga babaandu base ne bandekhile mala baloba khukhusuubila ese.”
Nio Hosea ayila Komeri, omukhaana owa Tibulaimu. Komeri asaala omwana omusoleeli.
Wele Omunyali Owa Bioosi aboolela Hosea ali, “Mutiuukhe oli ‘Yesireeli,’ sikila mu siise sitiiti ndaukuuma enju eya Yehu sikila sifuki sia Yesireeli. Ndikho nja khwakamia bubwami bwe enju eya Isiraeli.
Ne endaalo eyo ndibunia banamae ba Isiraeli mwitooma lia Yesireeli.”
Komeri anyoola omwana owa khabili, omukhaana. Nio Wele Omunyali Owa Bioosi aboolela Hosea ali, “Mutiuukhe oli ‘Nabulobe,’ sikila ese se ndokesiakho siisa lundi khu nju eya Isiraeli tawe, namwe mbabeele tawe.
Ne kakhali khu baandu ba Yuda ndekesia siisa. Ese, Wele Omunyali Owa Bioosi, Wele wabwe, ndabaonia. Ne se khabaonie ne liie, namwe ne chifarasi namwe ne babaandu bachitimia tawe.”
Nga Komeri alatia Nabulobe aesia lundi, asaala omwana omusoleeli.
Mala Wele Omunyali Owa Bioosi aboola ali, “Mutiuukhe oli ‘Se-Bali-Babaandu-Base Tawe,’ sikila se muli babaandu base tawe, ne Ese se ndi Wele wenywe tawe.”
Nono babaandu ba Yuda ne babaandu ba Isiraeli balibuusiana alala. Balirobora omwimeelesi mulala mala baliindiala mu sibala siabwe. Ng'ali eliba endaalo emboofu eya Yesireeli.

Laanga wandaayo omusoleeli
Baana base yekoonjelela maawenywe,
akhaba luno ne akhali omukhasi wase tawe,
ne nase se ndi omuseecha wewe tawe,
mwekoonjelele alekhe bueeyi.
Kholandio namufuula
mala aba sichula nga khu ndaalo niyo asaalilwakho,
mala abe nga sichiimi,
mukhole oome nga sibala sisioomu
nio mwiire ne bulesia.
Khu baana bewe boosi se ndibakho ne siisa tawe
sikila bali babaana babasaalwa mu bueeyi.
Sikila mawaabwe akhola bueeyi
owabasaala akhola ke chisoni
sikila aloma ali, “Nja khuloonda khu basaale base
babambechanga siakhulia ne kameechi,
bufuumbo bwe kamakheese ne katani,
kamafura nende nibio enywa.”
Khwako ndisira engila yewe ne kamawa
mubotookhelesie lisiisi
saliba ne ngila eye khurura tawe.
Aliloondelela basaale bewe
ne kakhali se alibanyoola tawe,
alibayiima ne kakhali se alibanyoola tawe
mala aliloma ali, “Lekha ngobole wo museecha wase owambula
sikila nabakho bulayi siisa esio, khukhila luno.”
Ne se amanya ali ese niye
wamua biakhulia, endali ne kamafura,
owabaelesia efwesa ne esahabu engali
niyo arumikha khusaaya Baali tawe.
Khwako ndimunuula
biakhulia biase mu siise sie likesa
ne endali yase mu siise siayo
ndimunuula chingubo chase che bufuumbo bwe kamakheese ne katani
nibio namuelesia khukhwefwara.
Ndimufwarura arame sichula
ebweeni we batia bewe
ne se aliio olikhiingilila khukhola ndio tawe.
Ndiakamia busangaafu bwewe bwoosi
chinaikara chewe che kimieesi kimiya
ne chisabato chewe,
ne chinaikara chewe choosi chichalakwa.
Ndionaka kimisabibu ne kimituli kiewe
nikio aloma ali,
“Kino kili kumuruungo nikwo batia base baamba.”
Ndikikhola kibe kumusiru
ne chisaang'i che mundaa chilikionakaka.
Wele Omunyali Owa Bioosi aloma ali, “Ndimuukuuma niye sikila chindaalo nicho akholela Baali naikara,
nga abooselia bupaani
ne esaa omwene embete ne kamamili
nio ache khuyiima batia bewe mala anjibilila ese.
“Khwako, nja khumuombelesia muyile mu sichiimi
mala ngachule naye bulayi.
mala khole litooma lia Akori
libe kumuliango kwe lilieyikina.
Nio ebweeneyo alilomaloma nga mu ndaalo chewe che buele
nga mu sise nisio aruriira e Misiri.”
Omwami Wele aloma ali, “Endaalo eyo ewe olinaanga oli ‘Omuseecha wase,’ se olilomakho lundi oli Baali wase tawe.”
Sikila ndirusia mu munwa kwewe kamasina ke ba Baali. Se balilangwakho lundi kamasina ako tawe.
Mala mu siise esio ndikhola endakaano ne chisaang'i che mundaa, ne chinyuni, ne bibiindu bioosi bimoola. Ndirusia buyiingo, embalu nende liie khu sibala. Ndikhukhola omenye mu muleembe.
Ne ese ndikhubukula obe omukhasi wase owa buli lwoosi. Oliba omukhasi wase mu busuubilifu ne mu bung'ali, mu busiime bukhawa ne mu siisa sia mindali.
Ndikhubukula obe omukhasi wase mu busuubilifu, mala omanye Wele Omunyali Owa Bioosi.
Wele Omunyali Owa Bioosi aloma ali mu ndaalo eyo,
ndifukiilila lisaba lie babaandu base Isiraeli
ne khalekhuule efula ekwe,
ne sibala silikhusia biakhulia ne kamatuunda.
mala mbaelesie kimiaandu.
Ndiekesia busiime bwase khwaabo nibo balanganga bali “Nabulobe,”
ne khwaabo babalaangwa bali, “Se Bali Babaandu Base Tawe,” Ndiboola ndi, “Muli Babaandu Base”
ne nabo baliloma bali, “Nawe oli Wele wefwe.”

Wele Omunyali Owa Bioosi amboolela ali, “Cha lundi wekesie busiime khu mukhasi olikhokhola sifwaabi ne baseecha babaandi khukhwola omusiime nga Omwami Wele ne asiima babaandu ba Isiraeli, akhaba ne baloondanga bawele babaandi ne khusiima khuaana kimikaati kie limela khu bifwaani.”
Nio nakula omukhasi oyo bitonyi bie efwesa ekhumi na biraano ne likunia ne nusu lie eshayiri.
Nio namuboolela ndi, “Olamenya siise sikali, nokhakholakho bueeyi namwe sifwaabi no mundu okundi tawe. Ne sesi nja khuba omusuubilifu khwiwe.”
Mungila yino babaandu ba Isiraeli balimenya siise sileeyi ne bakhali no mwami namwe omwimeelesi tawe, ne bakhali ne biianwa bie chimbosio namwe enjeko eye kamabaale, namwe bifwaani ne bifwaanane bie bufumu.
Ne ekhumaliilikha babaandu ba Isiraeli balikobola mala basaaye Wele Omunyali Owa Bioosi, Wele wabwe, ne khuyiima Daudi omwami wabwe. Nio baliria Wele Omunyali Owa Bioosi, Wele wabwe ne khubona bulayi bwewe mu ndaalo chimaliilisi.

Ulila likhuwa lia Wele Omunyali Owa Bioosi
enywe baandu ba Isiraeli,
sikila Wele Omunyali Owa Bioosi ali ne libiiya khu baandu ba menyile mu sibala.
Busuubilifu namwe siisa se biliio tawe,
ne limanya lia Wele mu sibala mbamo.
Khuli ne khukhwechuba, bubeeyi, bubwiri, bubwifwi
ne khukhola bueeyi
bafuna kamalaka koosi
ne beera nandakhaola.
Khwako sibala sibeelela
ne boosi bamenyilemo beunamila,
nio akhaba chisaang'i che mundaa
ne chinyuni che mungaaki
akhaba ching'eeni che mu nyanja bilifwa.
Wele Omunyali Owa Bioosi aboola ali,
“Omundu yesi yesi alekhe khukhweloocha namwe khubiiya,
sikila omusaayi, lilieloocha liase lili khwiwe.
Olietuya kumuusi
omung'oosi yesi alietuya ne nawe mu siilo
ne ndibunia ekholo eya maao.
Babaandu base babuna sikila se bali ne limanya tawe,
sikila ewe waloba limanya,
sesi nakhulobile ewe khuba omusaayi wase.
Sikila webilila lilaka lia Wele wowo,
Ese sesi ndibilila babaana bowo.
“Nga basaayi ne bakucha,
nga nilwo batasa khukhola bubwoni,
ndikaluukhania efuma yabwe ebe chisoni.
Muindiaala sikila bubwoni bwe babaandu base,
khwako mwekoomba batase khukhola bubwoni.
Siiukuumo nisio babaandu babaandi balinyoola mwesi mukhasinyoole
khamuukuume enywe mala muruungie kamabi niko mwakhola.
Mukhalie chinaikara chenywe,
ne se mulikura tawe.
Mulisaaya bawele babaandi munyoole babaana
ne se mulinyoola tawe,
sikila mwanjanjukha mala mwasaaya wele babaandi.”
Wele Omunyali Owa Bioosi aboola ali, “Endali ekhale ne mbia
erusia mu baandu base limanya!
Babaandu base benya khumanya kamakhuwa khu bisosono
ne lusaala lubekesia niko benya bamanye,
sikila kumwoyo kwe bueeyi kwabatibia
nono banjuukhe Wele wabwe khukhola bueeyi.
Baana chimbosio khu bikulu khungaaki,
ne khuaana biianwa khu ngulu,
mu mukhoonge ne mumurongooro kumuboofu,
sikila sisiiniini siakwo silayi.
Khwako bakhaana benywe bakhola bueeyi,
ne bakhasi be babaana benywe bakhobana.
Ne se nja khuukuuma bakhaana benywe,
ne bakhola bulaaya tawe.
Namwe bakhasi be babaana benywe ne bakhola bueeyi tawe
sikila baseecha baloondelela balaaya,
ne khuaana chimbosio mu ngila che balaaya
babaandu bakhali ne limanya balibuna.
Isiraeli enywe ne mukhola bueeyi,
Yuda se lulabalikha nga nilwo lukholile tawe.
Mukhacha mu Kilikali namwe Betifeni tawe,
ne mukhechuba muli ‘Nga Wele Omunyali Owa Bioosi ne amenyile mindali,’ tawe.
Nga emasoti eye sileka,
Isiraeli ali we sileka,
nono Omwami Wele anyala abaliisia,
nga limeeme mu mayilwe ku?
Lekha babaandu ba Isiraeli basaaya bifwaani babe.
Sipupu sie bameesi,
babene beaana khu bueeyi,
basiima chisoni khukhila lukoosi lwabwe.
Bakhasutibwe oli basutwa ne khuungu,
mala baliaambwa chisoni khulwe biianwa nibio barusilia ba wele babaandi.”

“Enywe basaayi ulila kano!
Rekeeresia enywe be nju eya Isiraeli!
Muulile enywe be lisaaye lie bubwami.
Mala likhalaka lili khwinywe,
sikila mwabele kumureko e Misipa
ne lutimba lwabakaalwe khu Tabori.
Mala bayaba liloo lileeyi e Sitimu
ne ese ndaukuuma boosi
Manyile Isiraeli
ne Isiraeli se yanjekisakho tawe
Ne luno, Isiraeli yakholile bueeyi
Isiraeli yafwolobisiibwe.”
Bikholwa biabwe bibakhiingilila khukobolela Wele wabwe,
sikila kumwiima kwe bueeyi kubalimo,
khwako se bamanyile Wele Omunyali Owa Bioosi, Wele wabwe tawe.
Ekibonio eya Isiraeli ebonekha ebweeni wayo,
Isiraeli elikwa sikila bubwoni bwayo,
ne Yuda yosi elikwa ne nabo.
Baliaana bibiaayo biabwe ne chikhaafu khu Wele Omunyali Owa Bioosi,
ne kakhali se balimunyoola tawe,
sikila aabanjuukhe.
Bafunaka lisuubila khu Wele Omunyali Owa Bioosi,
sikila basaala babaana mu bakhasi bakeni.
Khwako kumwesi kumuyia kulibabunia
alala ne kimikuunda kiabwe.
Khupa ekhoombi mu Kibea,
ne lulwiika mu Rama.
Khupa lulwang'a e Beteli,
yirekekha, ewe Benjamini.
Isiraeli ekhabune
mu ndaalo eye siiukuumo,
mu kholo cha Isiraeli,
ng'ali ndoma ng'ali kaliekholekha.
Babemeelesi ba Yuda bali nga
abo barusiao chinjakha,
ndibachukhakho lirima liase
nga kameechi.
Isiraeli yapisibwe siibi
yaminiikhwe mu likhalakwa,
sikila yakhayilila khuyiima buyeeti bwa busa.
Khwako ndi nga sipurupuru khu Isiraeli,
ne nga sichikhi sibolile khu nju eya Yuda.
Nga Isiraeli yabona bulwaale bwayo
ne Yuda likoonjo liayo
mala Isiraeli yacha Asiria
ne khusaba omwami omukhulu buyeeti,
ne kakhali se anyala khukhusilikha namwe khuonia likoonjo tawe.
Sikila ese nja khuba nga etalang'i khu Isiraeli,
ne nga eng'ana eye etalang'i khu nju eya Yuda.
Ese, samwene, ndibatabulaka mala mbalekhe
ndibatiila, ne se aliio olibareesia tawe.
Ndianjukha babaandu base,
khukhwola bapisibwe siibi sisiolaana
sikila bubwoni bwabwe mala bambeenje.
Wakana mu butinyu bwabwe buno balikhaka khu khumbeenja.

Babaandu baloma bali, “Yiicha, khukobolele Wele Omunyali Owa Bioosi
akhaba ne akhuumisia efwe, alakhuonia
akhaba ne akhuupakile efwe, alakhusilikha.
Enyuma we chindaalo chibili alikhulamusia,
khu ndaalo eya khataru alikhwinyosia,
nio khumenye ne naye.
Lekha khumumanye, khukhake khumanye Wele Omunyali Owa Bioosi,
khukhwicha khwewe khumanyikhaane busa nga enje ne buli khusia,
echa nga efula
nga efula eye mu siruumbi nekwa.”
Ewe Isiraeli ndikhukhola siina?
Nawe Yuda ndikhukhola siina?
Busiime bwowo buli nga namufweli eye kumutikhinyi,
buli nga luume luweelelela ne liaanga.
Ako niko kakila ne ndumire bang'oosi base,
ne burume bwe sikhalako ne libunia.
Niko nenya khwinywe kali busa abuwaanga lundi khwasie.
limanya lia Wele khukhila biianwa bie khukhwosia.
Ne kakhali bafunaka endakaano abundu alaangwa Adamu,
ebweeneyo se bakholela ne busuubilifu tawe.
Kileati luli lukoba lwe babonaki,
lulwechulamo sifuki.
Nga banuuli ne bebuulila omundu,
bali bario basaayi babuusiana alala,
beerera khu ngila echa Shekemu
ng'ali bakakhola siootia.
Nabona sisiindu sie khuukia munju eya Isiraeli,
babaandu base, benyaalutisie khulwe bueeyi.
Ne ewe wesi Yuda,
narereo siise sie siiukuumo,
khu niko mulikho mukhola.
Nga ndikobosia chikhabi che babaandu base.

Nga ne ndionia Isiraeli,
kamamayaanu ka Isiraeli kalimanyikha,
akhaba bikholwa bimayaanu bia Samaria,
sikila babeana.
Omwifwi afunaka chinju khukhwiba,
banuuli banuula babaandu khu ngila.
Ne kakhali se bebaasiakho bali,
ese khebulila bikholwa biabwe bimayaanu tawe.
Nono bikholwa biabwe biabakarire,
mala nabimanyile.
Basangaasia omwami ne kamamayaanu kabwe,
basangaasia babemeelesi ne bubacha bwabwe.
Boosi bali baeeyi
bali nga kumulilo mu sibero
nikwo oupa kimikaati alekha khukhwikelesiamo
khukhwamila khukaanda sifu
khukhwola nga ne siya.
Endaalo eye khukhwekhoya khwo mwami,
bameesia omwami ne babemeelesi bewe,
ne khubasilwasia ne ndali.
Ne nga bunoro,
kimiooyo kiabwe kiya busa ne liliekoomba libi,
lirima liabwe lising'eng'a siilo siosi,
ne kumutikhinyi lierika nga kumulilo kuburukha.
Boosi babila oli bunoro e sibero,
mala beera baruki babwe.
Babaami babwe boosi bakwiile,
ne se aliio owasaba ese buyeeti tawe.
Wele Omunyali Owa Bioosi aloma ali,
“Isiraeli atubaanile ne chikholo chichiindi,
Isiraeli eli nga kumukaati kukwafuba,
Beyikina chikholo chichiindi.
Ne se bamanya bali,
lilieyikina liabwe lino liabamalile kamaani tawe,
Chindaalo chabwe chilikho chiwa ne se bamanyile tawe.
Ekibonio eya Isiraeli ebabuula babeene,
ne se bakobolela Wele Omunyali Owa Bioosi, Wele wabwe tawe,
namwe bamuyiime mu kano koosi tawe.
Isiraeli bali nga liuusi lisilu likhali ne limanya tawe,
balaanga Misiri, ne khukhwilukhila Asiria.
Ne nga bacha, nja khubafumakho lutimba lwase,
nja khubakwisia asi nga chinyuni che mu ngaaki,
nja khubaukuuma khulwe bikholwa biabwe bimayaanu.
“Bali ne silaamo, sikila banjilukha,
babunile, sikila bandekelesie,
nakhabaonisie,
ne kakhali baloma bubeeyi khwise.
Se baasaba khukhwama mu miooyo kiabwe tawe,
ne kakhali bakukuulila khu bitaanda biabwe
bekhalakaka babeene khulwe siakhulia ne ndali,
ne khukhundekelesia.
Akhaba ne nabekesia ne khura kamaani mu makhono kabwe,
bangwangwanila.
Basaaya Baali bali nga buyiingo nibwo okheyikina tawe,
babemeelesi babwe balifwila mwiie,
sikila ekibonio yabwe eye sileka
kano kaliba enjekho khu nibo mu sibala sia Misiri.”

Wele Omunyali Owa Bioosi aloma ali:
Khupa lulwang'a!
Basiku becha khu sibala siase nga chifuruusi,
babaandu base bafunile endakaano niyo nakhola nabo,
mala balekeleesie lilaka liase.
Bandilila ne baloma bali,
“Wele wefwe efwe Baisiraeli khukhumanyile”
balobile kaali kamalayi
sikila kano basiku babwe balabebwaakala.
Baamiia babaami nibo ese khamanyile tawe,
barao babemeelesi, nibo ese khamanyile tawe,
Bakhola bifwaani bie efwesa ne esahabu yabwe bibabunia babeene.
Baandu ba Samaria,
ndi ne lirima khwinywe,
khukhwola siise sina nio mube baluungi
mu Isiraeli?
Omundu abing'oona ne se bili Wele tawe.
Sifwaani sia Samaria silifunakakwa sibe bitonyi.
Sikila bamiicha ekhuungu
nio balikesa sisifuusia
sibiaalwa se silimulikha tawe,
se silisaala siakhulia tawe,
ne silaba bareende balisilia.
Isiraeli yamilwa,
eli khale mu kholo chichiindi.
Ne seli ne bukhala tawe.
Sikila bachile khukhwola Asiria,
nga epunda eye mundaa ekeendakeenda yong'ene busa,
Isiraeli yakulile bakhola bueeyi nayo.
Akhaba ne bakula bayeeti mu kholo chichiindi
nja khubabuusia alala.
Nio mu siise sitiiti
balilekha khukhwamiisia omwami ne babemeelesi.
Sikila Isiraeli yeyombakhiile chi alutare
chingali che khukhola bubwoni
khu niyo chekholile chi alutare che khukhola bubwoni.
Nakhakiandikila kamalaka kase khukhwola chielefu ekhumi,
kalaba busa nga siindu sikeni.
Basiima bie chimbosio
baana chimbosio che chinyama ne khuchilia
ne kakhali Wele Omunyali Owa Bioosi se abisiimakho tawe.
Nono alakhebulila bumayaanu bwabwe,
ne khubaukuuma sikila bubwoni bwabwe,
balikobola e Misiri.
Sikila Isiraeli yebiliile owakibuumba
mala yombaakhe kamachipi
ne Yuda yatasile khukhwombakha chingoba
ne kakhali nja khuruma kumulilo khu ngoba chayo
mala kuliosia chingoba chayo.

Baisiraeli mukhasangaala tawe,
mukhasachaala nga chikholo chichiindi tawe,
sikila mwakhola bueeyi
ne khulekha Wele wenywe.
Enywe mwasiima kumuruungo kwo mueeyi,
khu luya lwe khukhwanikhilakho biakhulia.
Mu siise sitiiti siri, se mulaba ne siakhulia ne kamafura kakoola tawe,
ne endali se elibao tawe.
Babaandu ba Isiraeli se balimenya mu sibala sia Wele Omunyali Owa Bioosi tawe,
ne kakhali balikobola e Misiri,
balilia biakhulia bibiakaanisibwa ne bali mu Asiria.
Se balichukhila biianwa bie endali Wele Omunyali Owa Bioosi tawe,
ne se balimusiimisia ne chimbosio chabwe tawe.
Siakhulia siabwe siliba nga sie mu masika, buli osiliakho alibalikha khuba omunyaalu,
sikila siakhulia esio siliba sie mu njala,
se silichakho munju eya Wele Omunyali Owa Bioosi tawe.
Mulikhola siina khu ndaalo yabisibwa eye kumulukha
ne khu ndaalo eya naikara eya Wele Omunyali Owa Bioosi!
Lola, balikho bacha Asiria
Misiri elibabuusia,
Memufisi elibasiikha,
enyoonyi elimela khu biindu biabwe bie lukoosi bie efwesa,
ne kamawa kalimela mu maeema kabwe.
chindaalo che kumuruuru cholile,
Isiraeli khukhwola bamanye chindaalo echo
Omung'oosi abeele omusilu,
omundu owa roho alaluukhe,
sikila bumayaanu bwenywe
ne sikhoonde sienywe sikali.
Omung'oosi ali omuliindi owa Efuraimu,
babaandu ba Wele wase,
ne buboche bwe enyuni buli khu ngila chewe choosi,
ne aambilwe sikhoonde munju eya Wele wewe.
nga mu ndaalo cha Kibea,
Wele alikhebulila bumayaanu bwabwe,
akhabaukuume sikila bubwoni bwabwe.
nga kimisabibu mu sichiimi,
nga enduli eenyoa khu mutuli,
mu sise sie siimiyu.
Ese nabona bakuuka benywe ne becha e Baali-peori,
mala beaana babeene khu Baali,
ne khuba babi nga bawele nibo basiima.
Lukoosi lwa Efuraimu lulipurukha nga enyuni,
babaana se bakhasaalwe tawe,
bakhasi se bakhaesie tawe,
khutasa lisaaye mbao.
Akhaba ne basaala babaana,
ndibeera boosi se ndilekhakho akhaba mulala tawe,
baliba ne silaamo,
siise nisio ndiba aleeyi nabo.
Naboone babaana ba Efuraimu
balakiilwe lifwa,
Efuraimu khukhwola ayile babaana
bewe khukhwirwa.
Wele Omunyali Owa Bioosi,
siina nisio okhakholele babaandu?
Khola bakhasi babwe babe bakuumba,
bakhanuniakho tawe.
Wele Omunyali Owa Bioosi aboola ali,
“Bubwoni bwabwe bwoosi bwarakikhira e Kilikali
ebweeneyo niyo narakikhira khubabiila.
Ndabarusia mu sibala siase sikila bubwoni nibwo bakhola,
se khabasiime lundi tawe,
babemeelesi babwe boosi bakholele sileka.
Isiraeli sili nga kumurongooro nikwo kimili kiomile,
kukhanyala kwaana kamatuunda tawe,
se balaba ne babaana tawe.
Ne akhaba baliba nabo
ndiira babaana babwe basiime.”
Wele wase niye esaayanga alibekaana,
sikila baloba khumurekeeresia,
baliba bakeendaani mu kholo choosi.

Babaandu Baisiraeli baba nga kumusabibu kukwanenekha.
Nga baindiaalanga,
bachililanga khukhwombakha chi alutare chichiindi.
Nga sibala siabwe siachiililila khuindiaala,
nabo bachiililila khusaa kamabaale kabwe niko basaaya.
Bali babeeyi,
nono bakhoyela banaanisibwe khu mabi kabwe.
Wele Omunyali Owa Bioosi alifunaka chi alutare chabwe,
ne khukhwonaka chinjeko chabwe che khukhwesaaya.
Ne luno baloma bali,
“Se khuli no mwami tawe,
sikila se khuriakho Wele Omunyali Owa Bioosi tawe,
nono omwami naye, alikhukholela siina?”
Belomalomia busa kamakhuwa
bakhola chindakaano mu khwechuba khwe bubeeyi,
nono likhalaka linyokha busa nga
enyoonyi embi mu mukuunda kumulime.
Bamenywa ba Samaria baterema
khubeela euunwa eye Beteli.
Babaandu bayo balikilila,
ne basaayi bayo bakisaaya balikilila,
sikila lukoosi lwayo lwakilekhile.
Ee, sifwaani sisiene siliilwa Asiria,
nga kumuruungo khu mwami omukhulu.
Efuraimu aliambwa chisoni
ne Isiraeli eliambwa chisoni sikila sifwaani siayo.
Omwami owa Samaria alibukulwa,
nga sitonyi sie lukhu khu meechi.
niio Baisiraeli basaayilangao bifwaani,
bikhonakakwe.
Kamawa ne mbululwe bilimela khu alutare chabwe.
Baliboolela bikulu bali, “Khukise!”
Ne chingulu bali, “Khufuume!”
“Babaandu ba Isiraeli bakhalekhakho khu khukholela bubwoni tawe,
khukhwama siise nisio bakholela bubwoni e Kibea,
khwako, liie likhabanyoole e Kibea.
Ndibwaakala babaandu babooni bano ne khubaukuuma.
Chikholo chiliebuusia khubebwaakala,
mala baliukuumwa sikila bubwoni bwabwe bukali.
“Isiraeli yaba nga ekhaafu niyo beyikia bulayi khukhwesa lichooki,
ne kakhali se nara khwikosi liayo lilayi elio lichooki
namwe nakira khu milimo kimikali tawe.
Nakhola Yuda khukhwesa embako,
ne Isiraeli khubuusa.
kesa kamatuunda ke busiime bukhawa tawe,
lima liirome lienywe,
sikila sili siise sie khuyiima Wele Omunyali Owa Bioosi,
nio amuelesie buonia.
Mwabiaala kamamayaanu
mwakesile kakhali kang'ali tawe,
mwaliile lituunda lie bubeeyi.
“Sikila mweyikina kamakaari ke chifarasi
ne bukali bwe banamae bowo,
khwako sisiayuumba sie liie
sikhabeo khu baandu bowo,
ne chingoba chowo choosi chikhonakwe,
nga Salimoni abunia Besaribeli mu ndaalo eye liie,
ne bamaayi ne babaana babwe batienuulwa bafwa.
Ee Isiraeli,
kano kaliekholekha khwinywe
sikila bubwoni bwenywe bukali,
omwami owa Isiraeli alifwila mu mbembeesi

“Nga Isiraeli ne aba omwana: Ese namusiima
ne namulaanga nga omwana wase
Ne nga nabelelela khumulaanga
nga eseenda aleeyi nase.
Babaandu base baana chimbosio khu Baali,
ne khukhwosia bupaani khu bifwaani.
Ne mala naba ese owekesia Isiraeli khukeenda.
Ese owabalela mu makhono kase,
ne se bamanya bali ese owabaonia tawe.
Nabalaanga ne lukoosi ne busiime,
nabara khu sifuba siase,
mala nabaliisia.
“Balikobola mu sibala sie Misiri,
ne Asiria silibamiia,
sikila balobile khu khungobolela.
Liie liliicha khu ngoba chabwe,
lilifunaka bikhomekho bie bilibwa biabwe,
ne khubeerera mu ngoba chabwe.
Babaandu base bakhailiile khukhunjilukha
khwako bakhalakiilwe lichooki
ne se aliio olibarusiakho tawe.
Isiraeli, nyala nakhumwaata ndiena?
Nyala ndiena khu khukhola ewe nga Atimai?
Khubukula ewe nga Seboimu ndiena?
Kumwoyo kwase se kungana nakakhola ndio tawe!
Busiime bwase khwiwe buli ne kamaani khukhila.
Se ndakhuukuuma ne siili ne lirima tawe,
se ndabunia Isiraeli lundi tawe.
Sikila Ese ndi Wele se ndi omundu tawe.
Ese Omutakatifu ndi nanywe,
nono se kheche ne lirima tawe.
“Wele Omunyali Owa Bioosi aloma ali, ‘Balieenja Wele Omunyali Owa Bioosi
aliulukhuma nga etalang'i,
ee, aliulukhuma,
mala babaana bewe baliicha ne baterema khukhwama mumbo.
Baliicha ne baterema nga chinyuni khukhwama e Misiri,
ne nga kamauusi khukhwama mu sibala sia Asiria,
ne ndibakobosia mu ngoba chabwe.’ ”
Wele Omunyali Owa Bioosi aloma ali, “Baisiraeli bambotookheleele ne bubeeyi ne bubacha,
ne Bayaudi basiikholela busa sileka,
ese oli omusuubilwa lundi Wele Omutakatifu.”

Efuraimu aaya embeo,
mala aloondeleela embeo eye ebunaswa endaalo yoosi,
batasa bubeeyi ne sisiayuumba
bakhola endakaano nende Asiria,
ne kamafura kayilwa e Misiri.
Wele Omunyali Owa Bioosi asitaka Yuda,
ne alaukuuma Yakobo khu bikholwa biewe,
ne khumua kumuruuru khu bikholwa biewe.
atiila wandaaye ekhukunyu,
ne mu bukhulu bwewe arekana ne Wele.
alila ne khusaba buyeeti bwewe,
akaanana nende Wele e Beteli,
ebweeneyo Wele alomaloma naye.
Wele Omunyali Owa Bioosi, Wele we banamae,
lisina liewe bali Wele Omunyali Owa Bioosi.
Nono ewe, mu buyeeti bwa Wele wowo kobola,
lumilila khu busiime ne bung'ali,
chiililila khulindiilila Wele wowo.
Wele Omunyali Owa Bioosi aloma ali, “Babaandu ba Isiraeli bafwaanana busa ne Bakanaani mu bubeeyi,
basiima khukhwibila mu bipiimilo biabwe abo babakulakho.
Efuraimu alomile ali, ‘Aa, ndi omuiinda
nenyoolele samwene kimiaandu,’
ne kakhali kimiaandu kiewe kiosi
se kinyala khurusiao bumayaanu bumulikho tawe.
khukhwama mu sibala sia Misiri,
nja khumukhola mumenye lundi mu maeema,
nga mu ndaalo che naikara yakhalakwa.
“Nalomaloma khu bang'oosi,
naba ese wakaliia kamalola,
naana chisimo khubirira mu bang'oosi.
Bumayaanu bwaaba ne buli mu Kileati,
se bulibayeeta siindu tawe,
ne baba ne baana chiuunwa nga chimbosio e Kilikali,
chi alutare chabwe chiliba nga bipupu bie kamabaale mu mukuunda kulimiilwe.”
ebweeneyo asiooba akhwe omukhasi
aaya kamakheese nio anyoole omukhasi.)
Wele Omunyali Owa Bioosi arusia Isiraeli e Misiri,
mala Isiraeli aaliindwa no mung'oosi.
Efuraimu akholile ke lisinye likali po,
khwako Wele Omunyali Owa Bioosi akalusia sifuki khu mwene,
ne acha khumuukuuma khu mamayaanu kewe.

Nga Efuraimu aalomaloma, babaandu baterema,
aaba we luyali mu Isiraeli
ne kakhali anyolekhana ne kamamayaanu
khubeela Baali mala afwa.
Nono bachiililila khukhola bubwoni,
nga bekholela bifwaani bibiinakulukha,
bifwaani bibiakholwa mu busicha ne fwesa yabwe,
bioosi bili kumulimo kwe babeechi
aboolela babaandu khuaana chimbosio khu bino,
ne khubikwayila.
Khwako baliba nga namufweli we kumutikhinyi,
namwe nga luume luwao bwangu,
nga likhuuchi nilio babisia,
namwe nga liliisi lirurira mwitirisia.
Ese ndi Wele Omunyali Owa Bioosi, Wele wowo,
khukhwama mu sibala sia Misiri,
somanyile Wele okundi, ne khali ese tawe,
ne nekhali ese, omuonia okundi se aliio tawe.
mu sibala sie siimiyu.
Ne nga balia lukali bekurira elala,
basangaala,
mala banjibilila,
khwako nja khuba khu nibo nga etalang'i,
nga engwe, ndabebuulila khu ngila.
Ndi bafwakhila nga linani,
litibiisie ching'ana chalio,
nditabulaka bifuba biabwe,
ao ne nao khubalia nga etalang'i,
ne khubatabulaka nga esaang'i eye mundaa ne ebatabulaka.
Isiraeli, khamubunie enywe,
naanu olimuyeeta enywe?
Babemeelesi benywe bosi nabo bali waena bamuliinde?
Mwaboolela balala muli,
“Khuelesie omwami ne babemeelesi.”
ne mu lisinyikha liase nabarusiisieo.
Bumayaanu bwa Isiraeli bwaboyilwe
bubwoni bwewe bwabikhiilwe mu siaki.
Buchuuni bwe khusaala omwana bwama khu niye,
ne kakhali ali omwana omusilu,
nga owenya khusaalwa mala aloba khurura munda mwa maawe.
Ndibaonia khukhwama mwifwa ku?
Ee Makoombe, libuna liowo lili waena?
Se ndaba ne siisa lundi tawe.
Akhaba omulayi nga simelwa,
embeo eye ebukwe, eya Wele Omunyali Owa Bioosi,
eliucha khukhwama mu sichiimi,
nio esebele yewe yoome
ne emoni eye kameechi kewe eteenye,
buli siindu sili silayi silinuulwa khukhwama mu libiikhilo liewe.
Samaria aliukuumwa sikila bumayaanu bwewe,
sikila aakholela Wele wewe sileka,
balifwila mwiie
babaana babwe baliremakwamo bitonyi
ne bakhasi babwe baali sisombo balitienulwamo.

Isiraeli, kobolela Wele Omunyali Owa Bioosi, Wele wowo,
wakwile sikila bubwoni bwowo.
Yibaasia kamakhuwa kano,
mala okobolele Omwami Wele omuboolele oli,
“Rusiao bubwoni bwase bwoosi,
yakaanila ako kali kamalayi,
nio khu khufumie ne kiminwa kiefwe.
Asiria se elikhuonia tawe,
se khulikeendela khu farasi tawe,
se khulilaanga kimilimo kie kamakhono kefwe khuli, ‘Wele wefwe tawe.’
Ne omufuubi anyoolanga siisa khwiwe.”
Wele Omunyali Owa Bioosi aloma ali, “Ndikobosia babaandu base,
ndibasiima ne kumwoyo kwase kwoosi,
nono se ndibaambila lirima lundi tawe.
Ndiba khu Baisiraeli nga luume,
ne balimulikha nga bimuli,
ne khukhwikhisia kimili nga kimirongooro kia Lebanoni.
Kimili kiewe kilialaama mwiloba,
bulayi bwewe buliba nga kumusabibu,
ne elaafu yewe nga eye Lebanoni.
Balikobola bamenye mu siniini siase,
balimulikha nga kumusabibu,
elaafu yabwe eliba nga endali eye Lebanoni.
Ee Efuraimu, Ese ndi na siina ne bifwaani?
Ese niise omukobosianga ne musaba, lundi ese niise omuliindanga.
Ese ndi nga Saipurasi
bibiaamo biowo biama khwise.”
Ooli omukesi, aulile bibiindu bino,
ooli omurekeerefu, abimanye,
sikila chingila cha Wele Omunyali Owa Bioosi chili cha ng'ali,
baali baluungi bakeendelakho,
ne babooni betuya.

Buno nibwo burume bwa Wele Omunyali Owa Bioosi khu Yoeli okhwa Petueli.
Rekeeresia, enywe bakhulu,
buli sia mulala mu Yuda, ulila.
Siindu nga sino siri siekholekhakho mu biise bienywe,
namwe mu biise bie bakuukawenywe ku?
Boolela kano babaana benywe,
ne lekha babaana benywe baboolele babaana babwe
ne babaana babwe baboolele eselukho eloondakho.
Nibio chisike chiliile chalekha,
chisike chingali chilalia.
Nibio chisike chingali chilekhile,
kamatete kalalia,
ne nibio kamateete kalekhile
chisike chichonakaka chilamaliilisia.
Enywe bameesi, sisimukha mala mulile,
yisasaara enywe banywi be ndali mweesi,
sikila bamwimane endali enulu.
eli ne bunyali lundi se balikha tawe,
kameeno kayo kali nga ke etalang'i
eli ne kangekwe oli ke etalang'i ekhasi.
Ekholo yonakake kimisabibu kiase,
ne yasakakiilemo kimituli kiase,
Yakhoboolile kamoola ne khukamwaata asi,
chisakia chayo chawangiie.
Sooma nga omukhaana owe yabwana owiboyile kamakunia
nasooma omusoleeli wewe owe siselelo.
Mbao biianwa bie biakhulia namwe endali nibio khuaana mu Lukaangu tawe,
basaayi balila sikila se bali ne siianwa sia Wele Omunyali Owa Bioosi tawe.
Kimikuunda kili busa,
sibala silila,
sikila biakhulia bionakakwe,
endali se eliio tawe,
akhaba kamafura mbao.
Enywe balimi yeunamila,
lila, enywe muliinda kimisabibu,
sikila engaanu, ne e shayiri,
Ee biakhulia bioosi bionakwe.
Kimisabibu kianialile,
kimituli kioosi kianialile ne khukhwooma,
kimikomanga, kimikhendu ne kimipopayi,
kimirongooro kioosi mu mikuunda kiomile
ng'ali ekhoyo mu baandu yosi mbao.
Yifwara kamakunia mala mulile,
enywe basaayi mukhola khu alutare!
Yingila mu Lukaangu mala mulile siilo sioosi!
Siakhulia namwe endali mbao khuaana khu Wele wowo.
Rusia kamalaka ke khukhweyimana,
laanga libuusiana!
Buusia babemeelesi
ne babaandu boosi ba Yuda
beche mu munju eya Wele Omunyali Owa Bioosi, Wele wowo,
mala mulilile Wele Omunyali Owa Bioosi.
Endaalo niio Omunyali Owa Bioosi areera libuna.
Liriisia siina nilio endaalo eyo elireera!
Biakhulia biefwe biarusiibweo ebweeni wefwe,
ekhoyo ne busangaafu khukhwama munju eya Wele wefwe luno mbao.
Bumiicho bwomeele mumba,
mu birara siindu mbamo,
birara bionakakwe,
sikila biakhulia mbao.
Chikhaafu chimoloola mu butinyu
sikila kamayilwe mbao tawe,
akhaba kiminyele kie kamakheese kipwa sibi.
Ee Wele Omunyali Owa Bioosi, ese khulilila ewe
sikila kumulilo kwosiisie kamayilwe ne sichiimi,
mala kwosiisie kimirongooro kioosi kie mundaa.
Akhaba chisolo chikhulilila ewe
sikila chinjichi chateenyile
ne kumuumu kumurafu kwosiisie kamayilwe ke mu sichiimi.

Khupa ekhoombi mu Sayuni,
khupa ekengele khu sikulu siase sitakatifu
lekha bamenywa be mu sibala boosi batereme,
sikila endaalo eya Wele Omunyali Owa Bioosi elikho yiicha, eli siimbi,
endaalo eye sisiilima ne bubeeleli,
endaalo eye kamafuumbi ne sisiilima sikali!
Nga bumali ne bumalatana khu bikulu,
babaandu be bunyali ne kamaani
bakhabakhoo khukhwama khale tawe,
namwe se bakhabeo lundi bario enyuma wabwe tawe,
mu selukho busa choosi.
Chilia bibiaalwa nga kumulilo,
ebweeni wacho sibala sili ne bibiaamo nga kumukuunda kwa Edeni,
Enyuma wacho eli nga sichiimi
mbakhoo silichefubarura tawe.
ne chitima nga chifarasi che liie.
Nga chisuna khu ngaaki khwe chingulu,
chisakaya oli kamakaari ke liie,
chirundukha nga kumulilo mu bunyaasi bubwomu.
Chili khu lunyilili nga banamae be kamaani
baberekekheere liie.
Nga ne chiicha buli mundu eendekhelele,
buli mundu anyisiisie.
Chibwaakala nga banamae,
chiniina kamasiisi nga banamae,
choosi chichiila alala
ne se chaukhakho tawe.
Ekiindi se khalisia ebweeni we yasie tawe,
chibira mu mako
ne se siliio sichikhiingilila tawe.
Chisuna khu lukoba
chitima khu masiisi,
chiniina khu chinju ne
mala chingilila mu numa nga babefwi.
likulu literema.
Enyanga ne kumwesi bimaliia,
ne ching'enieesi se chikhosia lundi tawe.
Bipupu bie banamae bimuria bili bikali lundi bie kamaani.
Eliba eriisia eriena endaalo eya Wele Omunyali Owa Bioosi!
Naanu olikibacha?
Wele Omunyali Owa Bioosi aloma ali, “Akhaba luno,
yekanila mu bung'ali mala mungobolele
mu khweyimana khulia, khulila ne khweunamila.
Lekha kimiooyo kienywe kie bubeeleli kiekesie engunyi,
khutabula chingubo chenywe khwong'ene se khwolaana tawe.”
Kobolela Wele Omunyali Owa Bioosi, Wele wenywe
ali omulayi lundi ali ne siisa sikali,
ekhaliilikha lundi akhola nilio asuubisie,
buli lwoosi ali ne silekhelo ne se ali khangu khuukuuma tawe.
Naanu omanya nanyala akaluukhana mala amukholela siisa alekha chikhabi enyuma,
mala mvane siianwa sie biakhulia nende sie khunywa Khulwa Wele Omunyali Owa Bioosi, Wele wenywe.
Khupila ekhoombi khu Sikulu sia Sayuni,
rusia kamalaka ke khukhweyimana khulia ne khulaanga libuusiana!
Buusia babaandu alala,
barekekhe khulwe libuusiana litakatifu
buusia bakofu,
buusia babaana,
ne batoro boosi.
Akhaba babeea
khukhwola barure munju chabwe beche.
Basaayi bakholela Wele Omunyali Owa Bioosi
akari wa alutare ne silibwa sie Lukaangu,
khukhwola balile ne khusaba bali,
“Wele Omunyali Owa Bioosi ba ne siisa khu baandu bowo.
Okhalekha chikholo chichiindi chakhulekelesia ne khukhuchekheelela ne chireeba chili, ‘Wele wenywe ali waena?’ Tawe.”
Nio Wele Omunyali Owa Bioosi ekesia lilienaana khulwe sibala siewe,
mala aaba ne siisa khu baandu bewe.
Wele Omunyali Owa Bioosi akobosia babaandu bewe ali,
“Luno ndikho muelesia
biakhulia ne ndali ne kamafura ke kimiseituni,
ne mulanyalikha.
Chikholo chichiindi se chilamulekelesia tawe.
Ndarusiao sipupu sie chisike chichecha khukhwama ebunaswa,
ne ndachisindikha mu siangalaamwe sitambamo siindu,
che ebweeni ndachisindikha ebukwe mu nyanja eye kumuunyu
ne che nyuma sia nyanja eya Mediterenia
kimibili kiacho kilaunya
ndachira sikila koosi niko chabakholela.
“Okharia tawe, ee liloba,
ne kakhali sangaala mala wikhoye,
sikila Wele Omunyali Owa Bioosi akholile ke liukia.
Mukharia tawe enywe chisaang'i che mundaa,
sikila kamayilwe kali mu sichiimi kali kamalayi,
kumurongooro kwaama kamatuunda kakwo,
ne kumutuli ne kumuseituni kiamile kamatuunda.
“Sangaala, baandu ba Sayuni,
Yikhoyela niko Wele Omunyali Owa Bioosi, Wele wenywe abakholela.
Amuelesie efula endayi eye siruumbi,
amuelesie efula eye kumunaane
ne efula eye khurakikha nga khale.
Biuulilo bikhechule biakhulia,
kamaloo ke khusuura kalechula endali ne
kamafura ke kimiseituni.
Ndamukoboselia nibio mwatibia
mu miiko nikio bipupu bie chisike bionakilamo biakhulia bienywe.
Naba ese owaruma banamae khwinywe.
Luno mulalia bikali mala mwikure.
Mulifumia Wele Omunyali Owa Bioosi, Wele wenywe,
owamukholeele bibiindu bie liukia.
Babaandu base se balaambwa chisoni lundi tawe.
Nio, Baisiraeli mulamanya muli ese ndi akari wenywe
lundi muli ese Wele Omunyali Owa Bioosi, ndi Wele wenywe ne se aliio okundi tawe
Babaandu base se baliambwa chisoni lundi tawe.
ndichukha Roho wase khu buli mundu,
babaana benywe basoleeli ne bakhaana baling'oola,
basaakhulu baliroora kamarooro
ne baele benywe baliba ne kamalola.
Mu siise esio ndichukha Roho wase
akhaba khu bakholi be siseecha nende be.
“Ne khaane bimanyisio mwikulu ne khu sibala kamafuki, kumulilo ne liliisi.
Enyanga elimaliia, ne kumwesi kulibesema nga kamafuki, ebweeni we ndaalo emboofu eya Wele Omunyali Owa Bioosi eye khuriisia ne ekhoola tawe.
Lilicha liekholekhe mbo buli yesi yesi osaba Wele Omunyali Owa Bioosi akhaonisibwe. Sikila khu sikulu sia Sayuni ne mu Yerusalemu bakhabemo babebacha nga Wele Omunyali Owa Bioosi naboolile, ne mwabo babaona balibamo nibo Wele Omunyali Owa Bioosi alaanga.”

“Lola, mu ndaalo echo ne mu siise esio nga ndikobosia kimiaandu kia Yuda ne Yerusalemu,
Ndibuusia chikholo choosi ne khuchireera mu Litooma lie bukhalaki lia Yehoshafati. Ne ndichikhalakila ebweeneyo khulwe babaandu base ne kumukabwa kwase Isiraeli, sikila babasalanisia mu bibala bikeni ne khukabaniamo sibala siabwe.
Lundi bapile chikura khulwe babaandu base mala baanile omwana omusoleeli khulwe khuruunga bueeyi, ne khuaana omwana omukhaana khulwe khuruunga ndali, mala bakinywele.”
Sikila mwabukuule efwesa yase ne esahabu ne khusuta kamabiikhilo kase ke buiinda ne khuyila mu ngaangu chenywe.
Mwakusiisie babaandu base ba Yuda nende be mu lukoba lwa Yerusalemu khu baandu ba Kiriki. Ne khubayila aleeyi khukhwama mu sibala siabwe.
Ne kakhali luno ndabaachilisia khukhwama niio mwabakusia, mala kheache khwinywe khu niko mwabakholela.
Ndakusia babaana benywe basoleeli ne bakhaana khu baandu ba Yuda mala babaandu ba Yuda balabakusia khu baandu ba Sabea, babaandu be aleeyi.”
“Langilila kano mu chikholo,
yerekekhera liie
laanga banamae benywe,
busia banamae benywe mala muche!
ne chingeso chenywe chibe kamafumo
akhaba batekhele khukhwola bache mwiie.
Yiicha khangu,
enywe mweesi chikholo chiili siimbi,
mwebuusie mwitooma.”
Ee Wele Omunyali Owa Bioosi, ruma banamae bowo babebwaakale.
“Lekha Be Chikholo berekekhe
mala bache mwitooma lia Yehoshafati,
sikila ebweeneyo ndakhalakilayo
chikholo choosi chili siimbi.
Yingilamo mu chisuure,
sikila enjikha yechuule
ne chindemo chechuule chiicha asi,
sikila bumayaanu bwabwe buli bukali.”
Bipupu, bipupu,
mwitooma lie likhalaka!
Sikila endaalo eya Wele Omunyali Owa Bioosi eli siimbi
mwitooma lie likhalaka.
Enyanga ne kumwesi biamaliie,
ne ching'enieesi se chikhosia tawe.
kumumilo kwewe kuuliilikhanila mu Yerusalemu
ne likulu ne liloba biterema
Ne kakhali Wele Omunyali Owa Bioosi ali bubwilukhilo bwe babaandu base
lukoba khu baandu ba Isiraeli.
Nio, Baisiraeli, mulimanya muli ese ndi Wele Omunyali Owa Bioosi, Wele wenywe,
menyile khu Sayuni, sikulu siase sitakatifu.
Yerusalemu lulaba lukoba lutakatifu,
banamae baakwa se balilutiilakho lundi tawe.
“Mu ndaalo eyo
bikulu biliroonya endali enulu,
ne chingulu chilikha kamabeele,
ne binoko bioosi bia Yuda bilibisia kameechi.
Ne esebele eliakukha khukhwama munju mwa Wele Omunyali Owa Bioosi,
ne khuchukha mwitooma lia Sitimu.
“Misiri siliba sisiangalaamwe,
ne Edomu sichiimi sisianjukhwa,
sikila sisiayuumba sisiakholekha khu baandu ba Yuda
sikila bachukhile sifuki sia busa mu sibala siabwe.
Ne kakhali sibala sia Yuda silimenywamo khulwa mindali,
ne Yerusalemu luliba lwe chiselukho choosi.
Ndiyacha sifuki siabwe,
ne se khabeele baberi tawe,
sikila Wele Omunyali Owa Bioosi amenyile mu Sayuni.”

“Wele Omunyali Owa Bioosi aulukhumila khu Sikulu sia Sayuni,
akhokha khukhwama Yerusalemu.
Khwako kamaayilwe khu sikulu sia Karimeli koomile ne bunyaasi bwaniaalile.”
“Babaandu ba Damasika babeelelela khukhola bubwoni,
ne sikila kano ng'ali ndabaukuuma.
Bakuluumia babaandu be mu Kileati ne burafu bukali.
Khwako ndaruma kumulilo khu lichipi liliombakhwa no mwami Hasaeli,
ne ndoosia kamasiisi ke chingoba cho mwami Benatati.
Ndatechula bilibwa bie lukoba lwa Damasika
ne khurusiamo bamenywa be litooma lia Afeni
no muruki owa Beseteni.
Babaandu ba Siria balabukulwa nga baboe khuyilwa mu sibala sia Kiri.”
“Babaandu ba Kasa babeleleele khukhola bubwoni,
sikila kano ndabaukuuma.
Baayila ekholo yase yoosi khukikusia khu baandu ba Edomu nga nasioobi.
Nio ndoosia lukoba lwa Kasa
ne kamasiisi kalwo.
Ndarusiao baruki be chingoba cha Ashitoti ne Ashikeloni.
Ndaukuuma lukoba lwa Ekironi, ne Bafilisiti babarama boosi balafwa.”
“Babaandu ba Tiro babelelela khukhola bubwoni,
sikila kano ng'ali ndabaukuuma.
Baayila ekholo yase yoosi mu mbaambe mu sibala sia Edomu,
ne se baloonda endakaano eye busaale niyo bakhola tawe.
Khwako ndoosia lukoba lwa Tiro
ne kamasiisi kalwo.”
“Babaandu ba Edomu babelelela khukhola bubwoni,
sikila kano ng'ali ndabaukuuma.
Bayimanga balebe babwe ba Isiraeli ne mbalu,
ne se babakholelakho siisa tawe.
Lirima liabwe se liaba ne sisiakamo tawe,
liabao buli lwoosi.
Khwako ndoosia lukoba lwa Temani
ne kamasiisi ka Bosira.”
sikila kano ng'ali ndabaukuuma.
Ne bali mwiie mu Kileati mu khwenya khukaliyia sibala,
batienulangamo bakhasi be bisombo.
Khwako ndoosia kamasiisi ke lukoba lwa Raba
ne kamasiisi kalwo.
Lukukuulo lulabao endaalo eye liie,
ne khu khuupana khulifundeela nga embembeesi.
Ne omwami ne baamuloondela balicha mu mbaambe.”

sikila kano ng'ali ndabaukuuma.
Se baaria bikuumba bio mwami owa Edomu tawe,
ne sikila babiosia biakwa likokhe.
Ndoosia sibala sia Moabu
ne kamasiisi ka Kerioti.
Babaandu ba Moabu balafwila mu luyoka lwe liie nga banamae ne bakukuula ne khu khuupa chikhoombi.
Ndeera omuruki owa Moabu ne babemeelesi be sibala boosi.”
Wele Omunyali Owa Bioosi aloma ali,
“Babaandu ba Yuda babelelela khukhola bubwoni,
sikila kano ng'ali ndabaukuuma.
Balekelesia liliekesia liase lundi se baliinda kamalaka kase tawe.
Batiimisibwa ne bawele babeeyi chana abo nibo bakuuka babwe baasayaanga.
Khwako ndoosia Yuda ne kamasiisi ka Yerusalemu.”
Wele Omunyali Owa Bioosi aloma ali,
“Babaandu ba Isiraeli babeelelela khukhola bubwoni,
sikila kano ng'ali ndabaukuuma.
Bakusia baluungi mu mbaambe bakhanyala khuruunga kamakobi kabwe tawe,
babanani bakhanyala khukula biraaro tawe.
Baapia siibi
ne khura bataambi mu butinyu.
Omwana ne raraawe boombi bakhola sifwaabi no mukhasi nasioobi,
khwako banyaalutia lisina liase litakatifu.
Buli abuundu we khusaba, babaandu bakona khu ngubo nicho banuula bataambi nga buambilisi.
Mu Lukaangu lwa Wele wabwe,
banywa endali niyo banuula abo baali ne kamakobi kabwe ke chirupia.
babaandu ba baaba baleeyi nga kimitarakwa
lundi be kamaani nga kimikhoonge.
Namurusia enywe mu Misiri,
namubisilia mu sichiimi khulwe kimiiko kamakhumi kane,
mala namuelesia sibala sie Bamoriti khuba sisienywe.
ne babaandi khuba banadhiri bo Mwami.
Baisiraeli kano se kali kang'ali tawe ku?’
Ne mwanywesia baberusia khu mwami endali,
ne khuyingilila bang'oosi balekhe khuboola burume bwase.
Ne luno ndamuswalakilila asi,
ne mulalenya nga ekorokocho eyichuule biakhulia.
Akhaba babaalaba chimbilo se baleonia tawe,
nende be kamaani se balaba nako tawe,
ne banamae se balanyala khukhweonia tawe.
Babaandu be buyiingo se baleema khu khupana tawe, babaalaba se balanyala khukhwilukha tawe,
nende be khu farasi boosi se balaona tawe.
Khu ndaalo ng'ene eyo akhaba banamae banyindaafu lukali,
balalekhuula bibioki biabwe mala belukhe.” Wele Omunyali Owa Bioosi alomile.

Baandu ba Isiraeli, rekeeresia burume buno nibwo Wele Omunyali Owa Bioosi alomile khwinywe, ekholo yoosi niyo aarusia e Misiri.
“Khu kholo choosi che khu sibala,
enywe mweng'ene nibo namanya ne khuliinda.
Sikila limanyikha ne buliindi buno bubwoni bwenywe bubalikha khuba bukali,
niko kakila khukhwola muukuume enywe.”
Babaandu babili banyala bakeendela alala
ne bakhafukiilisiane tawe ku?
Etalang'i eulukhumila mu musiru
ne khanyoolile nisio elia ku?
Etalang'i endoro enyala yekhuruura mwibina liayo
ne khaambile siindu tawe ku?
Enyuni enyala yaambwa
nokhareere khu lukili nisio yenya khulia tawe ku?
Kumureko kunyala kwatekukha sisiindu ne sikhetililekho ku?
Ekhoombi eye liie enyala yapa mu lukoba mala babaandu baloba khwesiindukha ku?
Butinyu bunyala bwakwa mu lukoba
Wele Omunyali Owa Bioosi nakhabumanyile tawe ku?
Omwami WELE se akholanga sisiindu siosi siosi
nakhabuuliile lirekekha liewe khu bakholi ne bang'oosi bewe tawe.
Etalang'i ne ulukhuma,
naanu okhareenga tawe?
Omwami WELE ne alomaloma,
naanu onyala alekha khuboola burume bwewe?
Boolela boosi bamenyile mu machipi ka Misiri ne Ashitoti oli,
“Yebuusia alala mu ngulu chichabotookhelela Samaria,
mubone likoyaana likali,
ne kamabi kakekholekhamo.”
Wele Omunyali Owa Bioosi aloma ali, “Babaandu bano bechusia chinju chabwe bibiindu bibianuulwa ne kamaani mu siayuumba.
Ne se bali babeyikinwa tawe.
Khwako Omwami WELE aloma ali,
omusiku alabotookhelela sibala siabwe,
onake buliindi bwabwe ne khutechula chinju chabwe.”
Wele Omunyali Owa Bioosi aloma ali, “Nga omwaayi ne areesia bileenge bibili biong'ene namwe liiru lie likheese nilio etalang'i eliile, kaliba kario khu bakhaone mu Samaria baliba batiiti ne luno balikho bauluukhila khu bitaanda bilayi.
Omwami WELE, Wele we banamae aloma ali,
‘Luno rekeeresia, lundi kaambila be lisaaye lia Yakobo,
ndonaka alutare eya Beteli. Chinjika cha buli alutare chilatechulwa.
Ndonaka chinju che siise sie kumunaane ne chinju che siise sie siimiyu.
Chinju nicho bombakhila kimisaanga chilonakwa,
buli enju emboofu elonakwa.’ ”

Rekeeresia kano, enywe bakhasi Basamaria,
muunera nga chikhaafu cha Basiani chiliisibwa bulayi,
musukiasukia bataambi, mupia siibi babanani,
ne khuyingilila baseecha benywe bamuelesie kamalwa!
Nga Omwami WELE ne ali Omutakatifu, asuubisia ali,
“Chindaalo chilicha nicho balimukhururira asi ne kimilobo,
buli mulala khwinywe aliba nga eng'eeni khu mulobo,
balimukhuruura bamuyile a lisiisi lilikho sibaanga
mala bamumwaate enje.”
Cha Beteli mukhole bubwoni;
“Khemuche Kilikali mutase bubwoni bwenywe lukali!
Reera chimbosio chenywe buli kumutikhinyi,
lundi buli enyuma we chindaalo chitaru
Chililiila khuaana siakhulia sienywe khulwe khu khupila Wele orio,
mala mwifumie nga mureera chi saka chengelu!
Kano niko mwasiima khukhola.
“Naba ese owareera enjala mungoba chenywe choosi,
ne se mwangobolela tawe.
Nabisia efula siise nisio biakhulia bienywe biakienyela lukali.
Nareera efula khu lukoba lulala ne khu lundi tawe.
Efula yakwa mu mukuunda mulala ne kukuundi kwoma.
Babaandu khukhwama mungoba chingali, baulila bulesia lundi baba batekhele, benya kameechi ne se bakanyoola tawe,
matiiti niko banyoola se kaboola tawe.
Ne kakhaba kario se mwangobolela tawe.
“Nareera siimiyu khulasia biakhulia bienywe.
Chisike chalia bimelwa mu mikuunda kienywe kioosi, kimisabibu, kimituli, ne kimiseituni.
Ne Kakhaba kario se mwangobolela tawe.
“Nareera bulwaale khwinywe nga bubwaba khu Bamisiri.
Neerera basoleeli benywe mwiie ne khu bukula chifarasi chenywe.
Nechusia bubolo bwe bafu bukali mu chikambi chenywe.
Ne kakhaba kario se mwangobolela tawe.”
“Nabunia balala mwinywe nga Sodomu ne Komora.
Babaona mwinywe baba nga lukhu lurusibwa mu mulilo ne lukhaamba tawe.
Ne kakhaba kario se mwangobolela tawe,
nio kario baandu ba Isiraeli, ndabaukuuma enywe.
Sikila nja khukhola kano, yirekekhera likhalaka liase!”
Wele niye owabaang'ana bikulu
ne khuungu.
Akholanga lilienya liewe limanyikhana khu baandu,
akaluukhasia kumuusi kwekhola siilo.
Akeendelanga angaaki we sibala. Lino nilio lisina liewe: Wele Omunyali Owa Bioosi, Wele Omunyali Owa Bioosi!

Baandu ba Isiraeli, rekeeresia kumwenya kwe kamasika nikwo nja khu mwimbila kuno:
Isiraeli nga omukhaana owe yabwana, afwiile,
salamukha lundi tawe.
Bamwanjuukhe asi,
ne se aliio omwinyosia tawe.
Omwami WELE aloma ali,
“Banamae eelefu barumwa enje ne lukoba luuli mu Isiraeli,
ne bakobola emia bong'ene, luluundi luruma emia,
ne bakobola likhumi bong'ene.”
Wele Omunyali Owa Bioosi aboolela babaandu ba Isiraeli ali,
“Yiicha niio ndi, mala mumenye.
Mukhacha Beerisheba khusaaya tawe.
Mukhakhaka khu khumbiima e Beteli tawe,
Beteli lulabuna.
Mukhacha e Kilikali tawe,
Babaandu balwo bacha khuyilwa mu mbaambe.”
Kobolela Wele Omunyali Owa Bioosi mala mumenye.
Nga tawe, alioosia babaandu be nju eya Isiraeli,
kumulilo kulioosia babaandu ba Beteli,
ne sakhabeo onyala akusimia tawe.
Enywe mwabunile, mukaluukhasia bung'ali bwe babaandu,
ne khulekha khubakholela bung'ali!
Akaluukhasia sisiilima siba buwaanga,
ne kumuusi kuba siilo.
Alanga kameechi ke nyanja,
mala akachukha khu sibala.
Lisina liewe bali Wele Omunyali Owa Bioosi.
Areranga libuna khu be kamaani,
ne khu ngoba chabwe.
Enywe mwabiila yesi yesi oloma bung'ali,
ne khu khwikiicha bukhali bung'ali tawe,
Khwako sikila mupia bataambi siibi,
ne khubanuula biakhulia biabwe.
Nono, se mulamenya mu chinju chindayi che kamabaale nicho mwombakha tawe,
ne se mulanywa endali khukhwama khu miseituni kimilayi nikio mubiaala tawe.
Sikila manyile bumayaanu ne bubwoni bwenywe bukali,
mupia baluungi siibi ne khulia asoya,
lundi mukhiingilila bataambi khunyoola bung'ali mu koti.
Khwako omundu omukesi alasila siise sie bubwoni esio,
khubela sili siise sibi.
Yiima kamalayi,
ne mukhayiima kamabi tawe,
nio mumenye bulayi.
Nio Omwami Owe Banamae alaba nanywe,
nga mwabene mulomile.
Biila kamabi mala musiime kamalayi,
mala mubone muli bung'ali bwekholekha mu koti.
Wele Omunyali Owa Bioosi, Wele we bunyali aaba ne siisa khu baandu be lisaaye lia Yosefu basiili balamu.
Lundi nono Wele Omunyali Owa Bioosi aloma ali,
“Khukhwisasaara ne khusooma khulwe bubeeleli khulaba khu ngila che lukoba.
Akhaba baalimi balecha kamasika ke bafu alala ne naabo babamanya khusooma.
Lundi khukhwisasaara khulaba mu mikuunda kie kimisabibu kioosi.
Lino liosi lilakholekha sikila ndabaukuuma enywe.” Wele Omunyali Owa Bioosi alomile.
Muli bubi enywe mu mwekoomba endaalo eya Wele Omunyali Owa Bioosi,
Siina sikila mwenye endaalo eya Wele Omunyali Owa Bioosi?
Khwinywe elaba endaalo eye sisiilima ekhali ne buwaanga tawe.
Eliba nga omundu owilukha etalang'i, mala akaanana linani,
namwe nga omundu oli munju mala atiila khwisiisi
khana endemu elikho mala emuluma.
Endaalo eya Wele Omunyali Owa Bioosi eliba ne sisiilima se buli buwaanga tawe,
endaalo ekhafuumbe se liba ne kumuumu tawe.
Wele Omunyali Owa Bioosi aloma ali,
“Nabiila chinaikara che chi dini chenywe,
se nyala nasangaalila libuusiana lienywe tawe.
Ne mwakhanderera biianwa bie khukhwosia ne biianwa bie biakhulia, se ndabifukiilila tawe,
se ndafukiilila mundeerere bibiaayo bienywe binefu nga biianwa tawe.
Lekha khunjokesia ne kimienya kienywe,
se nenya khurekeeresia kamatuungu kenywe tawe.
Ne kakhali lekha bung'ali bupwomookhe nga kameechi,
ne buluungi nga kameechi ke mu nyanja.”
Omwami Owe Banamae aloma ali, “Baandu ba Isiraeli, mu miiko kamakhumi kane kino mwandererakho chimbosio ne biianwa mu sichiimi?
Ne luno, sikila mwasikamiile bifwaani bia Sakusi wele omwami wenywe, ne bia Kaiwani, eng'enieesi wele wenywe, nibio mwekholele mwabene
khwako ndamuyila mu mbaambe mu sibala siili embotookho wa Damasika.”

Muli bubi mumenyile mu Sayuni,
ne nanywe mu mwibona muli, muli ne kumuleembe mu Samaria.
Enywe mumanyikhaane nga babaandu be khunyoa akari we chikholo,
enywe nibo ba Isiraeli bechakho khulwe buyeeti!
Cha mala mulole lukoba lwa Kaline.
Mala muchiililile khukhwola mu lukoba lwa Hamasi ne khukhwiikha khucha Filisiti Lukoba lwa Kati.
Chaba chindayi khukhila bubwami bwa Yuda ne Isiraeli Ku?
Sibala siabwe siaba sikali khukhila sisienywe ku?
Se musuubila muli endaalo eye butinyu elikho yiicha tawe,
bikholwa bienywe bikila enyoe yoole.
Muli bubi mulambisia khu bitaanda bie kimisaanga,
ne chi naikara che kamameeme ne chimoosi.
Mwasiima kimienya kie khukhwekhochoocha,
nga Daudi nakholanga,
ne khukimbila mu matuungu kenywe.
Munywela endali khu pwakuli ne khurumikhira kamafura kaunya bulayi,
ne se mulila khulwe lilionakwa lia Isiraeli tawe.
Nio mulaba be khunyoa khucha mu mbaambe.
Chinaikara chenywe ne biakhulia bienywe bie ekolooba bilawao.
Omwami WELE omwene arusia likaambila likoosi ali,
“Nabiila liliebonia lie ba Isiraeli,
nalekelesia chinju chabwe chimboofu.
Ekhare mu makhono ko musiku lukoba lwabwe nende buli siindu siilimo.”
Ne kaaba bali babaandu ekhumi be nju ndala barama, balafwa.
Ne omulebe ofwisiisie lundi owimeleele kamasika, alarusia kumubili munju. Omulebe alareeba oyo osikaale munju ali, “Okundi alimo ku?” Omundu oyo alakobosia ali, “Tawe.” Abwenao omulebe alaloma ali, “Sila busa! Khukhakhola khurio khwararakho lisina lia Wele Omunyali Owa Bioosi tawe.”
Nga Wele Omunyali Owa Bioosi naloma,
chinju chimboofu ne chingeekhe chilatechukhaka.
Chifarasi chinyala chatimila khu lwanda ku?
Omundu anyala alima mu nyanja ne chieeyi ku?
Ne kakhali enywe mwakaluukhasia siakhulia siaba buchiba,
ne bulayi khuba bubi.
Mwibonia muli mwaamba lukoba lwa Lotebari,
ne khuloma muli, “Khwaba ne kamaani kanyala kaamba Karinaimu.”
Wele Omunyali Owa Bioosi owe bunyali aloma ali, “Baisiraeli, ndaruma ekholo engeni khuamba sibala sienywe. Balamupia enywe siibi khukhwama khu silibwa sia Hamati khukhwola khu kheechi kha Araba.”

Naba ne kamalola khukhwama khu Mwami WELE: Nabona sisusuuchu sie chisike niio omwami aba namalile khukhaa bunyaasi ne bele bwarakiikhe khusisina lundi.
Mumalola kase nabona chisike chalia buli simelwa mu sibala, mala naloma ndi,
“Ee Omwami WELE, beela babaandu bowo!
Babaandu bowo bamenya bariena?
Bali batiiti lukali lundi batekhele!”
Wele Omunyali Owa Bioosi aakaluukhasia kamebaasio kewe ne khuloma ali,
“Niko oboone se kalekholekha tawe.”
Naba ne kamalola kakaandi khukhwama khu Mwami WELE. Namubona ne erekekha khuukuumila babaandu bewe kumulilo. Kwosia enyanja engali lukali mala kwarakikha khukhwosia ne sibala.
Nio naloma ndi,
“Lekha, ee Omwami WELE! Babaandu bowo bamenya bariena?
Bali batiiti lukali lundi batekhele!”
Wele Omunyali Owa Bioosi akaluukhasia kamebaasio kewe
mala aloma ali, “Akhaba kano se kalekholekho tawe. Omwami WELE aalomile”
Naba ne kamalola kakaandi khukhwama khu Wele Omunyali Owa Bioosi. Namubona emile e siisi nilio bombakha khulwe khurumikhira ekabilo ne ekabilo eyo yaba mukhono mwewe.
Ne Wele Omunyali Owa Bioosi andeeba ali, “Amosi, olikho obona siina?” Nakobosia ndi,
“Naboone ekabilo.” Nio Wele Omunyali Owa Bioosi aloma ali,
“Ndakirumikhiranga khukhwekesia ndi babaandu base balinga lisiisi liliekhiikha.
Se ndakaluukhasiakho lundi kamebaasio kase ke khubaukuuma tawe.
Abuundu niio lisaaye lia Isaaka lisaayilanga alonakwa,
abuundu owa Isiraeli atakatifu alonakakwa.
Ndakamia bubwami bwo mwami Yeroboamu.”
Amasia, omusaayi owa Beteli, aruma likhuwa khu Yeroboamu omwami owa Isiraeli ali, “Amosi alikho akhukwangwaanila ewe mu baandu. Lilomaloma liewe lilonaka sibala.
Kano niko aloma:
‘Yeroboamu alafwila mwiie,
ne babaandu ba Isiraeli balaambwa
bayilwe mu mbaambe.’ ”
Nio Amasia aboolela Amosi ali, “Wanyalile orio, mung'oosi! Kobola e Buyuda mala ochiililile khung'oolela ebweeneyo. Lekha bakhuruunge khu niko ong'oola.
Okhang'oolela mu Beteli muno lundi tawe. Ano ali abuundu wo mwami e khusaaya, Lukaangu lwe chikholo.”
Nio Amosi amukobosia ali, “Ese sendi omung'oosi namwe omwana wo mung'oosi tawe. Ese ndi omwaayi, lundi omwaki we kimikhuyu.
Ne Wele Omunyali Owa Bioosi ambukula khukhwama khu milimo kiase nga omwaayi ne khukhumboolela ali, ‘Cha ong'oole khu baandu base Isiraeli.’
Nio luno rekeeresia niko Wele Omunyali Owa Bioosi aloma.
Umboolela khulekha khung'oola,
ne khulekha khuboolela babaandu ba Isiraeli bubi bwabwe.
Amasia, Wele Omunyali Owa Bioosi akhuboolela ewe ali,
‘Omukhasi wowo alaba omutamba mu lukoba,
ne babaana bowo balererwa mwiie.
Sibala siowo silakabwamo mala siebwe babaandi,
ne ewe wamwene olafwila mu sibala sikhamanyile Wele tawe.
Ne babaandu ba Isiraeli ng'ali balaambwa bayilwe mu mbaambe.’ ”

Naba ne kamalola kakaandi khukhwama khu Mwami WELE, anjekesia sikono sisichuule kamatuunda ke mu siimiyu.
Wele Omunyali Owa Bioosi areeba ali, “Amosi, olikho obona siina?” Nakobosia ndi, “Naboone sikono sie kamatuunda ke mu siimiyu.”
Nio Wele Omunyali Owa Bioosi amboolela ali,
“Sisiakamo siechile khu baandu base ba Isiraeli.
Se ndakaluukhasia kamebaasio kase ke khubaukuuma tawe.
Khu ndaalo ng'eneyo kimienya kie mwichipi kilaba bililo. Bafu bakhandakane buli abuundu. Balisiikhwa sinywinywi.”
Rekeeresia kano, enywe mupia siibi babanani,
ne khukhaka khubunia bataambi mu sibala.
Muloma muli,
“Se khunyala khulindiilila chindaalo chindakatifu chibire nio khukusie biakhulia biefwe tawe.
Esabato eliakama liina, nio khurakikhe khukusia lundi?
Nio khuniinie bukusi, khurumikhire bipiimilo bie bubeeyi,
ne khukhwonakaka bipiimilo bibea bakuli befwe.
Nio khukharumikhire chirupia khukula bataambi
ne biraaro bibili biili khwasie bikhakule omubanani,
ne khukusia likhuuchi lie ngano.”
Wele Omunyali Owa Bioosi, Wele owa Isiraeli, echubile ali,
“Se ndibilila bikholwa biabwe bimayaanu tawe.
Ne sibala sikhesisiikhe khulwa kano,
ne buli mundu mu sibala alaba mu sibi.
Sibala sioosi sikhatengaale,
silenyokha ne khukwa nga luluuchi Naili.
Siise silikho sicha nisio ndakhola enyanga ekwe mwiangilwe,
ne sibala siilabule kumuusi.
Ese Omwami WELE, nalomile.
Ndakaluukhasia naikara chenywe chibe kamasika,
ne kimienya kienywe kioosi kie busangaafu bube khulila khwe ngunyi.
Ndamukhola mubeke kimirwe kienywe ne khufwara chingubo che kamakunia,
ne mulaba nga basaasi balila omwana wabwe omuteelwa.
Endaalo eyo eliba embi khukhwola khu siakamo.
Omwami WELE aloma ali, lola siise silikho siicha nisio ndareera enjala khu sibala,
enjala elalia babaandu, ne se eli eye siakhulia tawe,
balaba ne bulesia, ne se buli bwe kameechi tawe.
Balaulila enjala ne bulesia bwe Lomo eya Wele Omunyali Owa Bioosi.
Ese Wele Omunyali Owa Bioosi nalomile.
Babaandu balayiiyayiiya khukhwama khu nyanja eye Kumuunyu khukhwola Mediterenia,
lundi balatirimukha khukhwama e bunaswa khukhwola siafubo, khukhwama ebukwe khukhwola mumbo.
Balayiima buli abuundu burume khukhwama khu Wele Omunyali Owa Bioosi,
ne se balabunyoola tawe.
Endaalo ng'ene eyo bakhaba basoleeli be kamaani ne bakhaana,
balifwakho khulwe bulesia.
Abo babechuba khu bifwaanane bia Samaria,
ne baloma bali,
‘Khulwa wele owa Dani,’ namwe, ‘Khulwa wele owa Beerisheba’ babaandu abo balafwa.”

Nabona Omwami Wele emile alubeka we alutare mala aloma ali,
“Khupa lukali bisiindi bie Lukaangu nio kumusiingi kwesisiikhe.
Bifunake bikwe khu mirwe kie babaandu boosi,
nderera mwiie babaandu baramire ne se aliio olelukha tawe, akhaba na mulala salilukha tawe.
Bakhacha emakoombe ndabarusiao.
Bakhaniina mwikulu, ndabekhisia.
Baakhekisa khu Sikulu Karimeli,
ndabayiima mbanyoole.
Bakhanjekisakho bacha mu nyanja,
ndaboolela kunaninga kwe mu nyanja kubalume.
Basiku babwe babayila mu mbaambe,
ndabakhola babeere.
Nakhalake khubabunia, se ndabayeeta tawe.”
Omwami, WELE owe banamae,
etiila khu sibala, mala siesisikha boosi bamenyilekho balila.
Ne sibala sioosi sinyokha ne khukwa nga luluuchi Naili.
Wele Omunyali Owa Bioosi ombakha lukoba lwewe mwikulu,
aafuunikha sibala ne likulu
alaanga kameechi ke nyanja mala akachukha khu sibala.
Alaangwa bali Wele Omunyali Owa Bioosi!
Wele Omunyali Owa Bioosi aloma ali,
“Baisiraeli, Enywe khwise se muli nga Baesopia tawe ku?”
Se nareera Baisiraeli khukhwama mu sibala sia Misiri,
Filisiti khukhwama Kurete,
ne Basiria khukhwama Kiri tawe ku?
Lola ese, Omwami WELE ndaloleelelanga bubwami bwe bubwoni bwa Isiraeli,
ne ndabwonaka burure khu sibala.
Ne kakhali se ndabunia boosi be lisaaye lia Yakobo tawe.
“Ndakhookha ne khusisikha Baisiraeli nga bachichunga nibio bakesile.
Ndasisikha mu kholo choosi khurusiamo boosi bakhakhoyela tawe.
Babooni boosi baali mu baandu base balererwa mwiie,
abo baloma bali, ‘Wele se alafukiilila busiku bwosi bwosi bukhwichekho tawe.’ ”
“Endaalo elikho yiicha niyo ndikobosia bubwami bwa Daudi,
buuli nga enju yakwa yabuna.
Ndang'oona kamasiisi kayo ne khukemekha.
Ndakiombakha lundi ne khukikhola ebe nga yaba mataayi.”
Wele Omunyali Owa Bioosi olakhola kano aloma ali, “Baisiraeli balaula sibala sisiarama sia Edomu
ne chikholo choosi chichaba chichase.”
Wele Omunyali Owa Bioosi aloma ali,
“Chindaalo chilikho chiicha,
nicho bimiichwa bichoa khangu
kimisabibu kiosi kilachoa khangu
mala endali enyoolekhanemo;
ne endali enulu eleseletekha khukhwama mu bikulu,
mala yiikhe khukhwama khu ngulu.
Ndikobosia Baisiraeli base mu sibala siabwe.
Balombakha lundi chingoba chabwe chichonakwa mala bamenyeyo,
balabiaala kimisabibu ne khunywa endali,
balabiaala mu mikuunda ne khulia bikhulamo.
Khemekhe Baisiraeli babaandu base mu sibala nisio nabaelesia,
ne se balirusibwamo lundi tawe.”
Wele Omunyali Owa Bioosi, Wele wowo alomile.

Wele Omunyali Owa Bioosi arumire omurume wewe khu kholo chingali,
ne efwe khwaulile burume bwewe buloma buli,
“Yinyokha! Khuche mwiie khupane ne Edomu!”
Wele Omunyali Owa Bioosi aboolela Baedomu ali,
“Lola ndamumala enywe kamaani,
buli mundu alamulekelesia.
Ekibonio yenywe yamubeyile,
enywe mumenyile mu ngulu angaaki,
enywe muloma mu miooyo kienywe muli,
‘Naanu olikhuula efwe?’
Mwakhombakha angaaki nga efuruusi,
chinju chenywe chakhaba mu ngaaki nga ching'enieesi,
kakhaba kario ndamuula.
“Babefwi ne becha siilo,
beeba nibio benya biong'ene.
Babaandu ne babuta chisabibu,
balekhangakho ndiiti.
Ne kakhali basiku benywe bamubunisilie elala.
Lisaaye lia Esau liamunuulile kimiaandu kienywe!
Nibo mwaambana nabo boosi bamubeyile enywe,
bamutimanie mwolile khu lwakha,
basuubilwa benywe bamuulile enywe
basaale benywe babeyikinwa bamurekire buko,
mala enywe se mwamanyile tawe.
“Khu ndaalo niyo ndiukuumilakho Edomu,
ndibunia babaandu babwe bakesi,
ne khubarusiamo limanya liabwe lioosi.
Banamae be kamaani ba Temani baliterema,
ne buli omunamae mu Edomu aliirwa.
“Mulaambwa chisoni,
mala mubunisibwe khulwa mindali,
Sikila mwanuula ne khukhwira bawandaayenywe be lisaaye lia Yakobo.
Enywe mwema alubeka,
mu ndaalo nicho basiku basutilamo kimiaandu kia Yerusalemu,
Baakwa bengila mu bilibwa bie lukoba,
mala baapa chikura khu Yerusalemu
ne enywe mwaambana nabo.
Andi se mwasangaala nga bawandaayenywe
ne banyoola butinyu tawe.
Andi se mwasangaala mu ndaalo nicho babaandu ba Yuda
banyoolelamo butinyu tawe.
Andi se mwefumia mu ndaalo che butinyu tawe.
Andi se mwengila mu lukoba lwe babaandu base ne khu sangaalila butinyu bwabwe tawe,
ne lundi khubanuula kimiaandu kiabwe khu ndaalo eye libuna liabwe tawe.
andi se mwaana babarama khu basiku babwe khu ndaalo eye butinyu bwabwe tawe.
“Endaalo eli siimbi niyo Ese Wele Omunyali Owa Bioosi ndikhalakila chikholo choosi.
Baandu ba Edomu, niko mukholile kakhekholekhe khwinywe
nga nilwo mwakhola, mulikholelwa murio.
Babaandu base banywelele endali endulu mu sikoombe siase sie siiukuumo khu lukulu lwase lutakatifu.
Ne kakhali chikholo choosi chichaloondekhana chilanywa,
sikoombe sie endali endulu lukali sie siiukuumo,
balanywa boosi mala bakoriokhe.
“Ne kakhali khu sikulu sia Sayuni balibao babebacha
ne aliba Abuundu Atakatifu
Babaandu ba Yakobo balinyoola kamaloba kabwe mu bung'ali.
Babaandu ba Yakobo ne Yosefu baliba nga kumulilo,
balibunia babaandu ba Esau
nga kumulilo ne kwosia bichikhi
ne mbao owe lisaaye lia Esau olirama tawe.
Ese, Wele Omunyali Owa Bioosi nalomile.
“Babaandu khukhwama e bunafubo owa Yuda balitila Edomu,
ne abo khukhwama mu maayo mwe chingulu balitiila Filisiti,
Baisiraeli balimenya mu bibala bia Efuraimu ne Samaria
ne babaandu ba Benjamini balitiila Kileati.
Banamae khukhwama e bunaswa owa Isiraeli
balikobola mala baule bamenyile mu Foenike khukhwola e Sarefati.
Baambe khukhwama Yerusalemu baali mu Sarite
balitiila chingoba chiili ebunafubo owa Yuda.
Babaandu ba Yerusalemu be bukhili
balibwaakala Edomu mala babamiie,
ne Wele Omunyali Owa Bioosi omwene aliba Omwami.”

ali, “Rekukha oche e Ninefe mu lukoba luboofu olwo, mala oboolele bamenyilemo bumayaanu bwabwe. Manyile ndi babaandu bamenyilemo bali bamayaanu.”
Ne kakhali Yona aarekukha aacha lubeka luluundi busa khukhwilukha Wele Omunyali Owa Bioosi. Eekha aacha, e Yopa, aanyoolayo emeeli eyaba ne elikho echa e Tarishishi. Aaruunga chirupia che lukeendo mala aniinamo alala ne babaandi khucha e Tarishishi nio abe aleeyi khukhwama khu Wele Omunyali Owa Bioosi.
Ne kakhali Wele Omunyali Owa Bioosi aaruma ekhuungu eye kamaani khu nyanja, ne embembeesi yaba ne kamaani enyala yafuumalikha emeeli.
Babeseeli baria lukali ne khulila khukhwenya buyeeti khuhwama khu bawele babwe. Nio, bamwaataka bibiindu mu nyanja bali busiro buboombe. Siise esio, Yona aba eekhile asi khu sibale sie meeli, ali mwiilo likali.
Omwimeelesi we meeli aanyoola Yona aamureeba ali, “Okhola siina, okona? Yinyokha osabe wele wowo akhuyeete. Wakana akhola ario aakhukholela siisa aaonia bulamu bwefwe.”
Nio babeseeli be emeeli baboolana bali, “Lekha khumwaate chisimbi mala khunyoole naanu niye khubiiya khulwe khu khureerera efwe butinyu buno.” Bakhola bario, mala esiimbi yekesia Yona.
Nio bamureeba bali, “Nono khuboolele! Eku, siina sikila ne khuli mu butinyu buno? Okholanga mulimo siina? Waama mu sibala siina? Waama mu kholo siina?”
Yona aabakobosia ali, “Ese ndi Omueburania, saayanga Wele Omunyali Owa Bioosi, Wele owe mwikulu, owabuumba enyanja ne kamaloba.”
Nio Yona achiililila khubaboolela nga aaba ne alikho eelukha khukhwama khu Wele Omunyali Owa Bioosi.
Khwako, babeseeli nga baaulila bario baatasa khuuba ne buuri bukali bamuboolela bali, “Siina nisio okholile sino!”
Siise esio, embembeesi yaba elikho echiililila khukucha, nio babeseeli abo bamureeba bali, “Khukhola siina khwiwe nio embembeesi yino eyenjeele?”
Yona aabakobosia ali, “Mwaate mu meechi, nio enyanja elayenjeele. Manyile ndi ese niise ookilile mwanyoolekha mu butinyu buno.”
Siise esio, babeseeli baakhaka lukali khuyila emeeli khu sikiingi, baatimia ne kamaani kabwe koosi mala khunyala tawe. Sikila embembeesi yachiililila khuuba engali po, mala baakhilwa nisio bakhola.
Nio baalilila Wele Omunyali Owa Bioosi bali, “Ee, Wele Omunyali Owa Bioosi, khukhusaba nosiima khukhafwa khulwe khukhwiira omundu yuno tawe! Okhakhubalilakho kamafuki ko mundu yuno tawe. Sikila ewe ee Wele Omunyali Owa Bioosi, wakholile nga ne osiimisiibwe.”
Nio baabukula Yona bamumwaata mu meechi, mala enyanja yayenjeela khangu.
Lino liakila babeseeli abo baaria Wele Omunyali Owa Bioosi lukali po! Baana embosio khu Wele Omunyali Owa Bioosi, mala beyama khumukholela.

Yona aasaba Wele Omunyali Owa Bioosi, Wele wewe, ne ali munda mwe ng'eeni
ali, “Ee Wele Omunyali Owa Bioosi, mu butinyu bwase nakhusaba,
mala wangobosia.
Nasaba buyeeti ne ndi aasi emakoombe
mala wanjeeta.
Wamwaata ese mu lusiba,
khukhwola khu sibale sie nyanja,
niio kameechi kaangara chimbeka choosi,
bibuli biowo bie kamaani bioosi biambirirakho.
Nio naloma ndi, ‘Namwaatiibwe khukhwama ebweeni wowo,
ndikhola ndiena lundi nio mbone Lukaangu lwowo lutakatifu?’
Kameechi kandiimbia,
ne lusiba lwambotookhelela,
enyoonyi yamboelesia khu murwe
mu maayo mwe bikulu.
Ee Wele Omunyali Owa Bioosi, Wele wase, ese neekha asi naacha mu sibala nisio nekalilwamo mindali, ne kakhali ewe wandusia mu lusiba olwo.
Ee, Wele Omunyali Owa Bioosi, nga nabona ne nja khufwa,
nakhusaba ewe ne oli mu Lukaangu lwowo lutakatifu, mala waulila lisaba liase.
Abo basaaya bifwaani bia busa,
baalekhile khu khuloonda ewe.
Ne kakhali ese ndakhuelesia efuma,
ndaana embosio khwiwe,
lundi khole niko nasuubisia.
Buonia bwama khu Wele Omunyali Owa Bioosi!”
Nio Wele Omunyali Owa Bioosi aalaka eng'eeni ekhaase Yona khu sikiingi, mala yakhola erio.

Nio Wele Omunyali Owa Bioosi aaboolela Yona lukhola khabili ali,
“Rekukha oche e Ninefe, lukoba luboofu olwo, mala oboolele babaandu burume nibwo khueleesie buno.”
Khwako, Yona aaulila ka Wele Omunyali Owa Bioosi mala aarekukha aacha e Ninefe lukoba luboofu olwo. Lukoba luboofu olwo abeele lubukula chindaalo chitaru khukeenda khuulubiramo.
Ne kakhali Yona arakikha khukeendelesia khuubira mu lukoba lube lukeendo lwe ndaalo ndala. Nio aaboola mu mumilo kwe angaaki ali, “Mu ndaalo kamakhumi kane Ninefe lulabuna!”
Ne babaandu be Ninefe basuubila burume bwa Wele. Nio bakhalaka bali buli mundu akhoya eeyimana khulia, mala babaandu boosi khukhwama khu bakhoongo khukhwola khu be asi, beboa chingubo che kamakunia, khukhwekesia bali bekaniile.
Nga omwami owe Ninefe aaulila kamakhuwa ako, eenyokha khu ndebe yewe eye bubwami, eefuula ekanjo yewe eye bubwami, efwaala engubo eye likunia, mala eekhala asi mwikokhe.
Aaruma likhuwa khu baandu be Ninefe ali, “Lino lili lilaka khukhwama khu mwami ne bakeekhe bewe. Se aliio oolalia sisiindu siosi siosi tawe, aakhaba chikhaafu ne kamakheese se bilaaya ne khuunywa tawe.
Babaandu boosi befwaale kamakunia ne aakhaba bibiaayo bioosi khukhwola babiboe kamakunia. Buli mundu akhoya alilile Wele mu lieenya likali, lundi khukhwola buli mundu alekhe kimiima kiewe kie bumayaanu ne bikholwa biewe bie sisiayuumba.
Wakaana Wele alakaluukhasia kamebaasio kewe, alekhe khuuba ne lirima nio efwe khukhafwa tawe!”
Nga Wele ne abona ali baalekhile bumayaanu bwabwe, akaluukhasia kamebaasio kewe, mala khubauukuuma nga abeele alomile tawe.

Yona naye se asangaalila kano ne atiiti ene tawe, mala aambwa lirima.
Nio aasaba ali, “Wele Omunyali Owa Bioosi, ne khaama engo tawe se naloma ndi kano kali niko olakhola tawe ku? Kano niko kakakila nakhola kamaani khukhwilukhila e Tarishishi. Namanya ndi oli Wele owe kumwalaalo kumukali ne siisa, owe liliekhaliilikha, lundi oli ne busiime bukhawa tawe lundi buli lwoosi wenyanga khukaluukhasia kamebaasio kowo nio olekhe khuukuuma.
Wele Omunyali Owa Bioosi, siise sino njire, sikila ese naafwa lukhila ne mba omulamu.”
Nio Wele Omunyali Owa Bioosi aamukobosia ali, “Eku, oli na ng'ali siina khuambwa lirima?”
Nio Yona aarura aacha ebukwe we lukoba mala eekhala asi. Oombakha khasali mala eekhala mu siiniini siakho aliindiilila khubona sikane sikholekhe khu lukoba lwa Ninefe.
Abweene ao Wele Omunyali Owa Bioosi aakhusia lurabu khu khasali lwakhola sisiiniini niio Yona aaba ne eekhaale, nio eeuliile bulayi. Yona asiimisibwa lukali po, sikila lurabu olwo.
Ne endaalo eyaloondakho mu mabwiibwi, Wele aaruma liike liarema lurabu chana mala lwaniaala.
Oli enyanga yasoa, Wele aaruma ekhuungu eye bukhafu yauucha khukhwama ebukwe, mala Yona enga khukwa luluuchu sikila kumuumu kukwamwoosia khu murwe. Nio ekoomba lifwa mala aaloma ali, “Naafwa lukhila ne mba omulamu!”
Nio Wele aaboolela Yona ali, “Eku, oli na ng'ali siina khuambila lurabu lirima?”
Yona aakobosia ali, “Ndi na ng'ali po khuambwa lirima, lirima linyala liianjira!”
Nio Wele Omunyali Owa Bioosi aamuboolela ali, “Lurabu luno lwachoile siilo silala, mala lwooma siilo sisialoondakho; ewe se wakholakho sisiindu siosi siosi khu nilwo tawe, lundi se walukhola lwachoa tawe, mala walubooneele buubi!
Nono khoya khukholela Ninefe lukoba luboofu olwo siisa sikali. Sikila lulimo babaana chielefu emia ndala ne kamakhumi kabili baakhalikho ne buubi bwosi bwosi tawe, ne bibiaayo bikali!”

Ulila lino, enywe Be Chikholo mweesi,
rekeeresia lino, mweesi mumenyile khu sibala!
Omwami WELE alalomaloma khu mabi kenywe.
Rekeeresia alikho alomaloma khukhwama mu Lukaangu lwewe lutakatifu.
Wele Omunyali Owa Bioosi alikho echa khukhwama abuundu wewe atakatifu,
alecha mala aswalakilile abuundu e khusaayila bifwaani.
Bikulu bilayengukhila asi wewe
nga embula mu mulilo,
bileekha asi mu matooma
nga kameechi ne keekha khu mwikha.
Kano koosi kalakholekha sikila sileka ne bubwoni bwe Baisiraeli khu Wele,
wikiicha naanu khulwe sileka sie Baisiraeli?
Se luli Samaria lukoba luboofu lwa Isiraeli!
Naanu okholeleesie khusaaya bifwaani mu Yuda?
Se bali babaandu ba Yerusalemu babeene!
Khwako, Wele Omunyali Owa Bioosi aloma ali,
“Ndabunia lukoba lwa Samaria lube likuunda,
abuundu e khubiaala kimisabibu.
Ne ndichukha kamabaale kalwo mwitooma,
ne khusiulaka kimisiingi kialwo.
Bifwaani biomwo bioosi bikharakakwemo,
bioosi nibio baaelesia baeeyi be mu lukaangu bikhosibwe,
bifwaani bialwo bioosi bikhabe libuumbi
sikila babaandu balwo babinyoola khulwe bueeyi
ne luno basiku balwo balabisuta bayilile bakhola bueeyi abuundu aandi.”
Nio Mika aloma ali, “Sikila kano, khelooche ne khulila,
khechule mala ngende sichula,
khasame nga engipwe
mala ndile nga enyeefwe.
Kamakoonjo ka Samaria se kaona tawe,
mala luno kakwile khu Yuda,
libuna liolile khu bilibwa bie babaandu base bamenyile mu Yerusalemu.”
Mukhaboolelakho baali mu Kati khukhilwa khwefwe tawe,
bakhamubona ne mulila tawe.
Ne enywe babaandu ba Beti lafira,
yikalangasia mwipukhuulu khukhwekesia bubeeleli bwenywe.
Enywe bamenywa ba Safira,
mulacha mu mbaambe ne muli sichula mala muambwe chisoni.
Bamenywa ba Sanaani,
mukharura enje we lukoba tawe.
Ne muulila babaandu ba Beteseli ne balila,
manya muli bubwilukhilo bwenywe se buliyo tawe.
Sikila babaandu ba Marota
baliindilila siuluukho mu silukuluku
sikila Wele Omunyali Owa Bioosi areerire libuna khu lukoba lwa Yerusalemu.
Enywe mumenyile Lakishi,
boa chifarasi khu makaari ke liie.
Enywe mwaloonda bubwoni bwa Isiraeli,
mala mwakila babaandu ba Yerusalemu bakwa mu bwoni.
Khwako mulaana biianwa bie khuboolela babaandu ba Moresheti-kati muli muliindwe,
ne babaandu ba Akisibu balabea babaami ba Isiraeli.
Enywe babaandu ba Moresa,
Wele Omunyali Owa Bioosi alamura enywe mumakhono ko musiku,
oolikho ocha khutiila lukoba lwenywe.
Babemeelesi ba Isiraeli bakhache bekise mwibina lia Adulamu.
Baandu ba Yuda, beka lichuune lienywe,
ne mulila babaana benywe nibo mwasiima,
ba ne bisule nga ng'ooli,
sikila babaana benywe balatiilwa bache mu mbaambe.

Bali ne silaamo abo barengeecha ne barekekha kamamayaanu,
oli busia bakhola niko barekekhe siilo,
sikila bali ne bunyali bwe khukhola bario.
Bekoomba ne khu nuula babaandu kimikuunda,
bekoomba chinju ne khuchibukula,
bapia omundu siibi ne lisaaye liewe,
ne khumunuula kumukabwa kwewe.
Khwako Wele Omunyali Owa Bioosi aloma ali,
“Ndikho ndekekha butinyu khwinywe
butinyu nibwo mukhebacha tawe.
Mucha khukwa mu butinyu,
ne se mukheboniekho lundi tawe.
Siise esio ne siola babaandu balipa chimbakha khwinywe
babaandu balirumikhira kakekholekha khwinywe nga silolelo sie libuna,
mala bakhembe kumwenya kwe ngunyi kuno.
Efwe khwabuniile elala.
Wele Omunyali Owa Bioosi abukule kimikuunda kiefwe
mala akiaanile khwaabo babakhura efwe mu mbaambe.”
Khwako siise ne sikhoole sie khukoboselia babaandu ba Wele Omunyali Owa Bioosi kamaloba,
enywe se mukhanyoolekho khu mukabwa tawe.
Babaandu bamboolela bali, “Okhakhwilwachila tawe.
Okhelwacha khu makhuwa ako tawe.
Wele se acha khukhuambia efwe chisoni tawe.
Mwibaasia muli ba Isiraeli balaamiilwe ku?
Wele Omunyali Owa Bioosi atibisie liliekhaliilikha liewe ku?
Anyala akhola siindu sirio?
Wele Omunyali Owa Bioosi se alomalomanga kamalayi
khwaabo bakhola kamaluungi tawe ku?”
Wele Omunyali Owa Bioosi akobosia ali,
“Enywe mwibwaakala babaandu base nga basiku.
Babaandu bakobola khukhwama mwiie bebaasia bali, bali ne kumuleembe,
ne kakhali enywe mubanuula chingubo chabwe.
Muoona bakhasi be babaandu base
mala barura munju nicho basiima,
lundi mwanuulile babaana babwe chikhabi cha buli lwoosi.
Yinyokha muche,
sikila ano bubwilukhilo se buliio lundi tawe.
Sikila bubwoni bwenywe bwareerire libuna abuundu ano.
“Babaandu bano benya omung'oosi owechula bubeeyi obaboolela ali,
‘Endali ne kamalwa bilaba bikali.’
“Ne kakhali ndamubuusia enywe alala
ndabuusia babarama mu Isiraeli,
ndamubuusia alala
nga kamakheese mu siko siako
nga kumunyele mu mayilwe,
sibala sienywe silechula babaandu.”
Wele aliikula babaandu bewe khukhwama mu mbaambe,
balirura enje we bilibwa mala babe balekhuule.
Wele Omunyali Owa Bioosi, oli omwami wabwe,
omwene alibarangirira abarusie mu mbaambe.

Mika aloma ali,
“Bemeelesi ba Isiraeli rekeeresia!
Awenyekha mukhole bung'ali,
ne kakhali mwabiyila kamalayi mala mwasiima kamabi.
Mubaaka ne mutabulakamo babaandu base ne bakhaafwa tawe.
Enywe mubaaka ne khulia babaandu base
mufunaka bikuumba biabwe
ne khubasacha nga chinyama nicho mwenya khura mu ningilo.
Siise silikho siicha nisio mulililila Wele Omunyali Owa Bioosi
ne kakhali salimukobosia tawe
sakharekeeresie kamasaba kenywe tawe,
sikila mwakholile bumayaanu.
“Babaandu base basiima bang'oosi,
ba babea bali khulaba ne kumuleembe
sikila babaruungire,
lundi barikhirisilia liie,
khwaabo bakhabaruunga tawe,
khu bang'oosi bano Wele Omunyali Owa Bioosi aboola ali,
‘Bang'oosi chindaalo chenywe chaweele,
sikila mutiimia babaandu base,
se mulaba ne kamalola tawe.
Se mung'oolakho siindu lundi tawe.’ ”
Bang'oola baliambwa chisoni
sikila niko bang'oolile se kekholekha tawe,
bakhaambwe chisoni,
sikila Wele sakhakhole niko bamusabile tawe.
Ne kakhali ese Mika Wele Omunyali Owa Bioosi anjichusie Roho wewe ne kamaani,
mala ambelesie ese limanya lie bung'ali,
ne bunyindaafu bwe khuboolela Baisiraeli bubwoni bwabwe.
Ndekeresie enywe babemeelesi Baisiraeli,
enywe mumwabiila bung'ali
mala mukaluukhasia bulayi buba bubi,
mulombakhanga Yerusalemu lukoba lwa Wele
khu musiingi kwe sifuki ne bubeeyi.
Babemeelesi ba Yerusalemu banyoola asoya mu bwimeelesi bwabwe.
Basaayi basomia Lilaka khulwe khunyoola kumuruungo,
ne bang'oosi baruungia chirupia nio bang'oole,
mala boosi baloma bali,
Wele Omunyali Owa Bioosi ali ne nabo.
Lundi bali, “Bubi se bulakhwichakho tawe
Wele Omunyali Owa Bioosi ali nafwe.”
Sayuni lulilimwa nga kumukuunda
lukoba lwa Yerusalemu luliba situumi sie libuna
ne sikulu siilikho Lukaangu siliba sichakha.

Mu ndaalo chichiicha
sikulu siilikho Lukaangu lwa Wele Omunyali Owa Bioosi.
Siliba sileeyi khukhila bikulu bioosi,
khukhila chingulu choosi.
Chikholo chingali chikhebusiekho,
ne babaandu abo baliloma bali,
“Yiicha khuche khu sikulu sia Wele Omunyali Owa Bioosi,
mu Lukaangu lwa Wele owa Isiraeli.
Alakhusomia niko enya khukhole,
mala khukhole niko enya.
Sikila lilaka lia Wele Omunyali Owa Bioosi liama Yerusalemu,
Wele alomaloma khu baandu bewe naali Sayuni.”
mu kholo che kamaani che aembi ne aleeyi
ne babaandu balibasa chimbalu chabwe chibe chimbako
ne kamafumo kabwe kabe chingeso.
Babaandu Be Chikholo se balipana lundi liie tawe
ne se balirekekha lundi ke liie tawe.
alibiaala kimisabibu kiewe omwene ne kimituli,
ne se aliio olimuriikhirisia tawe
sikila Omwami Owe Banamae alakiliisie ario.
Luno buli ekholo esaaya ne khuria Wele wayo,
ne kakhali efwe khulasaaya ne khuria Wele Omunyali Owa Bioosi Wele wefwe khulwa mindali.
Wele Omunyali Owa Bioosi aloma ali, “Siise silikho siicha,
nisio ndibuusia alala abo nibo naukuuma,
abo ba baaba mu sibi mu mbaambe.
Bali baleme lundi bali aleeyi khukhwama engo wabwe,
ne kakhali ndakhola limenya liya khwaabo ba barama
mala baliba ekholo emboofu.
Khukhwama siise esio ndibamiia ne ndi khu sikulu sia Sayuni khulwa mindali.”
Ne ewe Yerusalemu nilwo Wele emangakho
naliinda babaandu bewe nga omwaayi,
oliba lundi lukoba luboofu lwe bubwami bubwaba bubwowo.
Baandu ba Yerusalemu, siina sikila ne mulila lukali?
Siina sikila ne muumia nga omukhasi olumwa?
Sikila se muli no mwami tawe,
namwe babemeelesi benywe bafwa?
Ee baandu ba Yerusalemu, lila ne khusikhiikha nga omukhasi olumwa,
sikila luno mularura mu lukoba
mala mumenye aleeyi mu lukoongo.
Mulacha e Babiloni,
ne kakhali Wele Omunyali Owa Bioosi
alimuonia khukhwama khu basiku benywe.
Chikholo chingali chebuusiisie khumwibwaakala enywe.
Baloma bali, “Khukhwola khubunie Yerusalemu!
Khulalubona ne lukwile kamaumbu.”
Ne kakhali chikholo chino
se chimanyile chinganakani cha Wele Omunyali Owa Bioosi tawe,
se bamanyile bali babuusibwe alala
khuukuumwa nga buulo nibwo benya khuula tawe.
Wele Omunyali Owa Bioosi aboola ali,
“Baandu ba Yerusalemu, cha muukuume basiku benywe.
Ndamukhola mube ne kamaani nga euunwa
eye chinjika che bichuuma ne bikhakayu bie kumukasa.
Mulabunia babaandu Be Chikholo chingali
ne kimiaandu nikio banuula mu siayuumba,
mukhandeerere ese Omwami we sibala sioosi.”

Baandu ba Yerusalemu buusia banamae benywe!
Khwebwakaalwe!
Balikho bebwaakala omwimeelesi owa Isiraeli.
ewe oli lulala khu ngoba chindiiti lukali mu Yuda,
ne mwiwe ndamiamo omwami we Baisiraeli,
niye sikuuka siewe siama khale.”
Khwako Wele Omunyali Owa Bioosi akhanjukhe babaandu bewe ebweeni we basiku babwe,
khukhwola siise nisio omukhasi olikho olumwa asaalilakho.
Nio Baisiraeli boosi bali mu mbaambe,
bakobole niio babasiaabwe bali.
Omwami oyo ne echa aliamiia babaandu bewe ne kamaani ka Wele Omunyali Owa Bioosi,
mu bunyali bwa Wele Omunyali Owa Bioosi omwene.
Babaandu bewe balimenya mu muleembe,
sikila babaandu mu sibala sioosi balimanya bunyali bwewe,
lundi Omwami akhareere kumuleembe.
Nga Baashuru ne balibwaakala sibala siefwe
ne khutechula kamasiisi ke chingoba chefwe,
khuliruma babemeelesi befwe be kamaani khu khuupana nabo.
babemeelesi befwe be kamaani abo balirumikhira bulwaani khubaula
mala bakhuonie efwe.
Ne Baisiraeli bakhaafwila mu mbaambe tawe,
baliba nga efula eye mu siimiyu khukhwama khu Wele Omunyali Owa Bioosi esisinia bibiaamo.
Bakheyikine Wele
se bakheyikine babaandu lundi tawe.
Baisiraeli bakhaafwa abo tawe,
baliba nga etalang'i eyiima siakhulia mu musiru namwe mu mayilwe
enyoola kumunyele kwe kamakheese,
mala ekatiile ne khukatabulakamo
ne se aliio okasikula tawe.
Baisiraeli bakhaule basiku babwe,
balibabunia boosi.
Wele Omunyali Owa Bioosi aloma ali ne khu ndaalo eyo ndiira chifarasi chenywe
ne ndionakaka kamakaari kenywe ke liie.
Khatechule chingoba chenywe,
ne khukwisia kamasiisi ke chingoba chenywe koosi.
Ndionaka bibiindu bie bulosi nibio murumikhiranga bioosi
ne omufumu salinyoolekha mwinywe lundi tawe
ndirusiao bifwaani
ne chinjeko chenywe chindakatifu,
ne se mulisaayakho lundi bibiindu nibio mwabene mwekholela tawe.
Ndionakaka bifwaani bia Asiera wele we siikhasi
ne khukhwonaka chingoba chenywe.
Ne mwirima ne burafu ndiiyacha,
chikholo choosi chikhandia ese tawe.

Rekeeresia niko Wele Omunyali Owa Bioosi eundukuma khu Isiraeli,
Yinyokha mala wilooche ebweeni we chingulu,
ne lekha bikulu biulile niko oloma.
Enywe ngulu, ulila lilieundukuma lia Wele Omunyali Owa Bioosi,
enywe ninywe kimisiingi kie sibala kikiabao khukhwama khale,
sikila Wele Omunyali Owa Bioosi ali ne lilieundukuma khu baandu bewe
mala alikho acha khureebana nabo.
Wele Omunyali Owa Bioosi aloma ali,
“Ee baandu base, siina sibi nase?
Bubi bwase khwinywe buli siina? Mboolele!
namureesia khukhwama mu bunasioobi,
ne naruma Musa, Aruni ne Miriamu,
khuba barangirisi benywe.
ne niko Balamu okhwa Beori amuboolela,
kakekholekha ne mucha Kilikali khukhwama Sitimu,
mwolaane khumanya bikholwa bie buonia bwa Wele Omunyali Owa Bioosi.”
Siina nisio khareerere Wele Omunyali Owa Bioosi owe mwikulu,
ne nicha khusaaya?
Eku, mureerere chimoosi nga biianwa bie khukhwosia?
Eku, Wele Omunyali Owa Bioosi alasiimisibwa ne biianwa bie kamakheese chielefu,
namwe kamafura kamakali ka miseituni?
Nyala namuaanila omwana wase omubele khulwe bubwoni bwase?
Se kanyalikha tawe! Wele Omunyali Owa Bioosi akhwekesia efwe kaali kamalayi,
niko Wele enya efwe khukhole niko kano,
khukhola bung'ali ne khukhwekesia busiime buli lwoosi,
ne khumenya mu lieboombia mu bulala ne Wele wefwe.
Buli bulayi khuria Wele Omunyali Owa Bioosi,
aboolela lukoba ali,
“Rekeeresia enywe mumenyile mu lukoba luno,
mu nju che babaandu bamayaanu
khulimo ne buiinda nibwo banyoolela mu bubeeyi,
barumikhira bikelo bie bubeeyi sisiindu nisio ese mbiyisibwa nasio.
Ese nyala nabeela ndiena omundu orumikhira bikelo
bie bubeeyi.
Babaandu benywe baiinda babea ne khukhwiba bie bataambi
ne enywe mweesi muli babeeyi.
Khwako narakikhe khumubunia enywe,
sikila bubwoni bwenywe.
Mulalia ne kakhali se mulekura tawe
ata mulachiililila khuba ne njala.
Mwakhamusia bibiindu se mukhabionie tawe,
nibio mukhaka khuonia ndibionakakila mwiie.
Mulibiaala ne kakhali se mulikesa tawe,
mulisuura kamatuunda ke kimiseituni ne kakhali se muliamiamo kamafura tawe,
mulisuura kimisabibu ne kakhali se mulinywa endali yakio tawe.
no mwana wewe omwami Ahabu niko akhola
mala mwaloondile bukeleki bwabwe.
Khwako ndamubunia enywe mala buli mundu alimulekelesia
babaandu boosi balimukhoma.”

Ndi ne silaamo! Sikila nabeele nga omundu we njala okhanyoola lituunda liramire
khu murongooro kakaandi ne kabutibwe tawe
kamatuunda ke siimiyu kamalayi koosi kabutiibwe.
Se aliio omusuubilwa oramire mu sibala tawe,
se aliio oria Wele tawe.
Buli mulala alindiliile khukhwira,
ne buli mulala ayiima owasie.
Boosi bamanyile khukhola kamabi ne sinani,
babaami ne bakhalaki basaba asoya.
Ne kakhali owe lukoosi aloma niko kumwoyo kwewe kwenya,
khwako barekekhera alala niko benya.
Akhaba balayi lundi basuubilwa lukali mu nibo bali busa nga enyoonyi ekhali ne bukhala tawe.
Endaalo yolile niyo Wele acha khuukuumilakho babaandu bewe,
nga aboola khubirira mu bang'oosi bewe.
Luno bakoyaanile.
Okhasuubila owasio,
namwe ore lilieyikina mu musaale tawe,
ba omurekeerefu niko oloma,
akhaba khu mukhasi wowo.
bakhaana bayingania ba maawabwe
ne mukho musaani alomania masalaawe we siikhasi,
basiku bo mundu bali babaandu be nju yewe babeene.
Ne kakhali ese ndalindiilila Wele Omunyali Owa Bioosi,
ndalindiilila Wele ne lilieyikina.
Wele alambonia.
Wele wase alambulila.
Basiku befwe, mukhekhoya sikila khwakwile tawe.
Khwakwile mala khulenyokha.
Luno khuli mu siilima
ne kakhali Wele Omunyali Owa Bioosi alakhukhoselia.
Efwe khulekhaliilikha bukhalafu bwa Wele Omunyali Owa Bioosi.
Sikila khwamukholeele bubwoni,
khulekhaliilikha khukhwola akhubabile kumusaango kwefwe.
Ne khu khurusiakho bukhalaki bwewe.
Alikhureera efwe mu buwaanga
khukhabone buonia bwewe.
Abwenao basiku befwe balibona kano
mala chisoni chiliaamba abo babakhuboolela efwe bali,
“Wele Omunyali Owa Bioosi, Wele wenywe ali waena?”
Efwe khulibabona nga bakhilwa,
ne baliswalakililwa asi
nga kamatosi ke khu ngila che mu lukoba.
Baandu ba Yerusalemu,
Siise sie khukhwombakha lundi kamasiisi ke lukoba lwenywe siolile.
Siise esio chinjakha chikhabalae.
Babaandu benywe balimukobolela khukhwama buli abuundu,
khukhwama Ashuru ebukwe khukhwola e Misiri ebunafubo bali mwichakho
ne khukhwama mu bibala bie aluuchi lwa Efurati,
khukhwama mu nyanja che aleeyi ne chingulu che aleeyi.
Ne kakhali sibala siliba sisiangalaamwe,
sikila bubwoni bwe babaandu bamenyilemo.
Wele Omunyali Owa Bioosi, ba omwaayi khu baandu bowo nibo wamwene warobora.
Akhaba ne bamenyile bong'ene mu sichiimi,
kumukuunda kwe ngakha kuli embi nabo.
Lekha bamenye mu maloba ke ngakha ka Basiani ne Kileati
nga bamenyanga khale.
Wele Omunyali Owa Bioosi Khukholele kamayia,
nga biise nibio wakhurusilia mu sibala sia Misiri.
Chikholo chichiindi chikhabone mala chiambwe chisoni,
chakhaba ne chili ne kamaani kamakali bakhasile busa,
mala baminyaale.
Balikhururira asi nga chindemu,
balirura mu ngoba chabwe chisire ne baterema,
mala bakobolele Wele Omunyali Owa Bioosi Wele wefwe ne liria,
mala baliba ne buuri sikila ewe Wele Omunyali Owa Bioosi.
Ee Wele Omunyali Owa Bioosi naanu oli Wele nga ewe, obeela bubwoni,
owibilila bumayaanu bwe babaandu be kumukabwa kwewe khwaabo bakhacha mu mbaambe tawe?
Ewe se obechanga ne lirima khulwa mindali tawe,
sikila wekesianga busiime bwa buli lwoosi.
Ewe olakhukholela efwe siisa lundi.
Olaswalakilila bubwoni bwefwe,
ne khubumwaata mu nyanja.
Ewe olekesia busuubilwa bwowo khu be nju eya Yakobo,
ne busiime bwowo khu lisaaye lia Aburahamu,
nga wasuubisia bakuuka befwe,
khukhwama khale.

Wele Omunyali Owa Bioosi se ekhaliilikhanga bamwekelaniakho tawe,
Aukumanga abo bakhafukiilisiana naye tawe,
mwirima liewe aruungia kamabi.
Wele Omunyali Owa Bioosi ali kalaa khuambwa lirima,
ne kakhali ali ne bunyali,
se alekhanga khuukuuma babooni tawe.
Niio Wele Omunyali Owa Bioosi akeenda embembeesi yinyokha,
Kamafuumbi kali lutamuusi nilwo bikele biewe binyosia.
Akhokhela enyanja, mala yooma
Ateenyia chinjichi.
Kimikuunda kia Bashani kiooma,
sikulu sia Karimeli siekhola sikupilia,
ne bimuli bia Lebanoni biniala.
Bikulu biterema ebweeni wa Wele Omunyali Owa Bioosi,
chingulu chinukulukha ebweeni wewe.
Wele Omunyali Owa Bioosi nga nabonekha sibala siesisikha,
sibala ne babaandu balio boosi baterema.
Naanu onyala wema ebweeni wewe naali ne lirima?
Naanu onyala ekhaliilikha burafu bwe lirima liewe?
Lirima liewe lirura nga kumulilo,
niye arakakangamo chinyaanda.
Wele Omunyali Owa Bioosi ali omulayi,
aliinda babaandu bewe mu siise sie butinyu
aliinda abo bamweyikina niye.
Ereera elala basiku bewe nga kameechi kakechuule,
eera abo bamuyingania.
Siina nisio mulakwangwaanilanga Wele Omunyali Owa Bioosi?
Alamwiira.
Se aliio omuyingania khukhwola khabili tawe.
Bulayi bwene nga kamawa ne kosibwa
enywe bameesi mulosebwa murio.
Omundu owekutanga Wele Omunyali Owa Bioosi,
ne khumwekesia enywe bubwoni se ama mwinywe tawe ku?
Wele Omunyali Owa Bioosi aboola ali,
bakhaba bakali lundi be kamaani
balonakakwa mala bafwe,
akhaba ne namupia enywe sibi
se ndakhola ndio lundi tawe.
Luno ndakamia kamaani ka Asiria khwinywe,
ne khukhalaka kiminyololo kikiamuboa.
Kano niko Wele Omunyali Owa Bioosi abisiisie khulwe ba Asiria:
“Se baliba ne lisaaye libatiuukha tawe.
Ndonaka bifwaanani bili mu chingaangu che ba wele babwe.
Ndarekekhanga eng'ani eye ba Asiria, se bakhoyela khumenya tawe!”
Ali khungila echa khulangilila bukhili! Baandu ba Yuda,
sangaala mu milukha kienywe mala muelesie Wele nibio mwamulaka mu khwechuba.
Babooni se balibwaakalakho sibala sienywe lundi tawe. Babunisiibwe elala.

Ninefe, balikho bakhwibwaakala,
kamaani kalakhusalanisia kolile.
Rekekha banamae benywe khulwe buliindi.
Liinda chingila!
Yirekekhera liie!
Sikila Omwami ali siimbi khukobosia efuma eye lukoba lwa Isiraeli nga ne lwaba, basiku balwo ne bakhaluyaaya tawe.
Banamae basiku basuta chingabo chimbesemu,
lundi befwara chingubo chifwaanana chimbesemu.
Balerekekhanga khukhwibwaakala!
Kamakaari kabwe kamwemukha nga kumulilo!
Chifarasi chabwe chitima!
Kamakaari ke liie kechula sifwaabi mu miyila.
Kacha enyuma ne ebweeni akari e lukoba,
kakhosia nga chitochi ne kameniuukha nga lueni.
Babemeelesi balaangwa,
betuya nga beyindilisia khucha ebweeni.
Babebwaakali batimaka sie siisi,
mala barayo engabo ekhiingilila sitikulula lisiisi.
Bilibwa biili eluuchi bikukha,
lichipi liechulamo kamariisio.
Kwini atiliilwe,
bakholi bewe beunamila nga kamauusi
ne bara kamakhono kabwe alusaya mu bubeeleli.
Babaandu belukha khukhwama mu Ninefe!
Nga kameechi kakaama mwitiisi likhungululwe,
Bayokela ne baloma bali, “Yiima! Yiima!” Ne se aliio owekhebukha tawe.
Khemuyaye efwesa!
Khemuyaye esahabu!
Lukoba lwechulamo kimiaandu!
Ninefe lwonakwe ne khu khwanjukhwa,
Kimiooyo kiechuule buuri,
kamasikamo katerema, kamaani kawelemo,
bubweeni bwakaluukhane.
Lukoba lulwabechanga nga kamabina ke chitalang'i luno luli waena?
Abuundu niio chitalang'i ching'ana chalisibwanga,
niio chitalang'i chachichanga,
nio ching'ana chacho chiliindwe.
Etalang'i yeera esaang'i yayo,
mala yakitabulakila chichasie
ne ching'ana chayo,
yechusia chinyama chindabulake mwibina mwayo.
Omwami Owe Banamae aloma ali, “Ese ndi omusiku wowo, Ndoosia kamakaari kowo. Banamae bowo balererwa mwiie, ne ndabukula buli siindu nisio wanuula babaandu babaandi. Lilienya lie barumwa bowo se liliuliilikhana lundi tawe.”

Lukoba lubeeyi lundi lwe babeeri, lulwechulamo kimiaandu luno, lwabunile.
Lulebwaakalwa ne biilimo khuyaaywa!
Rekeeresia! Khurundukha khwe siboko,
khusakaya khwe chingarangarani,
khutima khwe chifarasi,
khupiringikha khwe kamakaari!
Banamae be chifarasi bachirekusia chiche ebweeni,
chimbalu ne kamafumo bimeniuukha!
Bafu babusibwa bituumi,
bafu bakali bakhabalikha tawe
babaandu babetuyakho!
Ninefe lukoba lwe sifwaabi lulikho luukuumwa.
Lusiimisia mala lwechulamo bibiindu bie bulosi,
omukhasi owechula bufwisi oyo
aamba Be Chikholo ne sifwaabi siewe.
Omwami Omunyali Owa Bioosi aboola ali,
“Ninefe, ndakhuukuuma!
Ndakhuchula mala Be Chikholo babone sichula siowo,
mala oambwe chisoni.
Ndakhulekelesia ne khukhunyaalutia,
babaandu balakhubona mala bauke.
Boosi balamubona enywe balesiindukha.
Balaloma bali, ‘Ninefe lwabunile!
Naanu olalukholela siisa?
Naanu oleenya aluoleelesie!’ ”
Ninefe, ewe oli omulayi khukhila Tebesi, lukoba luboofu lwa Misiri ku? Nilwo lwosi lwaba ne luluuchi lulwalukhiinga nga lisiisi, luluuchi olwo lwaba Naili.
Tebesi lwaruka Sudani ne Misiri, bunyali bwalwo se bwaba ne sisiakamo tawe, ne lwaba ne busaale ne Libia.
Ne babaandu ba Tebesi babukulwa khucha mu mbaambe. Buli khungila babaana babwe bapwangwa ne berwa. Banamae be basiku babara khu minyololo mala buli mundu acha ne babewe.
Ninefe, akhaba ewe olakwa mu kimeesi eye khuloba khumanya liliekholekha. Ne lundi olakhaka khukhwefubarura khu basiku bowo.
Chingoba chowo chisire choosi chilaba nga kimituli kiirobiisie chinduli chakio, sisiikha kimirongooro, ne lituunda lilakwa mukhanwa mwowo!
Banamae bowo balinga bakhasi, ne sibala siowo sili ao busa se sili ne oliinda busiku tawe. Kumulilo kulonaka kimitalaachi kikikala bilibwa biowo.
Khemutae kameechi mwirekekhele liie ne khukhatatasia chingoba chenywe! Swala liloba mupe kamatifari, ne rekekha bibiipa kamatifari!
Wakhakhola oriena, olosibwa namwe wirirwe mwiie. Olaba nga biakhulia biliibwa ne chisike. Mwasaalana nga buchunju.
Mwasaala baboofuli bakali khukhila ching'enieesi che khwikulu! Ne luno bachile, nga chisike chibambula chindaa chacho mala chipurukha.
Babemeelesi benywe bali nga chisike chiili mu masiisi khu ndaalo eye kumunyiri. Ne nga kumuumu ne kwicha, chipurukha, ne se aliio omanya niio chiicha tawe!
Omuruki owa Asiria ewe, baruki baali asi wowo bafwiile, ne babaandu bowo be lukoosi bali mwilo lia mindali! Babaandu bowo baasalaniile khu bikulu, ne se aliio onyala abakobosia engo lundi tawe.
Se siliio sirusiao khuchuunwa khwenywe tawe, ne kamakoonjo kenywe se kasilikhwa kaona tawe. Abo boosi baulila kamakhuwa ke lilionakwa lienywe baapa chimbi ne khukhwekhoya. Alikhoo namulala owifubarura burafu bwowo buli bukali ku?

Obuno nibwo burume nibwo Wele Omunyali Owa Bioosi ekesia omung'oosi Habakuku.
Ee Wele Omunyali Owa Bioosi, ndasaba buyeeti khu siise siina nio ewe okhuulile,
namwe nio okhuonie khukhwama khu siayuumba?
Siina sikila ne unda mu butinyu?
Wikhaliilikha oriena khubona bumayaanu?
Libuna ne sisiayuumba biambotookhelele,
bulomani ne bubupani bili buli abuundu.
Khwako lilaka se lili ne kamaani tawe,
ne bung'ali se buliio tawe,
sikila bamayaanu baindiaala khukhila baluungi,
ne bung'ali bwakoyaanisibwa.
“Chiililila khulola chikholo chiili siimbi nanywe,
mala mulesiindukhila niko mulabona.
Nja khukhola sikholwa nisio mulaulila mala mulekhe khusuubila tawe.
ekholo endafu eyayobayobana,
balikho bamaasia buli abuundu khuulila bibala bibiindi.
Bareera buuri ne liendekhelela,
mu lielola liabwe bekholela kamalaka babeene.
Chifarasi chabwe chili khangu khukhila chingwe,
chindafu khukhila bisuuche.
Bakeendela khu farasi bama mu bibala bie aleeyi
Chifarasi chabwe chibuya.
Chiicha khangu nga chifuruusi ne chiikha khukamula siindu.
Banamae becha ne sisiayuumba,
buli mundu ariire nga ne becha,
baambe babwe bali bakali nga buchunju.
Balekelesia babaami ne khuchekheelela babemeelesi.
Se luliio lumako lubakhiingilila tawe
sikila babuusia situumi bambukhile baluambe.
Bacha ebweeni oli embeo,
kamaani kabwe niko wele wabwe.
Wele Omunyali Owa Bioosi, khukhwama khale ewe oli Wele.
Oli Wele wase omutakatifu lundi owa mindali?
Wele Omunyali Owa Bioosi, oli Wele lundi omuliindi wase,
warobora Bababuloni ne khubaa kamaani nio bakhuukuume efwe.
Ne kakhali Wele Omunyali Owa Bioosi, wikhaliilikha oriena babaandu bachongani ne bamayaanu bano?
Chimoni chowo se chinyala chalola bumayaanu tawe
mala sonyala wekhaliilikha babaandu ne bakhola kamabi tawe.
Sina sikila nosilile busa babaandu bamayaanu ne babunia baluungi khubakhila?
Wele Omunyali Owa Bioosi, obukula oriena babaandu nga ching'eeni,
namwe nga bimoola bitamba omwimeelesi?
Bababiloni baloba babaandu oli ching'eeni.
Babatilila mu ndimba chabwe ne bekhoyela khutiilwa khwabwe.
Lundi basaaya chindiimba chabwe ne khuchiaanila chimbosio,
sikila chindiimba chibaanila buli siindu silayi nisio benya.
Wele Omunyali Owa Bioosi, balachiililila khurumikhira chimbalu chabwe buli lwoosi,
ne khubunia chikholo ne bakhabaakho ne siisa tawe?”

Habakuku aloma ali, “Ndaniina khu ndeleelwa yase,
mala ndindiilile nilio Wele Omunyali Owa Bioosi amboolela,
ne likobosia siina nilio amboolela.”
Nio Wele Omunyali Owa Bioosi akobosia ali,
“Andika bulayi bubwene khubipao niko nja khukhuboolela,
nio kabonekhe khu buli mundu osoma.
Ne kakhali silikho siicha khangu,
ne niko ekhwekesia kakheche kekholekhe.
Kanyala kaayilila ne kakhali kalindiilile
khukhwola kalekholekha.”
“Bali bamayaanu balafwa,
ne kakhali bali baluungi balamenya sikila bali ne lisuubila khu Wele.
“Khutasa khwako, endali emeesia
omundu owe kibonio se alayindila tawe,
kameelu kewe kali kamabalaayi nga emakoombe,
nga lifwa se ekura tawe,
apania chikholo choosi,
mala mwaamba babaandu bano boosi baba babenywe.
Babaandu babaulwa bakhachekheelele ba babaula.
Balibaboolela bali, ‘Mubukula biikhali bibienywe tawe,
ne kakhali mwabunile!
Mulachiililila khuba baiinda khu siise siina,
khulwe khuyingiilila be kamakobi kenywe bamuruunge?’ ”
Ne kakhali ne likhamanyikha tawe,
enywe mumwaula babaandi,
muliba mu makobi mwabene mala muyingililwe khuruunga bukhala.
Basiku bakheche bamurikhirisie. Ne bakhamubunie.
Sikila mwanuula chikholo chingali
ne kakhali abo babarama bakheyache sikila bubwiri nibwo mwakhola,
ne lundi sisiayuumba nisio mwakhola khu baandu be sibala sioosi ne chingoba chabwe.
Enywe mwabuna!
Mwayindisia chinju chenywe ne bibiindu nibio mwanuula musiayuumba
mala mwakhaka chingoba chenywe chione khukhwama khu busiku.
Ne kakhali lirekekha lienywe liareerire chisoni mu chinju chenywe,
mukhwibwaakala chikholo mwerereere libuna mwabene.
Akhaba kamabaale ke kamasiisi keloocha sikila enywe,
ne kimitalaachi kiosi kilila.
Enywe mwabuna!
Mwarakikha lukoba bubi mala mwalwombakhila khu sifuki.
Chikholo nicho mwaula chakhola kia busa,
ne bioosi nibio bakhola biakwa likokhe.
Wele Omunyali Owa Bioosi niye okholile kano.
nga kameechi ne kechula mu nyanja.
Ali ne silaamo oyo ookhola owasie ameele!
Oora bufwisi mu ndali yabwe,
nio ababone ne bekhaale sichula.
Ne mweesi mukhaambwe chisoni nga beele ne munyoola efuma.
Enywe mwabene mukhanywe mala mutalitaale.
Wele Omunyali Owa Bioosi akhamunywesie sikoombe sie siiukuumo,
ne efuma yenywe ekhekhole chisoni.
Enywe mwarema kumusiru kwa Lebanoni,
ne luno enywe mularemwa,
mweera chisaang'i chakwo
ne luno chisaang'i chilamuriisia.
Kano kakhekholekhe sikila sifuki nisio mwachukha
ne sisiayuumba nisio mwakholela babaandu ne chingoba
Sifwaani sili na bukhala siina?
Sili busa sisiindu nisio omundu akholile,
ne se sikhuboolela sisiindu tawe ne kakhali bubeeyi.
Sili nabukhala siina khu wasikhola nio asisuubilemo,
wele khakhalomaloma tawe!
Enywe mwabuna!
Muboolela sipichu sie kumurongooro muli, “Siisimukha!”
Namwe khu libaale muli, “Yinyokha!”
Sifwaani sinyala siakhuboolelakho siindu ku?
Banyala basisaa ne fwesa ne sahabu ne kakhali se sili ne bulamu tawe.
Wele Omunyali Owa Bioosi ali mu Lukaangu lwewe lutakatifu,
lekha buli mundu asile busa khu sibala niye ali.

Lisaba lio mung'oosi Habakuku.
Ee Wele Omunyali Owa Bioosi, nauliile efuma yowo mala nariire.
Nono khola orio lundi mu biise biefwe
bikholwa bikali nibio wakholanga,
akhaba noli ne lirima ba ne siisa.
Wele alikho akobola lundi khukhwama Edomu,
Wele omutakatifu alikho echa khukhwama khu bikulu bia Parani
luyali lwewe lwechuule likulu,
ne sibala siechuule efuma yewe.
Buwaanga bwewe buli nga bwe nyanga,
buwaanga bukhosia khukhwama mukhono mwewe,
mu bwene omwo nimwo bunyali bwewe buli.
Arangisia bulwaale,
ne alaka lifwa khumuloondakho.
Ne eema sibala siterema,
ne alola chikholo chiterema.
Nio chingulu cha mindali chibulungukha ne bikulu bia buli lwoosi biesikha,
bikulu nibio akeendangakho khale.
Nabona babaandu ba Kushi ne baria,
ne babaandu ba Midiani baterema.
Wele Omunyali Owa Bioosi, chaba chinjichi chichakhuambia lirima?
Yaba enyanja niyo eyakhukhalasia?
Ewe wakeendela khu mafuumbi,
lifuumbi lie mbembeesi liaba likaari liowo nga wareerera babaandu bowo bukhili.
Werekekha khurumikhira luyingo,
werekekha khulasa buembo bwowo.
Waarurura sibala mala chinjichi chatubukhamo.
Chingulu nga chakhubona chaterema,
kameechi kachichukha khukhwama mungaaki,
kameechi ke mu nyanja kaoloola,
mala bibuli biako bianiina angaaki.
Khulwe khumeniuukha khwe buembo bwowo bubweyuula,
ne khu melamela khwe lifumo liowo,
enyanga ne kumwesi biema.
Ewe wakeenda mu sibala mu lirima,
mala waswalakilila Be Chikholo mu bukhalafu.
Ewe wacha enje khuonia babaandu bowo,
khuonia omwami wowo omurobore.
Ewe wera omwimeelesi owe bamayaanu
ne khubunisilia elala baloondi bewe.
Buembo bwowo bwalasa omwimeelesi wewe owe banamae
nga becha oli sisifuusia, khu khusalanisia efwe,
nga basangaala oli abo bapaapia bataambi sibi mu bwikisi.
Ewe wakeenda khu nyanja ne chifarasi chowo,
wabira mu lusiba lukhulukukha.
Mbulila kano koosi mala nderema,
kiminwa kiase kiterema ne buuri.
Ese mbikila,
ne bikele biase bituya.
Ndasila busa mala ndinde siise siole
nisio Wele alieleseliamo kumunaanio abo bakhwibwaakala efwe.
Kumutuli kwakhalekha khurakho chinduli
namwe kumusabibu kwakhalekha khurakho chisabibu
kimiseituni kiakhatambao
ne kimikuunda kiakhatambamo bibiaamo,
mala bibiaayo ne chikhaafu biakhatamba mu mataala,
ese ndachiililila khusangaala ne khukhwekhoya,
sikila Wele Omunyali Owa Bioosi ali omuonia wase.
akholanga ngenda bulayi nga ekhisi,
mala anindanga akhaba khu bikulu.

Wele Omunyali Owa Bioosi aloma ali,
“Nja khubunia buli siindu khu sibala.
Ndabunia babaandu boosi, ne chisaang'i,
chinyuni ne ching'eeni.
Ndarusiao bamayaanu.
Ndeera babaandu boosi khu sibala,
ne se aliio olarama tawe.
“Ndaukuuma babaandu ba Yuda
alala ne bamenywa ba Yerusalemu boosi.
Ndeera babaandu babarama basaayanga Baali,
ne se aliio okhakhebulile basaayi bakhamanyile wele nibo basaayanga tawe.
Khabunie yesi yesi oniinanga khu nju
ne khusaaya enyanga, kumwesi ne ching'enieesi
lundi khabunie abo basayaanga ne khukhwechuba mu Wele Omunyali Owa Bioosi
mala lundi benamila ne khusaaya wele Moleki.
Ndabunia abo babakaluukhana balekha khu khunoonda ese Wele Omunyali Owa Bioosi,
abo bakheecha niio ndi namwe beenya bukeleki bwase tawe.”
Endaalo eli siimbi niyo Wele Omunyali Owa Bioosi acha khukholelamo bukhalaki,
khwako sila busa ebweeni wo Mwami WELE,
Wele Omunyali Owa Bioosi alikho arekekha khu siinja babaandu bewe nga bibiaayo bie embosio
ne aalangile basiku ba Yuda khukhwicha bayaaye.
Ne khu ndaalo eye siiukuumo sia Wele Omunyali Owa Bioosi, Wele Omunyali Owa Bioosi aloma ali,
“Ndiukuuma babemeelesi ne babaana be babaami
ne naabo boosi baloonda kimiima kie chikholo chichiindi.
Ndiukuuma abo boosi basaaya bulayi bwene nga babaandu bakhamanyile Wele tawe,
babeeba ne khukhwira nio bechusie enju yo mwami wabwe ne bibiindu bie bunuuli.”
Wele Omunyali Owa Bioosi aloma ali,
“Khu ndaalo eyo,
mukhaulile biililo mu Silibwa silaangwa sie Ching'eeni, mu Yerusalemu
mukhaulile liliesasaara elubeka luuya lwe lukoba
ne kumuulo kumuboofu mu ngulu.
Yesasaara mala mulile ne muulila kano
enywe mumenyile emwaalo we lukoba
sikila babofuli bakhabe bafwiile boosi.
Siise esio ndibukula etaa mala khosie mu Yerusalemu.
Khaukuume babaandu baali nabio lundi babanyalikha,
baloma bali,
‘Wele Omunyali Owa Bioosi salakholakho bulayi
namwe bubi tawe.’
Kimiaandu kiabwe kilinuulwa
ne chinju chabwe chilianjukhwa
bakhaba ne bombakha chinju
se balichimenyamo tawe
bakhaba ne babiaala kimisabibu
se balinywa endali yakio tawe.”
Endaalo emboofu eya Wele Omunyali Owa Bioosi eli siimbi
eli siimbi mala elikho yiicha khangu!
Endaalo eyo ekhabe eye lilieunamila
endaalo ng'eneyo akhaba banamae banyindaafu balifwa kimiooyo mala balile lukali.
Eliba endaalo eye lirima,
endaalo eye butinyu ne buchuuni,
endaalo eye libuna ne lilionaka,
endaalo eye sisiilima ne khufuumba,
endaalo eye kamafuumbi ne sisiilima sikali,
endaalo eye khukhupa ekhoombi eye liie
khu ngoba chisire
ne khu ndeleelwa chindeeyi.
Ndireera butinyu khu baandu
mala balikeenda nga babofu
sikila bakholeele ese Wele Omunyali Owa Bioosi bubwoni,
sifuki siabwe sikhachukhwe asi nga kameechi,
ne kimibili kiabwe kikhabolele asi.
Efwesa yabwe ne sahabu
se bikhabasikule khu ndaalo eye lirima lia Wele Omunyali Owa Bioosi tawe.
Sibala sioosi sikhabunisibwe ne kumulilo kwe lirima liewe,
alirao sisiakamo sia khangu
khu bamenywa boosi be mu sibala.

Enywe ekholo ekhali ne chisoni tawe,
khe mwebuusie alala,
ne mu siili khuuchwa nga likhuuchi tawe,
lirima lia Wele Omunyali Owa Bioosi ne lisiili khumwichakho tawe,
endaalo eye lirima lia Wele Omunyali Owa Bioosi ne khamwichakho tawe.
Enywe mweesi be lilieboombia mu sibala yiima Wele Omunyali Owa Bioosi,
enywe mu mwaria kamalaka kewe,
Yiima buluungi,
yiima lilieboombia,
nio wakana munyala mwebacha,
endaalo eye lirima lia Wele Omunyali Owa Bioosi.
Ashikeloni lulanjukhwa.
Babaandu ba Ashitoti balirusibwamo mwiangilwe
ne babaandu ba Ekironi balirusibwa mu lukoba lwabwe.
Bafilisiti enywe mwabunile!
Enywe babaandu mu menyile embi ne nyanja,
Wele Omunyali Owa Bioosi amalile khumukhalakila,
alamubunia ne se aliio na mulala khwinywe olarama tawe.
Kamaloba kenywe kakalaanda khu nyanja kalaba kamayilwe,
ne kakhabemo bisali bie babaayi
ne biko bie kamakheese.
Babaandu ba Yuda baaliba balamu
bakhamenye mu sibala sienywe
bakhasikhole kamayilwe
ne balikonaanga mu chinju cha Ashikeloni.
Wele Omunyali Owa Bioosi, Wele wabwe aliba nabo
mala abakoboselie lundi kimiaandu kiabwe.
“Nauliile babaandu ba Moabu ne Amoni ne bakhoma ne khuchekheelela babaandu base.
Belola bali balabukula kamaloba kabwe.
Wele owa Isiraeli,
nechuba ndi Moabu ne Amoni balikho bacha khubunisibwa
nga Sodomu ne Komora.
Bilakwa chumbe ne khuba abuundu we libuna lia mindali, enyoonyi elikhulamo.
Babaandu base balirama balinuula abo bibiindu ne khubukula kamaloba kabwe.”
Babaandu ba Moabu ne Amoni baliuukuumwa,
mu ngila yino sikila khukhwelola
ne khukhweniinia khwabwe,
ne khukhoma babaandu ba Wele Omunyali Owa Bioosi.
Wele Omunyali Owa Bioosi akhabateremie
alimalao bawele boosi be sibala,
ne buli ekholo elimusaaya niye
buli kholo abuundu wayo.
mulibunisibwa ne Wele Omunyali Owa Bioosi,
khukhwonaka sibala sia Ashuru
ne alikhola lukoba lwa Ninefe lwanjukhwe
lutambemo kameechi nga sisiangalaamwe.
Aliba abuundu niio bibiaayo ne kamatuuli bimenya
ne chisaang'i cha buli lukano chilikonamo.
Ne chisikhiikhi chilibamo ne khusikhiikhila munuma chalwo
khooro kiliaanila amuliango.
Kimitarakwa nikio bombakhila se kilibao tawe.
Ako niko kakhekholekhe khu lukoba
lulwebonia sikila kamaani kalwo
mala lwakanakana luli, luli bulayi.
Babaandu balwo bakanakana bali lukoba lwabwe nilwo luboofu khukhila chingoba chichiindi choosi mu sibala.
Lukhanjukhwe lukali lube abuundu niio chisaang'i che mundaa chimenya. Buli obirao aliesiindukha.

Yerusalemu lukoba lubi, lwe sileka
lulupianga babaandu balwo siibi lwabunile.
Se lwarekeeresie Wele Omunyali Owa Bioosi
namwe lwafukiilila likololosia liewe tawe.
Se lwasuubiile Wele Omunyali Owa Bioosi
namwe lwenya buyeeti khukhwama khu niye tawe.
Babemeelesi balwo bali nga chitalang'i chiulukhuma,
bakhalaki balwo bali nga bisuuche bie njala
bilia nandakhaola siilo sioosi.
Bang'oosi balwo se bali ne limanya tawe
lundi bachamani,
basaayi bafwolobia biili bitakatifu
mala bakoyania kamalaka ka Wele
khunyoola bukhala.
Wele Omunyali Owa Bioosi Wele walwo ali omuluungi,
sakholanga bubi tawe
buli kumutikhinyi ekesianga bung'ali bwewe,
buli mabwibwi se akhilwanga tawe,
ne kakhali bakhali bang'ali se baambwa chisoni tawe.
Wele Omunyali Owa Bioosi aloma ali,
“Nabuniisie chikholo choosi,
nonakaake chingoba chabwe
ne khukhola kamasiisi ne chindeleelwa chabwe khuba kamakuunda
chingoba chabwe chanjukhwe,
se aliio omenyilemo tawe.
Ne khungila chabwe se aliio okeendakho tawe
Nebaasia ndi babaandu base balaba ne buuri khwise,
mala balafukiilila likololosia liase,
mala balekhe khukhwibilila niko bekesia tawe.
Ne kakhali enyuma we siise sitiiti siri bachiililila
khukhola bubwoni bukali.”
Wele Omunyali Owa Bioosi aboola ali, “Khwako ninde,
khu ndaalo niyo ndirusiria buloli.
Sikila libisia liase lili khubuusia chikholo ne bubwami,
khubaweseliakho lirima liase lioosi,
sibala sioosi silibuna khulwe lirima liase likali.
Nio khakaluukhasie babaandu Be Chikholo,
mala bakhasabe ese seng'ene
ne se bakhasabekho bawele babaandi tawe.
Boosi bakhafukiilile kakaase.
Akhaba khukhwama engelekha we chinjichi cha Esopia,
babaandu base babasalanila balinderera biianwa biabwe.
“Enywe baandu base, siise esio,
se muliambwa chisoni sikila mwakholela sileka tawe,
kharusieo buli mundu owebonia ne khukhweniinia,
ne lundi se mulikholela sileka
khu sikulu siase sitakatifu tawe.
Khalekhe mu lukoba lwase babeboombia lukali,
bakheeche buyeeti khwise.
se balikhola bubi khu mundu yesi yesi tawe
lundi se baliloma bubeeyi,
namwe bubeeyi se bulibakho khu nimi chabwe tawe.
Bakhabe nga kamakheese kakhaaye mu muleembe,
se aliio olibariikhirisia tawe.”
Baandu ba Isiraeli yiimba ne khukhwekhoya lukali,
yekhoya ne kimwoyo kienywe kioosi
baandu ba Yerusalemu.
Wele Omunyali Owa Bioosi alekhile khumuukuuma enywe
arusiisieo basiku benywe boosi
Wele Omunyali Owa Bioosi, omwami owa Isiraeli ali ne nanywe
se siliio sibariikhirisia luno tawe.
Siise silikho siicha nisio baliloma khu baandu ba Yerusalemu bali,
“Lukoba lwa Yerusalemu, okharia tawe
namwe okhaluwa tawe.
Wele Omunyali Owa Bioosi, Wele wenywe ali nanywe,
kamaani kewe kamua bukhili.
Wele Omunyali Owa Bioosi alamusangaalila enywe,
mu busiime bwewe, alamuelesia enywe bulamu buyia,
bakhembe ne khukhwekhoya sikila enywe,
nga babaandu baali mu naikara ne bekhoya.
Wele Omunyali Owa Bioosi aloma ali,
‘Nalekhile khumuriikhirisia ndi mulabuna ne khurusiao chisoni chenywe.’
Siise silikho siicha
nisio khaukuume abo boosi bamukuluumia enywe
khasikule baleme boosi
ne khukobosia engo be mu mbaambe.
Ndikaluukhasia chisoni chabwe chibe efuma,
ne babaandu be sibala boosi bakhabafumie.”
Wele Omunyali Owa Bioosi aloma ali,
“Siise silikho siicha,
nisio ndikoboseliamo babaandu benywe be mu mbaambe engo
ndimukhola mumanyikhe mu sibala sioosi
mala mukhole mube baiinda lundi nga mwaba.”

Omwami Owe Banamae aboolela Hagai ali, “Babaandu bano baloma bali, sino se sili siise silayi sie khukhwombakha lundi Lukaangu tawe.”
Nio Wele Omunyali Owa Bioosi aruma omung'oosi Hagai aboolele babaandu ali,
“Baandu base, siina sikila enywe ne mumenya munju chichombakhwa bulayi ne Lukaangu lwase lwekelile likuunda?”
Khwako Omwami Owe Banamae aloma ali, “Kanakana limenya lienywe.
Mwabiaala biakhulia bikali, mala mwakesa bitiiti busa. Mulia ne se mwikura tawe. Munywa endali ne kakhali se liio engali emumeesia tawe. Mwifwara ne kakhali se munyoola luluuya tawe. Okhola kimilimo akhola kia busa.
Khwako kanakana limenya lienywe.
Cha mu ngulu mukeye kimirongooro mala mwombakhe lundi Lukaangu. Ndalusangaalila nio nekesie luyali lwase.
“Mweyikina khukesa bikali, ne kakhali mwakesa bitiiti busa. Ne nga mwareera engo, nabitamuusia. Sikila siina ne nakhola ndio? Sikila Lukaangu lwase lwekhola likuunda mala buli mundu khwinywe alikho akhaka kamaani khukhwombakha enju yewe omwene.
Khwako efula yalekhile khukwa ne kamaloba kabeele sitalalie.
Nareera siimiyu khu sibala. Khu ngulu, mu mikuunda, mu maruuti ke kimisabibu, khu miseituni ne khu bimelwa bioosi. Ne, khu baandu, khu saang'i ne khu buli siindu nisio mukhaka khubiaala.”
Nio Serubabeli okhwa Shealitieli ne Yoshua okhwa Yehosataki Omusaayi Omukhulu Lukali, ne babaandu babasikala boosi
Nio Hagai aboolela babaandu burume bwa Wele Omunyali Owa Bioosi ali, “Ndaba nanywe, lino lili lisuubisia liase.”
Wele Omunyali Owa Bioosi atinyilisia buli mundu khukhwombakha Lukaangu. Atinyilisia Serubabeli, omuruki owa Yuda, Yoshua Omusaayi Omukhulu Lukali alala ne babaandu babakobola khukhwama mu mbaambe boosi. Nio babaandu bano boosi barakikha khukhwombakha Lukaangu lwa Wele Omunyali Owa Bioosi, Wele wabwe.
Yino yaba endaalo eye kamakhumi kabili na chine eye kumwesi kwa sita, mu mwiiko kwa khabili kwe bubwami bwa Dario.

Khu ndaalo eye kamakhumi kabili na ndala eye kumwesi kwa saba mu mwiiko okwo, Wele Omunyali Owa Bioosi aboolela omung'oosi Hagai ali,
“Luno boolela Serubabeli omuruki owa Yuda okhwa Shealitieli, Yoshua Omusaayi Omukhulu Lukali ne babaandu babaandi oli,
‘Alikhoo mwinywe onyala akhebulila bulayi bwe Lukaangu luno nga lwaba ku? Luno lubonekha lurie ebweeni wenywe? Mukhoya mulubone oli lukhali siindu tawe.
Ne kakhali mukhafwa kimiooyo tawe. Khola kimilimo sikila ese ndi nanywe.
Nga mwama e Misiri nabasuubisia ndi ndiba nanywe buli lwoosi. Ese siili busa nanywe, khwako mukharia tawe.’
Ndaula chikholo choosi mala kimiaandu kiacho kioosi kireerwe. Nio Lukaangu lwichusibwemo buiinda.
Efwesa ne esahabu eye sibala bili bibiase.
Lukaangu luuya lulaba lulayi khukhila lukhale. Ne ndielesia babaandu base buiinda ne kumuleembe.’ ”
Khu ndaalo eye kamakhumi kabili na chine kumwesi kwa tisa kwe kumwiiko kwe khabili nikwo Dario aba omwami, Wele Omunyali Owa Bioosi aboolela omung'oosi Hagai lundi ali,
“Reeba basaayi bukhalaki bwabwe khwikhuwa lino.
Kaaba bali omundu abukula sitonyi sie nyama sitakaasiibwe, mala asisutila mu ngubo yewe, ne alekha engubo yewe eyo yetiila khu siakhulia siosi siosi akhaba siteekhe, endali, kamafura, namwe biakhulia bie lukano lwosi lwosi. Engubo eyo enyala khukhola biakhulia ebio bioosi biaba bitakaasiibwe ku?”
Nio nga areeba ario, basaayi bamukobosia bali, “Se kanyalikhana tawe.”
Nio basaayi bakobosia bali, “Ee, silaba sinyaalu.”
Nio Hagai aloma ali, “Wele Omunyali Owa Bioosi aloma ali, akhaba babaandu be ekholo yino bosi bali bario. Nono buli siindu nisio bakhola nende nisio baana khu alutare sili sinyaalu.”
Wele Omunyali Owa Bioosi aboola ali, “Nono bona kamakhuwa kacha khwekholekha. Ne mukharakikha khukhwombakha lundi Lukaangu tawe,
mwaba murie? Beele ne mucha khu fuuti eye kamaindi, niyo mukhoyele munyoolemo chikiilo chimia chibili, mwanyoolamo emia ndala yong'ene. Yaaba ne musuura endali niyo mwenyekha munyoolemo chilita emia ndala mwanyoolamo kamakhumi kane kong'ene.
Nabareerera ekhuungu, ne kamaarara khukhwonakaka buli siindu nisio mwakhaka khubiaala, ne kakhaba kario se mwekanila tawe.
Luno endaalo ekhola kamakhumi kabili na chine kumwesi kwa tisa, endaalo niyo kumusiingi kwe Lukaangu kumaliilwe khukhwombakha. Nono liinda mubone siicha khwekholekha khukhwama luno.
Akhaba siakhulia ne siweele, mala kimisabibu, kimituli, kimikomanga ne kimiseituni ne kikhaanakho kamatuunda tawe, ese khukhwama luno ndamubiita enywe chikhabi.”
Khu ndaalo ng'ene eyo, kumwesi okwo ne kuli kamakhumi kabili na chine, Wele Omunyali Owa Bioosi aboolela Hagai burume bwe khabili,
khu Serubabeli, omuruki owa Yuda ali, “Ese ndi siimbi khuteremia likulu ne liloba,
khukhwakamia bubwami ne bunyali bwabwo. Ndaula kamakaari ke liie ne nabo bakatimia. Chifarasi chilifwa, ne babaandu bachitimia baliirana babeene khu beene.
Endaalo ng'ene eyo ndikhubukula ewe, Serubabeli omukholi wase, ne ndikhurobora ewe wamiie mu lisina liase. Ewe niye ndoboore.” Wele Omunyali Owa Bioosi owe bunyali bwoosi alomile.

Omwami Owe Banamae aboolela Sakaria khuboolela babaandu ali, “Ese Wele Omunyali Owa Bioosi, naambila bakuuka benywe lirima.
Ne kakhali luno ndoma ndi, ‘Ngobolele ne ese ndamukobolela.
Mukhaba nga bakuuka benywe nibo bang'oosi baboolela burume bwase khaale akho, khubakaania balekhe chingila chabwe che bubwoni ne bikholwa biabwe biibi ne kakhali se baulila namwe baria Wele Omunyali Owa Bioosi tawe.
Bakuuka benywe abo luno bali waena? Ne bang'oosi babwe chana baliio ku?
Naelesia bakuuka benywe kamalaka ne bukambisi bwase khubirira mu bakholi base bang'oosi, ne kakhali balekelesia mala banyoola butinyu. Nio bekanila mala bafukiilila bali ese Wele Omunyali Owa Bioosi owabaelesia siiukuumo nga baba ne benyekha lundi nga naba ne mbisiisie khukhola.’ ”
Mu mwiiko kwa khabili nikwo Dario abela omwami, endaalo eye kamakhumi kabili na chine eye kumwesi kwe khumi na mulala (okwo nikwo kumwesi kwa Sebati), mu silo Wele Omunyali Owa Bioosi aelesia Sakaria burume mu malola.
Nio Sakaria aloma ali, “Mu silo mboone omundu natimia efarasi embesemu! Abeele emile mu mirongooro mwitooma, chifarasi chichiindi chibeele enyuma wewe chimbesemu, chingokhakokhe ne chiwaanga.”
Nio namureeba ndi, “Omwami, sifuno sie chifarasi chino sili siina?”
Angobosia ali, “Ndakhwekesia sifuno siacho.
‘Wele Omunyali Owa Bioosi achirumire khucha khulambuula sibala.’ ”
Chifarasi chaboolela malaika owa Wele Omunyali Owa Bioosi chili, “Khwalambuulile sibala mala khwaboone khuli sibala sioosi sili ne kumuleembe.”
Nio malaika owa Wele Omunyali Owa Bioosi aaloma ali, “Ee Omwami Owe Banamae olalekha khuba ne siisa khu Yerusalemu ne chingoba cha Yuda khukhwola siise siina? Ewe wababiyiile khu miiko kamakhumi saba.”
Wele Omunyali Owa Bioosi mu likobosia aboolela malaika kamakhuwa ke khuoleelesia.
Nio malaika amboolela ali, “Omwami Owe Banamae aloma ali, ‘Boola. Ndi ne busiime bukali khu Yerusalemu, lukoba lwase lutakatifu.
Ne ese nakhalaliile babaandu Be Chikholo chichiindi bamenyile bulayi mu muleembe. Nga naba ne sikhiindia lirima liase khu baandu base, chikholo chana chatasa butinyu khu baandu base.’
Khwako Wele Omunyali Owa Bioosi aloma ali, ‘Nakoboole mu lukoba lwa Yerusalemu khulukholela siisa. Enju yase elombakhwamo lundi. Ne Yerusalemu lukhapiimwe ne fuuti.’ ”
Malaika amboolela khuloma lundi ndi, “Omwami Owe Banamae aloma ali, chingoba chewe chilaindiaala lundi mala alayeeta Yerusalemu lundi alurobore nga lulwewe.”
Mumalola kakaandi nabona chinjika chine che chieeyi.
Nio nareeba malaika owaba naloma nase ndi, “Chinjika chino chili na sifuno siina?”
Angobosia ali, “Chiimeelela chikholo che kamaani mu sibala chisalanisie babaandu ba Yuda, Isiraeli ne Yerusalemu.”
Nio Wele Omunyali Owa Bioosi anjekesia bakholi batiilile chinyundo bane.
Nareeba ndi, “Babaandu bano bechile khukhola siina?” Angobosia ali, “Bechile khuriikhirisia ne khukwisia Be Chikholo babonakakila elala sibala sia Yuda ne khusalanisia babaandu basio.”

Mu malola kakaandi nabona Omundu nali ne fuuti mukhono mwewe.
Namureeba ndi, “Olikho ocha waena?”
Angobosia ali, “Khupiima Yerusalemu, nenya manye luli buleeyi ne bubalaayi balwo.”
Nio nabona malaika owaba ne alomaloome nase echa mala malaika okundi echa khukhwakaanana naye.
Malaika omutaayi aboolela okundi ali, “Tima oche oboolele omusoleeli ooli ne fuuti oyo kano: Yerusalemu lulaba lukoba luukhali ne kamasiisi tawe. Bibaywa ne babaandu bakali balichulamo mala baake.
Wele Omunyali Owa Bioosi asuubisie ali omwene alaba lisiisi lie kumulilo khufuusia lukoba ne khu lukhiinga, mala amenyemo mu luyali lwewe lwoosi.”
Wele Omunyali Owa Bioosi aboolela babaandu bewe ali, “Yilukhila ebunaswa sikila namusalaniisie mu mbeka choosi nga ekhuungu eyichilanga chimbeka chine.
Enywe mu mwacha Babiloni yilukhila Yerusalemu.”
Omwami Owe Banamae anduma ese ne burume buno khu kholo chichayaaya babaandu bewe, “Oyo otiila khwinywe aba atiilile khu ndolelo yase.
Wele Omunyali Owa Bioosi omwene alapana nanywe ne babaandu ba baaba bakholi benywe bakhamunuule bibiindu bienywe.”
Nga bino ne bilikholekha, buli mulala alamanya ali Omwami Owe Banamae niye owanduma.
Wele Omunyali Owa Bioosi aloma ali, “Baandu ba Yerusalemu, yimba ne khukhwekhoya sikila ndikho nicha khu menya mwinywe.”
Mu siise siene esio chikholo chingali chiliicha khu Wele Omunyali Owa Bioosi mala babe babaandu bewe. Wele Omunyali Owa Bioosi ali menya akari wenywe, mala enywe mulimanya muli Wele Omunyali Owa Bioosi anduma ese khwinywe.
Babaandu ba Yuda baliba barobore ba Wele Omunyali Owa Bioosi mu maloba kamatakatifu. Ne Yerusalemu luliba lukoba nilwo asiima lukali po.
Enywe mweesi sila busa ebweeni wa Wele Omunyali Owa Bioosi, sikila alikho echa khukhwama abumenyo bwewe atakatifu.

Nio Malaika owa Wele Omunyali Owa Bioosi aboolela Sietani ali, “Wele Omunyali Owa Bioosi akhoya akhwikiiche ewe Sietani! Wele Omunyali Owa Bioosi owasiima Yerusalemu, akhoya akhwikiiche! Omundu yuno ali nga lukhu nilwo bayuula khukhwama mu mulilo.”
Yoshua aba emile ebweeni wa malaika afwarire chingubo chinjaafu.
Malaika aboolela bakholi bewe be mwikulu ali, “Mufuule chingubo chinjaafu nicho afwarire.” Nio malaika aboolela Yoshua ali, “Lola nakhurusiisiekho bubwoni bwowo mala ndakhufwara chingubo chimbia.”
Nio malaika arusia lilaka bakholi bewe bafware Yoshua sileemba similiiu khu murwe kwewe. Bakhola bario, mala lundi bamufwara chingubo chimbia malaika owa Wele Omunyali Owa Bioosi ne emileo.
Nio malaika owa Wele Omunyali Owa Bioosi aboolela Yoshua ali
Omwami Owe Banamae aloma ali, “Waaba ne oria kamalaka kase ne khukhola kimilimo nikio khuelesie, aba olachiililila khuliinda Lukaangu lwase ne luuya lwalwo, lundi ndaulila kamasaba kowo, bulayi bwene nga ne mbulilanga kamasaba ke bamalaika bali ebweeni wase.
Yoshua, ewe ooli Omusaayi Omukhulu Lukali, ne basaayi basio rekeeresia, sikila enywe muli silolelo silayi sie chindaalo chichiicha. Ndekesia omukholi wase, olaangwa bali Lusakia.
Ndikho nda ebweeni wa Yoshua libaale lilala liong'ene lie chimbeka saba. Ndabechakho kamaandike, mala khu ndaalo ndala yong'ene ndarusiao bubwoni bwe sibala sino.
Endaalo eyo ne yola buli mulala khwinywe alilanga owasie khukhwicha asangaalile kumuleembe ne buliindi. Ne buli mulala aliba akari we biluundu biewe bie kimisabibu ne kimituli.”

Malaika owaba ne alomaloome nase echa ne khu khusiisimusia oli beele ne ndikho ngona.
Andeeba ali, “Waboone siina?” Nakobosia ndi, “Naboone siteetwe sie tala sisiakholwa khukhwama khu sahabu.” Sibuumba sie kamafura siaba khu ngaaki khwasio. Khu siteetwe chilikho chitaa saba, buli ndala ne kumunwa kwe lutaambi, kioosi alala saba.
Kiliio kimirongooro kibili kia miseituni siimbi ne siteetwe, mulala kumukhono kumuseecha ne kukuundi kumukhono kumukhasi.
Nio nareeba malaika oyo ndi, “Sifuno sie bibiindu bino bioosi sili siina?”
Malaika angobosia ali, “Se omanyile tawe?” Nio ese namukobosia ndi, “Tawe Omwami.”
Malaika amboolela ali, “Chitaa saba chili chimoni saba cha Wele Omunyali Owa Bioosi chibona buli abuundu mu sibala.”
Ne chisakia cha miseituni chibili chili mu mbafu mwe chikhoombi che sahabu nicho kamafura ka miseituni karuriramo chili na sifuno siina?”
Andeeba ali, “Se omanyile tawe?”
Namukobosia ndi, “Tawe, Omwami.” Se manyile tawe.
Nio aloma ali, “Babaandu babili bano bali nibo Wele Omunyali Owa Bioosi we sibala sioosi arobore ne khubachukhakho kamafura bamukholele.”
Bikhiingililo biboofu nga bikulu bilarura ebweeni wowo. Olombakha lundi Lukaangu, ne nga nora libaale limaliilisi abuundu walio, babaandu baliyokela ne baloma bali, ‘Kumwalaalo, kumwalaalo kubibekho!’ ”
Burume bubuundi bwanjichakho khukhwama khu Wele Omunyali Owa Bioosi.
Aloma ali, “Serubabeli emekhe kumusiingi kwe Lukaangu luno mala alamala khulwombakha. Nga kano ne kekholekha, babaandu base balamanya bali ese niye owakhuruma ewe khu nibo.
Baabone bubi sikila se babone kimilimo kimikali tawe. Ne kakhali balabona Serubabeli nachiililila khukhwombakha Lukaangu mala balasangaala.”

Nalola lundi, mala luno nabona sitabu sipurukhila mu ngaaki.
Malaika andeeba ali, “Waboone siina?” Nakobosia ndi, “Naboone sitabu silikho sipurukha. Sili buleeyi chimita tisa ne bukhiikha chimita chine ne nusu.”
Nio Malaika amboolela ali, “Mu sitabu sino siaandikwamo silaamo sisicha khu sibala sioosi. Lubeka lulala lwekesia luli oyo owiiba alarusibwa khu sibala, ne lubeka luluundi luli oyo oboola bubeeyi mu khwichuba yesi alarusibwao.
Omwami Owe Banamae aboola ali acha khuruma silaamo sino mala sikhache munju mwa buli mwifwi ne munju mwa buli oboola bubeeyi mu khwechuba. Silaamo sino silarama mu chinju chabwe ne khubabunia.”
Nio Malaika niye nalomalomanga naye echa mala amboolela ali, “Lola! Sisiindu sisiindi silikho siicha!”
Nareeba ndi, “Siina nisio?”
Malaika angobosia ali, “Sino sili sikono nisio mala siekesia bubwoni bwe sibala sioosi.”
Sikono siaba ne sifunikho sisiakholwa khukhwama khu sibia. Nga naloleelela sifunikho siafuunulwa, ne omukhasi aba ekhaale mu sikono.
Malaika aloma ali, “Omukhasi yuno emeelela bumayaanu.” Nio Malaika amuminila mu sikono ne khu mufunikhilamo.
Nio nakalama mu ngaaki mala nabona bakhasi babili ne bapurukha ne becha niio ndi ne chindaa che kamaani nga cha namukhooli. Babukula sikono mala bapurukha nasio.
Nio nareeba malaika ndi, “Balikho basiyila waena?”
Malaika akobosia ali, “Basiyila Babiloni, niyo balasiombakhila lukaangu. Nga lukaangu ne lukhawe, bakhasireemo khusisaaya.”

Naba ne kamalola kakaandi. Mu siise sino nabona kamakaari ke liie kane ne kecha khukhwama akari we bikulu bibili bie kimikasa.
Likaari lie khunyoa liakhwesibwa ne chifarasi chimbesemu, lia khabili liakhwesibwa ne chimali,
ne lia khataru ne chifarasi chiwaanga ne lia khane ne chifarasi che kamapala.
Nio nareeba malaika ndi, “Omwami, kamakaari kano kekesia siina?”
Likaari liliakhwesibwa ne chifarasi chimali yaba lilikho licha ebunaswa e Babiloni, ne lie chiwaanga yaba lilikho licha mumbo, ne lie chifarasi che kamapala yaba licha ebunafubo.
Nga chifarasi che kamapala ne charura chenya chiche khangu khulambuula sibala. Malaika aloma ali, “Cha mulambuule sibala!” Mala chaacha.
Nio malaika amboolela ali, “Chifarasi chichacha ebunaswa e Babiloni chaosiisie lirima lia Wele Omunyali Owa Bioosi.”
Wele Omunyali Owa Bioosi ambelesia burume buno,
aloma ali, “Bukula biianwa bibiaanwa ne Helitai, Tobiya ne Yetaya ba baaba mu mbaambe, mala muche khangu mungo mwa Yoshua okhwa Sefania. Babaandu bano boosi bakoboole khukhwama mu mbaambe e Babiloni.
Khola ekuutwa khukhwama khu sahabu ne fwesa niyo baanile, mukhole ekuutwa mala mufware Yoshua Omusaayi Omukhulu Lukali, okhwa Yehosataki.
Muboolele muli Omwami Owe Banamae aloma ali, ‘Omundu olaangwa bali Lusakia alarubura niio ali mala ombakhe lundi Lukaangu lwa Wele Omunyali Owa Bioosi.
Niye oliombakha lukaangu lwa Wele Omunyali Owa Bioosi, mala anyoole luyali nga omwami, mala aliamiia babaandu bewe. Omusaayi alimuyeeta mu bwami bwewe mala boombi baliba ne kumuleembe ne liiuliilisiana.’
Ne ekuutwa elaba mu Lukaangu lwa Wele Omunyali Owa Bioosi nga likhebusia khu Helitai, Tobiya, Yetaya ne Yosia.”
Babaandu bamenyile aleeyi baliicha bayeete khukhwombakha lundi Lukaangu lwa Wele Omunyali Owa Bioosi. Ne kano ne kekholekha, mulimanya muli Omwami Owe Banamae anduma ese khwinywe. Bino bioosi biliekholekha mwaba ne muria endakaano eya Wele Omunyali Owa Bioosi, Wele wenywe mu bwichufu.

Wele Omunyali Owa Bioosi aruma Sakaria ne burume buno mu mwiiko kwa khane kwe khukhwamiia khwo omwami Dario, khu ndaalo eya khane eye kumwesi kwa tisa (okwo nikwo kumwesi nikwo balanga bali Kisilefu).
Babaandu ba Beteli baba barumire Saresa ne Rekemeleki ne babaandu babwe khucha mu Lukaangu lwa Wele Omunyali Owa Bioosi khusaba chikhabi khu Wele Omunyali Owa Bioosi
lundi ne khureeba basaayi ne bang'oosi bali, “Eku efwe khukhoya khuchiililile khulila sikila lilionakwa lie Lukaangu ne khukhweyimana kumwesi kwa kharaano nga ne khwakholilenge khulwe kimiiko kimikali kibirire ku?”
Buno nibwo burume nibwo nanyoola khukhwama khu Wele Omunyali Owa Bioosi,
amboolela ali, “Boolela babaandu be sibala boosi ne basaayi oli, nga ne mweyimana ne mulila buli mwesi kwa kharaano ne kwa saba mu miiko kamakhumi saba kino, mweyimana sikila ese ku?
Ne nga mulichanga ne khunywa, se mukholanga murio khulwe lilienya lienywe mwabeene tawe ku?”
Nga babaandu bamenya mu Yerusalemu ne mu birekere biili siimbi nalwo ebunaswa ne mu maayo mu buiinda, kano se kali kamakhuwa niko Wele Omunyali Owa Bioosi aboola khubirira mu bang'oosi bewe be khunyoa tawe ku?
Wele Omunyali Owa Bioosi aboolela Sakaria ali,
“Khola bukhalaki bwa ng'ali, ‘Khola bulayi mala buli mulala akholele owasie siisa.
Mukhapia siibi banamulekhwa, bafuubi, ne baakwa namwe babanani tawe. Ne mukhebaasilia basienywe kamabi tawe.’
“Ne kakhali babaandu base baloba khurekeeresia, bakhola sileka, bekasia kamaru kabwe nio balekhe khuulila.
Balumia kimiooyo kiabwe nga libaale. Sikila se baulila kamekisio niko nabaelesia khubirira mu bang'oosi ba babao tawe naambwa lirima likali.
Sikila naloma ne se baulila tawe khwako bosi basaba ne se nabakobosia tawe.
Nga sisifuusia nabasalanisia bamenye mu bibala bikeni. Kamaloba kamalayi kano karama busa.”

Omwami Owe Banamae aboolela Sakaria ali,
“Nekoomba njeete Yerusalemu sikila busiime bwase bukali khu baandu balwo, busiime bwakilile nakhalaliile basiku balwo.
Ndikobola mu lukoba lwa Yerusalemu, lukoba lwase lutakatifu ndumenyemo. Yerusalemu lulilaangwa lukoba lusuubilwa ne sikulu sia Wele Omunyali Owa Bioosi Omunyali Owa Bioosi sililaangwa sikulu sitakatifu.
Basaakhulu ne baloosi, bakofu lukali, babetiila khu siimbo balikhala khu ngila che lukoba lwa Yerusalemu.
Basoleeli ne bakhaana balaba bakali ne benyayila khu ngila echo.
“Wakana lino lilalolekhana nga likhanyalikhana tawe khu kholo chicharama, ne kakhali khwise linyalikhana.
Ndareesia babaandu base khukhwama mu bibala nibio bayilwamo.
Ndabakobosia khukhwama ebukwe ne mumbo beche bamenye Yerusalemu. Balaba babaandu base, ne ese ndaba Wele wabwe, mbamiie mu busuubilifu ne bung'ali.
“Nyindaalila! Luno mulikho muulila kamakhuwa niko bang'oosi balomaloma mu siise nisio kumusiingi kwe Lukaangu kwaba ne kulikho kwombakhwa.
Biise ebio ne bikhoola tawe, kimilimo kie kumuruungo se kiabao khu mundu namwe khu saang'i tawe, ne kumuleembe se kwabao khukhwama khu musiku tawe. Nakhola babaandu babiilana.
Ne kakhali luno se ndakhola babaandu babarama nga nakhola siise sisiabira tawe.
Babaandu babarama balibiaala biakhulia biabwe mu muleembe. Kimisabibu kiliaama kamatuunda, ne liloba lilamamo bibiaamo, ne fula eliba engali. Khabiite chikhabi chino choosi khu baandu be kholo yase babarama.
Baandu ba Yuda ne Isiraeli! Khale baakwa balaamananga ne baloma bali, ‘Silaamo sibe khwiwe nga sisiaba khu Yuda ne Isiraeli!’ Ne kakhali ndamuonia enywe, nio baakwa abo balome bali, ‘Obiitwe chikhabi nga cha Yuda ne Isiraeli!’ Khwako ba banyindaafu mukharia tawe.”
Omwami Owe Banamae aloma ali, “Nga bakuuka benywe ne ba mbambia lirima, narekekha lilionaka khu nibo ne se nakaluukhasiakho kamebaasio kase tawe, nakhola niko naba ne ndekekhe.
Ne kakhali luno ndikho nirekekha khubiita chikhabi babaandu ba Isiraeli ne Yuda. Khwako mukharia tawe.
Mukhoya mukhole bibiindu bino, boolela basienywe bung'ali, khola bukhalaki bwa ng'ali mu koti bureera kumuleembe.
Mukharekekha khukholanila kamabi tawe, namwe mukhaboola bubeeyi ne mwechuba tawe. Ese Wele Omunyali Owa Bioosi nabiila bubeeyi, bukhalaki bukhali bwa ng'ali tawe ne sisiayuumba.”
Omwami Owe Banamae lundi aboolela Sakaria ali,
“Khukhweyimana khwe kumwesi kwa khane, kwa kharaano, kwa saba nende kwe likhumi bilaba biise bie ekhoyo ne busangaafu khu baandu ba Yuda. Mukhoya musiime bung'ali ne kumuleembe.”
Omwami Owe Banamae aloma ali, “Chindaalo chilikho chiicha nicho babaandu khukhwama mu ngoba choosi baliicha Yerusalemu.
Abo babarama mu lukoba lulala baliboolela be luluundi bali, ‘Lekha khuche khusaaye Omwami Owe Banamae mala khu musabe niye chikhabi.’
Babaandu bakali ne chikholo che kamaani chiliicha Yerusalemu khusaaya Omwami Owe Banamae ne khusaba chikhabi chewe.
Mu ndaalo ng'ene echo baakwa likhumi baliicha khu muyaudi mulala ne khumuboolela bali, ‘Lekha khuche nawe sikila khwaulila bali Wele ali nanywe.’ ”

Lukoba lwa Hamasi lulwetiila khu Hatiraki lwosi luli lulwewe. Akhaba chingoba cha Tiro ne Sidoni ne bukesi bwabwe bwe khukhola kimilimo.
Lukoba lwa Tiro lwasirwa ne kamasiisi, lwaba ne efwesa ne sahabu engali, biasala nga kumuyekhe.
Ne kakhali Omwami alibukula buli siindu nisio luli nasio, alimwaata buiinda bwalwo mu nyanja ne lukoba lulwene luliya sio.
Babaandu Be Chikholo choosi khukhwama aleeyi balimenya mu Ashitoti. Wele Omunyali Owa Bioosi aloma ali, “Ndakamia lilielola lie ba Filisiti.
Babaandu balwo se baliliakho lundi enyama elimo kamalasile tawe, namwe biakhulia bibiindi nibio bakaania tawe. Babaramamo boosi baliba balala khu baandu base, khuba nga be lisaaye lie kholo eya Yuda. Babaandu ba Ekironi balibalikha nga babaandu base, bulayi bwene nga Bayebusi.
Ndiliinda kamaloba kase banamae se balibao bakhabiremo tawe, omukuluumi oupia siibi babaandu base se alibao lundi tawe, naboone siibi nisio babaandu base bapile.”
Ee baandu ba Yerusalemu, sangaala lukali!
Lola omwami wenywe alikho echa!
Echa ne khoyo ne bukhili
ne kakhali ali ne lilieboombia mala akeendela khu punda,
khu punda eng'ana.
ne khurusia chifarasi che liie mu Yerusalemu,
buyiingo burumikhirwanga mwiie bulafunakwa
Omwami wenywe alarao kumuleembe akari we chikholo,
alamiia khukhwama khu nyanja khukhwola khu kiindi,
khukhwama khu luuchi lwa Efurati khukhwola khu siakamo sie sibala.”
“Khulwe ndakaano yase nanywe eyakholwa khubirira khu malasile ke chimbosio,
ndalekhuula babaandu benywe,
khukhwama mu mbaambe nimwo kameechi kakhali tawe.
Kobola, baambe muli luno ne lilieyikina, kobola abwilukhilo bwenywe.
Luno ndoma ndi ndamuruunga khukhwola khabili khulwe siibi nisio mwapwa.
Ndarumikhira Yuda nga buyiingo bwo musikaari
ne Isiraeli nga buembo.
Ndarumikhira babaandu ba Sayuni nga embalu,
khu khuupana ne Bakiriki.”
Wele Omunyali Owa Bioosi alabonekha angaaki we babaandu bewe,
alalasa buembo bwewe nga lueni.
Omwami WELE alapa ekhoombi yewe,
mala alakeendela mu mbembeesi khukhwama ebunafubo.
Omwami Owe Banamae akhaliinde babaandu bewe,
ne balibunia basiku babwe.
Baliyokela mwiie nga bamelile
ne balichukha kamafuki ke basiku babwe,
kalichichukha nga ke embosio
kachukhilwe khu alutare khukhwama khu sipwakuli.
Endaalo eyo ne yola Wele Omunyali Owa Bioosi alionia babaandu bewe,
nga omwaayi aonianga lituuli liewe khukhwama khu busiku.
Baling'enang'enela mu sibala siewe
nga kamamili ke kuutwa.
Sibala esio siliba silayi lukali!
Basoleeli ne bakhana baliba ne kamaani
khulwe bukali bwe likesa ne endali embia

“Saba Wele Omunyali Owa Bioosi efula
mu siise sie siruumbi khu mwiiko.
Wele Omunyali Owa Bioosi niye oreeranga kamafuumbi,
oelesianga babaandu efula,
ne khuelesia buli mundu bibiaamo bikali.
ne khurumikhira bifwaani.
Ne kakhali buyeeti nibwo,
banyoola buli bwe bubeeyi.
Balala benoosia kamarooro ne kakhali bamutiimia busa
mala baana buolelesi butaamba bukhala
Khwako babaandu bayiiya nga kamakheese katibile.”
Wele Omunyali Owa Bioosi aboola ali, “Lirima liase lili likali khu baayi,
mala ndaukuuma babemeelesi,
sikila ese Omwami Owe Banamae ndindanga babaandu base be nju eya Yuda
ne ndabakhola babe nga chifarasi che kamaani mwiie.
Khukhwama mu kholo eya Yuda khukhabe nende:
baruki be kamaani nga libaale lie kumusiingi,
balume nga sisiindi sie liiema,
buyiingo bwe liie
ne bakomanda buli ngano.
Babaandu ba Yuda baliba ne bukhili nga banamae baula basiku babwe mwiie
balipana sikila Wele Omunyali Owa Bioosi ali nabo,
mala baliiula akhaba basiku be khu farasi.
“Khaelesie babaandu ba Yuda kamaani,
khasikule babaandu ba Isiraeli.
Khabakholele siisa mala mbakobosie boosi engo.
Ndiba ne siisa khu nibo ndibakobosia engo lundi.
Ne baliba nga nibo yaba ese khekaana tawe.
Ese ndi Wele Omunyali Owa Bioosi, Wele wabwe, khaulile kamasaba kabwe.
Baisiraeli baliba ne kamaani nga banamae,
bakhasangaale oli banywele endali.
Lisaaye liabwe likhakhebulile bukhili buno
mala balisangaala sikila niko Wele Omunyali Owa Bioosi akholile.
“Khalaange babaandu base mala mbare alala,
khabasikule
mala batasikhe babe bakali nga baba khale.
Akhaba ne mbasalanisie mu kholo,
balikhebulila ese, bakhaba aleeyi arie,
nibo ne babaana babwe baliiona mala bakobole engo.
Khabareere engo khukhwama mu sibala sia Misiri
mala mbabuusie khukhwama mu sibala sia Ashuru
Khabareere mu maloba ka Kileati ne mu Lebanoni
khukhwola nga balichulamo.
Ne babira mu nyanja yabwe eye butinyu,
ese Wele Omunyali Owa Bioosi ndirusiao bibuli
ne lusiba lwe luluuchi lwa Naili luliteenya.
Babaandu ba Ashuru babelola baliambwa chisoni
ne kamaani ke Bamisiri kaliwa.”
Wele Omunyali Owa Bioosi alomile ali, “Ndikhola babaandu base babe ne kamaani,
mala bakhasaaye ese ne khu khumbulila.”

Yikula kimiliango kiowo Lebanoni,
nio kumulilo kwosie kimirongooro kiowo kimitarakwa!
Mirongooro kia Saipurasi, lila ne khu kukuula sikila kimitarakwa kiakwile,
kimirongooro kie fuma ekio kionakwe!
Mikhoonge kia Basiani, lila ne khu kukuula,
sikila baberire kumusiru kukwasiimba!
Ulila lukukuulo lwe babaayi,
sikila efuma yabwe yachile!
Rekeeresia liiulukhuma lie chitalang'i,
sikila baberire kumusiru kuuli khu luuchi lwa Yoritani!
Wele Omunyali Owa Bioosi, Wele wase amboolela ali, “Ba nga omwaayi we kamakheese niko benya khwiira.
Babeeneko bakeera ne se banyoola siiukuumo tawe. Bakusia chinyama ne baloma bali, ‘Wele Omunyali Owa Bioosi afume! Khuli baiinda!’ Akhaba babaayi bako babeene se bakakholela siisa tawe.
Wele Omunyali Owa Bioosi aaloma ali, se ndakholela lundi siisa omundu yesi yesi khu sibala tawe. Ese samwene ndara babaandu boosi mu makhono ke babaayi ne babemeelesi babwe. Babaayi ne babemeelesi balonakaka sibala ne se ndasikula omundu khukhwama mu makhono kabwe tawe.”
Khwako ese Sakaria naba omwaayi we kamakheese niko bacheusi bacha khwiira. Nabukula chisiimbo chibili, ndala nakilanga ndi “Kumwalaalo” ne ekiindi nakilanga ndi “Buambaani.” Nio narakikha khukhwaya kamakheese.
Naluiilila ne babaayi bataru babambiila mala nabeera mu mweesi mulala.
Nio naboolela kamakheese ndi, “Se ndaba omwaayi wenywe lundi tawe. Ne mufwa mufwe, ne muramire mwakherana mwirane.”
Nio nabukula esiimbo yase eyalaangwa “Kumwalaalo” nakifuna khurusiao endakaano niyo Wele Omunyali Owa Bioosi akhola ne babaandu Be Chikholo choosi.
Khwako endakaano yarusibwao endaalo ng'eneyo, ne abo babakulanga kamakheese ne khukusia baba bandoleelele mala bamanya bali Wele Omunyali Owa Bioosi niye owaba ne alomalome khubirira mu bikholwa nibio kholile.
Wele Omunyali Owa Bioosi amboolela ali, bire mwibiikhilo lie Lukaangu, okwo kwaba kumuruungo kwase nikwo nenyekhanga khuruungwa khulwe kimilimo mu biise ebio. Nio nabukula bitonyi kamakhumi kataru bie fwesa ebio nara mu libiikhilo lie lukaangu lwa Wele Omunyali Owa Bioosi.
Nio nafuna esiimbo yase eya khabili eyalaangwa Buambaani mala buambaani bwa Yuda ne Isiraeli bwawao.
Nio Wele Omunyali Owa Bioosi amboolela lundi ali, “Ba lundi nga omwaayi otaamba bukhala.
Narereo omwaayi khukhwaaya kamakheese kase. Omwaayi yuno se ayeeta kamakheese kacha khwirwa, namwe ayiime katibile, namwe asilikhe kaumiie, namwe alisie kamalamu tawe. Ne kakhali aliamo kamanefu, alia akhaba ne bikhakayu biako biakharurakho se abala khuba siindu tawe.
Omwaayi wase okhali ne bukhala oyo tawe, alaamwe,
owanjukha kamakheese!
Embalu ekhoya yamurema kumukhono kwewe
nende emoni yewe!
Lekha kumukhono kwewe kufwokoye,
ne emoni yewe eseecha ebofule.”

Buno nibwo burume bwa Wele Omunyali Owa Bioosi khu kholo eya Isiraeli. Ali Wele Omunyali Owa Bioosi niye owabuumba likulu, ne sibala mala aelesia omundu bulamu bumulimo. Wele Omunyali Owa Bioosi aloma ali,
“Ndikhukhola lukoba lwa Yerusalemu lube nga sikoombe sie ndali, babaandu Be Chikholo babalubotookhelela balinywamo mala bataalitaale nga bameesi. Ne nga balibwaakala Yerusalemu akhaba chingoba chichiindi cha Yuda chosi chilibwaakalwa.
Siise esio ndikhola Yerusalemu lusitoe nga libaale. Ekholo yosi yosi elikhaka khulisuta eliiumisibwa. Ne chikholo choosi che sibala chiliambaana khulwibwaakala.
Ne mu siise esio ndiriikhirisia chifarasi chabwe choosi mala bachitimia balilalukha. Ndiloleelela babaandu ba Yuda, ne kakhali ndikhola chifarasi che basiku babwe chibofule.
Nio be kholo eya Yuda balibolana babene bali, ‘Omwami Owe Banamae aelesianga kamaani babaandu bewe bamenyile Yerusalemu.’
“Siise esio ndikhola chikholo cha Yuda chibe nga kumulilo mu musiru, namwe nga bumemu bwe kumulilo mu masakari mala baliosia buli baandu Be Chikholo chiili siimbi. Ne kakhali babaandu ba Yerusalemu bakhachiililile khumenya mu muleembe mu lukoba.
“Ne ese Wele Omunyali Owa Bioosi ndinyoa mbelesie Yuda bukhili nio efuma eye babaandu be lisaaye lia Daudi ne bamenywa ba Yerusalemu balinyoola, ekhabi ekhila eye kholo eya Yuda yoosi tawe.
Siise esio Wele Omunyali Owa Bioosi aliliinda bamenywa ba Yerusalemu, nio akhaba batekhele lukali mu nibo balinyoola kamaani nga Daudi ne aba. Ne be lisaaye lia Daudi bakhemeelele babaandu ba Yuda nga malaika owa Wele Omunyali Owa Bioosi namwe nga Wele omwene.
Ne mu siise esio ndibunia chikholo choosi chikhaka khukhwibwaakala Yerusalemu.
Mu siise esio bililo mu Yerusalemu biliba bikali nga bibiaba khu Hatarimoni mu mweyeywe kwa Mekido.
Buli nju mu sibala elilila. Lisaaye lia Daudi, lisaaye lia Nasani, lisaaye lia Lawi ne Simei ne babaandi boosi. Buli nju elilila babaandu bayo, ne baseecha ne bakhasi se bakhalilile alala babaandu babwe tawe.”

Omwami Owe Banamae aloma ali, “Siise esio ne sioola esebele ekhatubukhe khukwalaasia babaandu be lisaaye lia Daudi ne bamenywa ba Yerusalemu khubakwalaasia khukhwama khu bwoni bwabwe ne khusaaya bifwaani.
Ne siise esio kharusieo kamasina ke bifwaani mu sibala ne se alibao na mulala olibikhebulila tawe. Kharusieo yesi yesi owilaanga khuba omung'oosi ne lilienya lie khusaaya bifwaani.
Ne omundu yesi yesi okhayilila ali niye ali omung'oosi, maawe ne raraawe bakhamuboolele bali, Ewe okhoya ofwe, sikila oboola bubeeyi mu lisina lia Wele Omunyali Owa Bioosi. Ne achiililila ne bung'oosi obwo maawe ne raraawe bakhamuunake afwe.
Siise esio ne sioola buli omung'oosi aliambwa chisoni khulwe kamalola kewe ne ali khang'oola, salibea babaandu khulwe khufwara chingubo che bung'oosi tawe.
Ne kakhali akhalome ali, ‘Ese se ndi omung'oosi tawe, ese omulimi busa, khukhwama bwana bwase ndi busa omulimi.’
Ne omundu ne areeba omung'oosi oyo ali, ‘Wanyoola oriena kamakoonjo kaali khu mukoongo kwowo kano?’ Akhakobosie ali, ‘Nanyoola munju mwe basaale base.’ ”
“Ee wanambalu, yinyokha wibwaakale omwaayi wase,
owimaanga siimbi nase
yiira omwaayi wase nio kamakheese kasalaanile,
ndebwaakala bakhenyalila tawe.
Khu buli baandu bataru mu sibala
babili bakhafwe mulala akhaone.
Khabare mu mulilo bakharame,
khubakwalaasia nga efwesa,
lundi nga esahabu.
Bakhasabe ese mala mbakobosie,
khalome ndi, ‘Bano bali babaandu base,’
nabo bakhalome bali, ‘Wele Omunyali Owa Bioosi ali Wele wefwe.’ ”

Endaalo niyo Wele Omunyali Owa Bioosi akhakholelekho bukhalaki yoolile. Khu ndaalo ng'eneyo bibiindu biili mu Yerusalemu bikhayaaywe mala babikabane ebweeni wenywe.
Sikila khabuusie Be Chikholo boosi bapanie Yerusalemu. Lukoba lulibukulwa, chinju chikhayaaywe mala babaandu balikwa khu bakhasi. Enusu eye babaandu be mu lukoba bakhayilwe mu mbaambe ne baramire se balirusibwa mu lukoba tawe.
Enyuma wako Wele Omunyali Owa Bioosi alicha apane ne chikholo echo nga aapananga khale.
Mu siise esio Wele Omunyali Owa Bioosi akheeme khu sikulu sia Museituni siili ebukwe owa Yerusalemu. Nio sikulu chana sikhakabwemo khabili ne litooma liboofu likhaame ebukwe ne licha mumbo. Nio sitonyi silala sie sikulu siile ebunaswa ne sisiindi siafubo.
Ne litooma lie sikulu siase silimikhwa sikila litooma lie bikulu bililwitiilakho. Ne enywe mulilukha bulayi bwene nga bakuuka benywe ne belukha literema lie sibala mu biise bia Usia omwami owa Yuda. Enyuma wako Wele Omunyali Owa Bioosi, Wele wenywe akheeche ne batakatifu bewe boosi.
Mu biise ebio, bunyifu, ebarafu namwe sisiilima se bikhabeo tawe.
Khukhabe ne kumuumu kwong'ene buli lwoosi, akhaba siilo. Wele Omunyali Owa Bioosi yeng'ene niye omanyile endaalo eye bibiindu bino.
Siise esio, Wele Omunyali Owa Bioosi akhabe omwami we sibala sioosi, ne buli mundu akhamusaaye niye nga Wele mala amumanye khu lisina lieneli.
Lukoongo lwoosi khukhwama Keba ebunaswa khukhwola Rimoni ebunafubo owa Yerusalemu lukheekele kumweyeywe. Ne kakhali Yerusalemu lulibonekha angaaki khukhwama khu silibwa sie Babenjamini khukhwola abuundu we silibwa sikhale, khukhwola khu silibwa sie mukoona, lundi lulibonekha angaaki khukhwama khu ndeleelwa eya Hananeli khukhwola niio basurira endali yo mwami.
Ne babaandu bakhamenye mu Yerusalemu mu muleembe ne se bakharikhirisibwe lundi tawe.
Wele Omunyali Owa Bioosi akhareere bulwaale bubi khu baandu boosi babebwaakala Yerusalemu. Balibola ne bakeenda. Chimoni chabwe chilibola ne chisili mu bikhookho, ne chinimi chabwe chilibola ne chisiili mukhanwa mwabwe.
Ne mu siise esio Wele Omunyali Owa Bioosi akhabareerere likoyaana nio buli mundu akhakaluukhane khu wasie oli siimbi amwibwaakale.
Babaandu ba Yuda bakhapane khuliinda lukoba lwa Yerusalemu. Bakhayaaye kimiaandu kie chikholo choosi biindu nga esahabu, efwesa ne chingubo chingali po.
Bulwaale bubi bulikwa akhaba khu farasi, chinyumbu, chingamia, chipunda ne chisaang'i chosi chosi nicho basiku baliba nacho mu biabuusi biabwe.
Kaaba bali chikholo chiili khu sibala se chiicha Yerusalemu khusaaya Omwami, Omwami Owe Banamae tawe, aba efula se ekhakwe mu sibala siabwe tawe.
Baaba bali Bamisiri baloba khukhola Naikara eye Bisali, aba bakhanyoole bulwaale nibwo Wele Omunyali Owa Bioosi alikho akwiisia khu Be Chikholo bakhaliindanga Naikara eyo tawe.
Sino siliba siiukuumo khu Misiri nende Be Chikholo chichiindi boosi babaaba bakhaliinda Naikara eye Bisali tawe.
Mu siise siene esio akhaba kimisiipi kie chifarasi kiliaandikwakho kamakhuwa kano, “Kino kia Wele Omunyali Owa Bioosi.” Chindeekhelo che mu Lukaangu chiliba chindakatifu nga bibuumba bie khu alutare.
Buli endeekhelo mu Yerusalemu ne mu Yuda mwoosi bakhakire alubeka khulwe kimilimo kia Wele Omunyali Owa Bioosi. Babaandu bakhaane chimbosio balibukula batekhelemo chinyama che chimbosio. Mu siise esio, omucheusi se aliba lundi mu Lukaangu lwa Wele Omunyali Owa Bioosi.

Obuno buli burume nibwo Wele Omunyali Owa Bioosi aelesia Malaki aboolele babaandu ba Isiraeli.
mala nabiila Esau ne lisaaaye liewe. Nonake sibala sie bikulu nisio be lisaaye lia Esau bamenyilemo. Nasianjukhe chisaang'i che mundaa chilamenyamo.”
Kaaba bali abo be lisaaye lia Esau, Baedomu baloma bali, “Chingoba chefwe chatechuulwe, ne kakhali khulachombakha lundi.” Nio Wele Omunyali Owa Bioosi alakobosia ali, “Lekha bachombakhe lundi. Ndachitechula lundi. Babaandu bakhachilaange bali ‘Sibala simayaanu lundi ekholo niyo Wele Omunyali Owa Bioosi aambila lirima mindali na mindali.’ ”
Babaandu ba Isiraeli bacha khubona kano ne chimoni chabwe babeene, nio baliloma bali, Wele Omunyali Owa Bioosi ali ne kamaani akhaba enje we sibala sie Baisiraeli.
Wele Omunyali Owa Bioosi aboolela basaayi ali, “Omwana aria raraawe ne omukholi aria owa muaandika. Ese ndi raraawenywe siina sikila ne mukhandia? Enywe mukhalaabanila ese, siina sikila ne mukhandia? Mundekelesia, ne mala mureeba muli, ‘Khwakhulekelesie khuriena?’
Mwandekelesie khulwe khuaana biakhulia binyaalu khu alutare yase. Ne mureeba muli, ‘Khwanyaalutisie khuriena?’ Ndamuboolela, se mwariire alutare yase tawe.
Enywe ne mureera sisiaayo sibofu, silwaale namwe sileme khukhumbaanila ese embosio, bubwenobwo se buli bumayaanu tawe ku? Khakakho khuaana bibiaayo nga bibienebio khu muruki wenywe. Anyala asiimisibwa nanywe namwe amukholela niko mwenya ku?”
Wele Omunyali Owa Bioosi aboola ali, “Nono saaya Wele akhukholele siisa. Nio abe ne kumwalaalo khwifwe. Ne biianwa nibio muli ne nabio mukhono bino. Wele alakholelakho siisa mulala khwinywe ku?”
Wele Omunyali Owa Bioosi aboola ali, “Nakhabeele na mulala mwinywe owikala kimiliango kie Lukaangu nio enywe mukhabwana kumulilo kwa busa khu alutare yase tawe. Ese se nasiimisibwe nanywe tawe, ne se ndafukiilila biianwa bienywe nibio munderera tawe.
Babaandu buli abuundu mu sibala bandia. Banjoselia bupaani ne khukhumbanila biianwa bifukiililwa. Boosi bandia.
Ne kakhali enywe munyaalutia lisina liase khulwe khuloma muli alutare yase seli ne bukhala tawe, mala muaanilakho biakhulia nibio mwabene mwalekelesia.
Muloma muli, ‘Khwaluile lukali khukhola kano.’ Mala musinioola. Mureera biianwa bie bibiaayo bie bubwifwi ne bileme nende biili bilwaale. Mwibaasia muli ese nyala nafukiilila bibienebio khukhwama khwinywe?
Oyo obea khulwe khuaana embosio etaamba bukhala mala ali ne sisiaayo silayi mwituuli liewe nisio asuubisia khuaana alaamwe. Sikila ese ndi omwami omukali mala babaandu be chikholo choosi bandia.”

Wele Omunyali Owa Bioosi aboolela basaayi ali, “Enywe basaayi, lino lili lilaka khwinywe.
Khukhwola mumbe luyali mu bikholwa bienywe. Mwaba ne mukharekeeresia elomo niyo muboolela tawe, aba ndamulaama enywe ne bibiindu nibio munyoolanga khulwe buyeeti. Ne ng'ali nabilaamile khale sikila enywe se muli ne sinani khuria lilaka liase tawe.
Ndaukuuma babaana benywe mala maale mumoni mwenywe buuse bwe bibiaayo nibio muaananga ne embosio mala murusie enywe ebweeni wase.
Nio mulimanya muli ese namuelesia enywe kamalaka kano nio endakaano yase ne basaayi be lisaaye lia Lawi elekhe khufunikha tawe.
Bekisia bung'ali bwong'ene mala bamenya nase mu muleembe ne buluungi, lundi bayeeta bakali khulekha khukhola bubwoni.
Kuli kumulimo kwe basaayi khukhwikisia babaandu bung'ali bwa Wele. Babaandu bakhoyela bacha khu nibo khukhweyika niko neenya sikila nibo bali barumwa ba Wele Omunyali Owa Bioosi.
“Ne kakhali enywe basaayi mwakaluukhane mwarurire khu ngila enuungi. Kamekisio kenywe kakilile bakali bakholile kamabi. Mwafunaake endakaano niyo ese nakhola nanywe.
Khwako, ese ndakhola babaandu ba Isiraeli bamulekelesie enywe sikila se mumbulila ne khukhola niko nenya tawe, lundi mutombolaanga babaandu mu mekisio kase.”
Efwe fweesi se khuli ne Paapa mulala tawe ku? Se ali Wele mulala oyo owakhubumba efwe fweesi? Nono siina sikila ne khufunakanga kamasuubisia niko khukholile fwabene khu beene mala khulekelesia endakaano niyo Wele aakhola ne bakuuka befwe?
Babaandu ba Yuda bafunake lisuubisia liabwe khu Wele. Bakholile kumwiima kukhafukiililwa mu Isiraeli ne Yerusalemu tawe. Banyaalutisie lukaangu nilwo Wele Omunyali Owa Bioosi asiima. Babaandu be siseecha bakhweele bakhasi khukhwama mu kholo chisaaya bifwaani.
Abo babakhola kano, Wele Omunyali Owa Bioosi akhoya abarusia mu Isiraeli mala bakhafukiililwakho lundi baana biianwa khu Wele Omunyali Owa Bioosi.
Lundi mukholanga muri. Mulililaanga khu alutare ne khukukuula mala mutosia alutare ya Wele Omunyali Owa Bioosi ne kamasika sikila Wele Omunyali Owa Bioosi leelo se afukiililanga biianwa nibio mu mureereranga tawe.
Ne mureeba sikila siina ne akhabifukiililanga tawe. Se abifukiililanga tawe sikila amanyile ali ewe wafunake endakaano yowo niyo wakhola no mukhasi owe mu buele bwowo. Aaba niye ewe okhoyela khumenya naye, ne kakhali wafunake lisuubisia liowo khu niye akhaba ne wasuubisia ebweeni wa Wele oli oliba omusuubilwa khu niye.
Wele nga ne amuambaasia mu mubili ne mu roho afunana siina? Afunana mube ne babaana baali babaandu ba Wele bang'ali khwako omundu yesi yesi akhafuna lisuubisia liewe khu mukhasi wewe tawe.
Wele Omunyali Owa Bioosi, Wele owa Isiraeli aboola ali, “Ese nabiila khulekhana. Nabiila omundu okhola likhuwa lie khuchunisia kumwoyo nga lino liri khu mukhasi wewe. Mukhebilila mwafuna lisuubisia lienywe khu bakhasi benywe tawe.”
Enywe mwaluisie Wele Omunyali Owa Bioosi ne chilomo chenywe. Ne mureeba muli, “Khwamuluisie khuriena?” Mwamuluisie khulwe khuloma muli, “Buli mulala okhola bubi ali omulayi mumoni cha Wele Omunyali Owa Bioosi, mala niye abasangaalila.” Ne khureeba muli, “Wele okhola bung'ali ali waena?”

Aliicha khukhalakila babaandu nga oyo ora efwesa mu mulilo kwe kumukuba nio akikwalaasie. Omurume wa Wele Omunyali Owa Bioosi alikwalaasia basaayi nga omubasi ne akwalaasia efwesa ne esahabu mu mulilo nio basaayi abo bareerere Wele Omunyali Owa Bioosi biianwa bia ng'ali.
Nio biianwa nibio babaandu ba Yuda ne Yerusalemu bareerera Wele Omunyali Owa Bioosi bilimusiimisia nga biamusiimisianga khale.
Wele Omunyali Owa Bioosi aboola ali, “Ndimubonekhela khulwe khukhola bukhalaki mala ndusie buloli khukhwikiicha balakusi, baeeyi, bakiikha, babea ne khukhwiba kimiruungo kie bakholi babwe ne nabo babapia siibi banamulekhwa, bafuubi, ne babaandu be chikholo chichiindi ba baabamenyamo. Ndirusia buloli khwaabo boosi bakhandia tawe.
“Ese ndi Wele Omunyali Owa Bioosi, ne se ngalukhananga tawe. Khwako enywe be lisaaye lia Yakobo, musiili khutibila elala tawe.
Enywe mwabeele nga bakuuka benywe khulwe khukhwaukha khukhwama khu malaka kase ne khulekha khukaloonda. Ngobolele mala sesi ndamukobolela. Ne kakhali mureeba muli, ‘Khukhola khuriena nio khukhukobolele?’
Mureeba ndi, omundu anyala anuula bia Wele? Ne kakhali enywe mulanuulanga. Ne kakhali mureeba muli khulakhunuulanga khuriena? Mulanuulanga khulwe khulekha khuruunga sitonyi silala khwi khumi lundi ne mu biianwa bienywe.
Enywe ekholo eya Isiraeli yoosi muli ne silaamo sikila mulanuulanga bibiase.
Reera sitonyi silala khwi khumi mu bwichufu mu nju mwase nio siakhulia sibemo. Wele Omunyali Owa Bioosi aloma ali, ‘Khake mala mulabona nga se ndamwikulila kamatirisia ke mwikulu ne khu muchukhila chikhabi chingali po.
Se ndalekha chikhungu chonake bibiaalwa bienywe tawe. Kimisabibu kienywe kiliaama kamatuunda kamakali.
Nio babaandu be chikholo choosi balimulaanga enywe bali be khabi, sikila sibala sienywe sikhabe sie busangaafu.’ ”
Wele Omunyali Owa Bioosi aboola ali, “Mwalomile chilomo chimbi khwise. Ne mureeba muli, ‘Khwakhulomile khuli siina?’
Enywe mwalomile muli, ‘Bukhala se buliio mu khukholela Wele kimilimo tawe.’ Lundi mureeba muli, ‘Bulayi siina buliio mu khukhola niko Wele Omunyali Owa Bioosi aboola namwe khumwekesia niye khuli niko khukholile kali kamabi.
Nga ne khubona, babaandu be sileka nibo baali ne ekhabi. Abo bakhola kamabi banyoola buiinda. Lundi bakhakhaka khulwe khukhola kamabi se baukuumwa tawe.’ ”
Nio babaandu ba baria Wele Omunyali Owa Bioosi baboolanila. Mala Wele Omunyali Owa Bioosi abarekeeresia, aulila embakha yabwe. Ebweeni wa Wele Omunyali Owa Bioosi sitabu siaandikwa khu baandu abo.
Wele Omunyali Owa Bioosi aboola ali, “Babaandu abo baliba ba base. Baliba kumukabwa kwase kukhasala tawe khu ndaalo niyo ndikholelamo sikholwa. Ndibakholela siisa nga paapa nakholela siisa omwana wewe omusoleeli omukholelanga kimilimo.
Nio lundi babaandu base baliaukhasia kakekholekha khu baluungi khukhwama khwako kakekholekha khu bamayaanu. Lundi baliaukhasia kakekholekha khu mundu oukholela kimilimo ne noyo okhakholelanga tawe.”

Wele Omunyali Owa Bioosi aboola ali, “Endaalo elikho yiicha niyo babaandu babebonia ne bamayaanu boosi baliyia nga kamasakari. Endaalo ng'eneyo baliyia sio.
Ne kakhali enywe mumwandia ese, bunyali bwase bwe buonia bulamubonekhela nga enyanga ne khosia buwaanga bwayo. Mulisangaala mala mwekhoye nga chimoosi ne chaama mwitaala.
Khu ndaalo niyo ndikholela ndio, muli ula babaandu bamayaanu mala babe nga kamatosi mu bikhandakilo bienywe.
“Khebulila kamekisio ko mukholi wase Musa, kamalaka niko namueleselia niye khu sikulu sia Sinai, nio babaandu ba Isiraeli boosi bakaloonde.
Alireera alala babaana ne baraarawabwe lundi, busa aba ndecha nonakake sibala sienywe.”

Kano niko kamasina ke bakuuka ba Yesu Kristo, omwana owa Daudi, owe lisaaye lia Aburahamu.
Aburahamu aaba raraawe owa Isaaka ne Isaaka aaba raraawe owa Yakobo ne Yakobo aaba raraawe owa Yuda ne bawandaaye,
ne Yuda aaba raraawe owa Peresi ne Sera, mawaabwe aba Tamari, ne Peresi aaba raraawe owa Hesironi, Hesironi aaba raraawe owa Ramu,
Ramu aaba raraawe owa Aminatabu, ne Aminatabu aaba raraawe owa Nashoni, ne Nashoni aaba raraawe owa Salimoni,
ne Salimoni aaba raraawe owa Boasi, maawe aba Rahabu, ne Boasi aaba raraawe owa Obedi, maawe aba Ruthi, ne Obedi aaba raraawe owa Chesi,
Chesi aaba raraawe owo mwami Daudi.
Ne Daudi aaba raraawe owa Solomoni, maawe aba mukha Uria,
Solomoni aaba raraawe owa Rehoboamu, Rehoboamu aaba raraawe owa Abicha ne Abicha aaba raraawe owa Asa,
ne Asa aaba raraawe owa Yehoshafati, Yehoshafati aaba raraawe owa Yoramu, ne Yoramu aaba raraawe owa Usia,
Usia aaba raraawe owa Yosamu, ne Yosamu aaba raraawe owa Ahasi, Ahasi aaba raraawe owa Hesekia,
ne Hesekia aaba raraawe owa Manase, ne Manase aaba raraawe owa Amoni, ne Amoni aaba raraawe owa Yosia,
Yosia aaba raraawe owa Yekoniya ne bawandaaye, mu ndaalo nicho baambilwamo ne bayilwa Babiloni.
Enyuma we khuyilwa mu mbaambe e Babiloni, Yekoniya aaba raraawe owa Shealitieli, ne Shealitieli aaba raraawe owa Serubabeli.
Serubabeli aaba raraawe owa Abiuti, ne Abiuti aaba raraawe owa Eliakimu,
Eliakimu aaba raraawe owa Asori ne Asori aaba raraawe owa Satoki, ne Satoki aba raraawe owa Akimu ne Akimu aaba raraawe owa Eliuti,
ne Eliuti aaba raraawe owa Eliesa, ne Eliesa aaba raraawe owa Matani, ne Matani aaba raraawe owa Yakobo,
ne Yakobo aaba raraawe owa Yosefu, omuseecha owa Maria, owasaala Yesu, olaangwa Kristo.
Khwako chiselukho khukhwama khu Aburahamu khukhwola khu Daudi chaba ekhumi na chine, ne khukhwama khu Daudi khukhwola khu mbaambe eye khuyilwa Babiloni, chiselukho ekhumi na chine, ne khukhwama khu mbaambe eye khuyilwa Babiloni khukhwola khu lisaalwa lia Kristo chili chiselukho ekhumi na chine.
Yosefu omuseecha wewe, sikila aba omuluungi lundi se enya khuchangalaasia Maria tawe, ebaasia khumulekha niye mu bwikisi.
Ne, nga aba nasibaasia ario, malaika amubonekhela mu marooro naloma ali, “Yosefu mwana owa Daudi, okharia khubukula Maria abe omukhasi wowo tawe, sikila nisio aesiisie sili sia Roho Omutakatifu.
Alisaala Omwana omusoleeli, mala omutiuukhe oli Yesu, sikila alionia babaandu bewe khukhwama mu bwoni bwabwe.”
Kano koosi kakholekha khukhwichusia niko Omwami aloma khubirira mu mung'oosi ali,
mala asaale omwana owe siseecha, ne balimutiuukha bali, Emanueli.” (Liboola lili, “Wele ali nafwe.”)
Nio nga Yosefu aasiisimukha, aakhola nga malaika wo Mwami aamulaka, aareera Maria engo abe omukhasi wewe.
Ne se baba alala tawe, khukhwola nga ne asaala omwana, mala Yosefu aamutiuukha ali Yesu.

Yesu nga ne asaalwa mu lukoba lwa Betelehemu e Buyuda mu ndaalo cho mwami Herodi, babaandu bakesi baama ebukwe becha Yerusalemu, ne bareeba bali,
“Omwana osaalilwe khuba Omwami owe Bayaudi ali waena? Sikila khwaboone eng'enieesi yewe ebukwe, mala khwechile khumusaaya.”
Nga omwami Herodi aaulila kano, eendekhelela, akhaba be mu Yerusalemu boosi.
Abuusia basaayi bakhulu ne baandiki be Lilaka boosi, khukhwenya khumanya niio Kristo alisaalilwa.
Nio bamukobosia bali, “Mu Betelehemu, lwe Buyuda, sikila kano niko omung'oosi aandika,
se olaba omutiiti mu ngoba che Buyuda tawe,
sikila omuruki okhaame mwiwe akhaaye babaandu base Isiraeli.’ ”
Nio Herodi alaanga bakesi abo mu bwikisi amanyila elala khukhwama khu nibo siise nisio eng'enieesi yabonekha;
mala aabaruma Betelehemu, aabalaka ali, “Khemuche muenje omwana oyo bulayi, ne mumalile khumunyoola mundereere likhuwa nio sesi nje musaaye niye.”
Nga bamala khuulila ko mwami, barekukha bacha; oli basiili, babona eng'enieesi niyo babona ebukwe yarangiire, yecha yema abuundu niio omwana aba.
Ne nga babona eng'enieesi chana eyo basangaala, bekhoya lukali po,
oli bengila munju, babona Omwana ne maawe Maria; basaaya omwana ne khukangulula chioochwa chabwe, bamuturira esahabu ne bimuli bie kumuuya kumulayi nende manemane.
Nio Wele aabakaania mu marooro ali bakhakobola wa Herodi tawe, barekukha bela mu sibala siabwe, khubirira khu ngila ekiindi.
Baba oli bamalile khurekukha, malaika owa Wele Omunyali Owa Bioosi abonekhela Yosefu mumarooro aaloma ali, “Yinyokha obukule Omwana ne maawe, wilukhile e Misiri, mala omenyeyo nabwila ndikhureerera likhuwa, sikila Herodi alikhuyiima omwana enya khumwiira.”
Yosefu enyokha siilo aabukula Omwana ne maawe, acha e Misiri.
Bamenyayo nabwila Herodi afwa. Kano kaba kario khukhwichusia niko Omwami aboola khubirira mu Mung'oosi ali, “Nalaanga Omwana wase arure e Misiri.”
Herodi nga amanya ali bakesi chana abo bamubachile, aba ne lirima likali, abisia lilaka lie khukhwira babaana be siseecha boosi be bukhulu bwe kimiiko kibili khukhwila aasi mu Betelehemu, ne birekere biili siimbi nalwo, khukhwamila khu siise nisio amanyilamo bung'ali khukhwama khu bakesi chana abo khuloondekhana ne siise nisio eng'enieesi yabonekhelamo.
Nio niko omung'oosi Yeremia aaloma kekholekha,
ne bililo birafu ne khusooma.
Raeli alila babaana bewe,
alobile khuolelesibwa,
sikila boosi babunile.”
Nga Herodi ne afwa, malaika wo Mwami abonekhela Yosefu mu marooro e Misiri, amuboolela ali,
“Yinyokha obukule Omwana ne maawe, okobole mu sibala sia Isiraeli, sikila abo babenyanga khukhwira Omwana bafwa.”
Nio Yosefu enyokha abukula omwana ne maawe, mala bakobola mu sibala sia Isiraeli.
Ne nga Yosefu aulila bali Akelasi aamiie e Buyuda mu bweyaangu bwa raraawe Herodi, aria khucha ebweeneyo, nga nilwo aboolelwa mu marooro, akobola mu sibala sia Kalilaya.
Khwako acha khumenya mu lukoba lwa Nasareti, nio kakaboolwa ne bang'oosi kechusibwe bali, “Alilaangwa Omunasareti.”

Siise esio Yoana Omubatiisi echa mu sichiimi sie Buyuda mala arakikha khukhwilwacha ali,
“Yekanila, sikila bubwami bwe Mwikulu buli siimbi.”
Sikila yuno niye, omung'oosi Isaya aaloma ali,
“Kumumilo kwo mundu kuuliilikha mu sichiimi kuli,
‘Rekekha kumuila kwo Mwami, kololosia chingila chewe.’ ”
Mala babaandu be Yerusalemu nede e Buyuda ne lubeka lwe lukoongo luloondekhana khu Yoritani bacha niio ali.
Nio beyama bubwoni bwabwe mala babatiisibwa mu luuchi lwa Yoritani.
Nono khola bikholwa bibiolaana ne liliekanila lienywe.
Ne mukhebaasia muli, ‘Efwe khuli babaana ba Paapa Aburahamu, tawe!’ Sikila ese muboolela enywe ndi, Wele anyala akhola kamabaale kano kaaba babaana ba Aburahamu.
Akhaba luno luri eaywa yareerwe khu bisina bie kimirongooro, khwako buli murongooro kukhaama kamatuunda kamalayi tawe, kuliremwa ne khumwaatwa mu mulilo.
Ese mubatiisia enywe ne kameechi sikila liliekanila lienywe, ne oyo olikho owicha enyuma wase ali ne bunyali khukhukhila ese, ese se nolaana khusuta biraaro biewe tawe. Alimubatiisia enywe mu Roho Omutakatifu ne kumulilo.
Lutelu luli mukhono mwewe, alisenjula luuya lwewe mala abuunge engaanu yewe mu siaki, ne aliosela likhuuchi mu mulilo kukhasima tawe.”
Siise esio Yesu ama Kalilaya acha Yoritani Yoana amubatiisie.
Ne kakhali Yoana akhaka khumukaania ne aloma ali, “Ewe wicha khwise oriena mala ewe okhoyele umbatiisie ese?”
Ne kakhali Yesu amukobosia ali, “Lekha kabe kario siise sino, sikila buli bulayi efwe khutabusie niko Wele enya.” Khwako Yoana afukiilila.
Yesu nga ne amala khu batiisibwa, arura mu meechi, ne abwene ne abwene, likulu liamwikukhila, abona Roho owa Wele ne ekha nga liuusi mala aamwimakho.
Kumumilo kwama mwikulu ne kuloma kuli, “Yuno ali Omwana wase omusiime, ousiimisia lukali.”

Eyimana khulia chindaalo kamakhumi kane, siilo ne kumuusi mala enjala yamulia.
Nio Sietani amwichakho amuboolela ali, “Ewe waaba ne oli Omwana owa Wele khola kamabaale kano kabe kimikaati.”
Ne Yesu amukobosia ali, “Liaandikwa lili, ‘Omundu se alamenya khulwe siakhulia siong'ene tawe, ne kakhali amenya khulwe buli Lomo niyo Wele aloma.’ ”
Lundi Sietani chana amuyila mu Lukoba lutakatifu lwa Yerusalemu, amuniinia khu lusuli lwe Lukaangu,
amuboolela ali, “Ewe waaba ne oli Omwana owa Wele, suna aasi, sikila liaandikwa lili, ‘Wele alaruma bamalaika bewe balakhwakaniila mu makhono kabwe, okhakhola orio wetuya khwibaale tawe.’ ”
Lundi Sietani amuyila khu sikulu sileeyi lukali, amwekesia bubwami bwe sibala bwoosi ne luyali lwasio.
Amuboolela ali, “Ndakhuelesia bino bioosi, waaba bali ungwa mu bikele ne khu khusaaya.”
Nio Yesu amuboolela ali, “Sietani, rekukha oche! Sikila liaandikwa lili, ‘Olasaaya Omwami Wele wowo mala omukhalaabanile niye yeng'ene.’ ”
Nio Sietani amulekha, mala malaika becha bamuyeeta.
Nio aama Nasareti acha amenya Kaperinaumu, lukoba luuli khu sikiingi sie nyanja, mu njakha che lukoongo lwa Sebuluni ne Nafutali,
kakholekha kario, khukhwichusia niko omung'oosi Isaya aloma ali,
lubeka lwe sia nyanja, engelekha wa Yoritani, sibala sia Kalilaya sie Be Chikholo.
Babaandu ba baaba mu siilima baboone buwaanga bukali,
ne naabo ba baaba mu siniini sie lifwa, buwaanga bwabooleele.”
Yesu nga aaba ne akeenda khu sikiingi sie nyanja eya Kalilaya abona babaandu babili wandaaye ne wandaaye. Simoni olaangwa Petero ne Andereya, ne bamwaata lutiimba mu nyanja, sikila baba banaabi.
Ababoolela ali, “Nondekho mala ndamukhola enywe mube banaabi be babaandu.”
Balekha chindiimba chabwe khangu mala bamuloondakho.
Oli esendakho abweeni abona babaandi babili wandaaye ne wandaaye, Yakobo ne Yoana babaana ba Sebetayo. Baba mu liaaro ne raarawabwe ne bang'oona chindiimba chabwe. Yesu abalaanga,
abwene ne abwene balekha liliaaro ne raarawabwe, mala bamuloondakho.
Khwako efuma yewe yoola mu sibala sia Siria sioosi, lundi bamureerera balwaale boosi, lufu lwa buli lukano ne buchuuni chingano choosi, be bisieeno, be chiteleng'i nende babafwokoya, mala Yesu abaonia boosi.
Babaandu bakali bama Kalilaya ne Tekapoli ne Yerusalemu ne mu Buyuda, nende engelekha wa Yoritani, baloonda khu Yesu.

Nga Yesu abona babaandu bakali, aniina khu sikulu, oli ekhaale babeeka bewe beecha niio ali.
Arakikha khubekisia ali,
“Baali ne kumutaambo kwe mu roho bali ne chikhabi,
Sikila bubwami bwe mwikulu buli bubwabwe.
sikila Wele akhabaoleelesie.
sikila bakhaebwe sibala nisio Wele aabasuubisia.
sikila Wele akhabekusie.
“Baali ne siisa bali ne chikhabi,
sikila Wele akhabakholele siisa.
sikila bakhabone Wele.
“Bareera kumuleembe bali ne chikhabi,
Sikila bakhalaangwe babaana ba Wele.
sikila bubwami bwe mwikulu buli bubwabwe.
Yekhoya mala musangaale lukali sikila kumuruuru kwenywe kuuli mwikulu kuli kumuboofu, sikila baapia bang'oosi be khaale siibi bario.
Namwe omundu se aambia etaa mala akifunikhila mu sikono tawe, ne kakhali, akira khu siteetwe ekhoselie baali munju boosi.
Mu ngila ng'ene eyo lekha buwaanga bwenywe bukhosie ebweeni we babaandu, nio babone bikholwa bienywe bilayi, mala baelesie luyali Raraawenywe oli mwikulu.
“Mukhebaasia muli ese neecha khurusiao Lilaka lia Musa ne kamekisio ke bang'oosi tawe, se nechile khurusiao tawe, ne kakhali nechile kechusibwe.
Ng'ali muboolela enywe ndi, nabwila likulu ne liloba biliwao enyukuta namwe khatonyi khakeekhe khe Lilaka se khalirurakho tawe, khukhwola koosi kekholekhe.
Nono yesi yesi olifuna lilalakho khu malaka kaali kamakeekhe khu kano ne khukhwekisia babaandi khukhola bario, alilaangwa omukeekhe mu bwami bwe mwikulu. Ne kakhali oyo okatiila mala ekisie babaandi khukhola khurio, alilaangwa omukali mu bwami bwe mwikulu.
Ese muboolela enywe ndi, buluungi bwenywe ne bukhakhila bwe baandiki ne Bafarisayo tawe, se mulingila mu bwami bwe mwikulu tawe.
Ne ese muboolela enywe ndi yesi yesi oba ne lirima khu wandaaye olaana khukhalakilwa, yesi yesi okhoma wandaaye akhayaalwe, ne oboolela wandaaye ali, ‘Musilu ewe’ olaana khucha mu mulilo kwa mindali na mindali.
Kaaba bali olikho oana siianwa siowo khu alutare mala okhebulile oli wandaayo ali ne bulomani nawe,
lekha siianwa siowo ebweeni wa alutare mala oche khangu obelanile ne wandaayo, nio wiche orusie siianwa siowo khu Wele.
“Beelanila khangu nende niye mulomana naye, ne mukhoola mu koti tawe. Okhulomania akhola ario akhura mu makhono ko mukhalaki, ne omukhalaki naye khu muliindi, mala bakhuila mu siboe.
Ese khuboolela bung'ali, se olirura enje nosiili khuruunga esimiri emaliilisi tawe.
Ne kakhali ese muboolela enywe ndi buli mundu yesi yesi olalola owe siikhasi ne moni eye khumwekoomba, aba amalile khukhola bueeyi naye mu mwoyo kwewe.
Nono kaba bali emoni eseecha ekila wakhola bubwoni, kitomole mala okimwaate eyo! Buli bulayi ewe khutibia siindu silala khu mubili kwowo khukhila kumubili kwowo kwoosi ne kumwaatwa mu mulilo emakoombe.
Lundi kaba bali kumukhono kwowo kumuseecha kukila wakhola bubwoni, kukhale mala okumwaate eyo! Buli bulayi ewe khutibia siindu silala khu mubili kwowo khukhila kumubili kwowo kwoosi ne kumwaatwa mu mulilo emakoombe.
Ne ese muboolela enywe ndi, buli mundu olekha omukhasi wewe, ne kakhali khu sifuno sie bueeyi, amukhola khuba omueeyi, lundi omundu yesi yesi oyila omukhasi niye balekha akhola bueeyi.
Ne ese muboolela enywe ndi, okhechubakho ne atiiti ene tawe, akhaba khuloondekhana ne likulu, sikila nilio lili endebe eya Wele eye bubwami,
namwe khu sibala, sikila nisio sili endebe eye bikele biewe, namwe khu Yerusalemu, sikila nilwo lukoba lwo Mwami omukali.
Lundi okhasuta kumukhono mu khwechuba tawe, sikila sonyala wakhola kumurwe kwamela chimbuchi namwe lichuune limali tawe.
Lekha nilio oloma libe ‘Yee’ namwe ‘Tawe’, sisiindu siosi siosi sikhila ao, siaama khu Musiku.
Ne ese muboolela enywe ndi: mukharuungisia kamabi khu mabi tawe. Ne kakhali yesi yesi okhuupa luui ewe khu lusaaya luseecha, muyusilie luluundi lwosi.
Lundi yesi yesi ne akhusitaka ali akhubukule lisiati liowo mulekhele ne likooti liosi.
Lundi yesi yesi okhuyingiilila khumusutila sisutwa emaili ndala, musutile kamaili kabili.
Okhusaba muelesie, ne okhemana owenya khukhwekopa tawe.
Ne kakhali ese muboolela enywe ndi, siima basiku benywe, lundi musabile abo bamupia enywe siibi,
nio mube babaana ba Raraawenywe oli mwikulu, sikila akhola enyanga yewe ne khoselia bamayaanu ne balayi, lundi areera efula khu baluungi nende khu bakhali baluungi tawe.
Siina sikila Wele amuelesie enywe kumuruuru khulwe khusiima basaale benywe bong'ene? Akhaba baroosia busuuru bakholanga bario!
Lundi kaaba bali mukheesiana mwabeene khu beene mweng'ene, aba mukhililakho siina babaandi? Akhaba bakhamanyile Wele tawe, bosi se bakholanga bario?
Nono enywe mukhoya mube babechufu mu busiime nga Raraawenywe owe Mwikulu ne ali omwichufu.

“Nono ne oana siianwa, okheyokesiana tawe, nga babacha mu masinakooki ne khu ngila, nio babaandu ba baelesie efuma. Ng'ali muboolela enywe ndi bamalile khunyoola biianwa biabwe.
Ne kakhali ne oana buyeeti okhalekha kumukhono kwowo kumukhasi kwamanya nisio kumuseecha kulikho kukhola tawe,
nono buyeeti bwowo bukhoya bube mu bwikisi; ne Raraao obona mu bwikisi niko okhola alakhuelesia siianwa.
Ne kakhali ne osaba, cha mu lusiro lwowo, wikaleyo lulwiiki mala osabe Raraao oli mu bwikisi ne Raraao chana oyo obonela mu bwikisi alakhuelesia siianwa.
“Ne muli mwisaba mukhechusia kamakhuwa ka busa nga babaandu bakhamanyile Wele tawe, sikila nibo bebaasia bali baulilwa sikila kamakhuwa kabwe kamakali.
Mukhaba nga nibo tawe. Sikila Raraawenywe amanyile nibio mwenya ne musiili khumureeba tawe. Nono mukhoyela khusaba muli:
‘Paapa wefwe oli mwikulu,
lisina liowo lifumisibwe.
Bubwami bwowo bwiche,
lilienya liowo likholwe mu sibala nga mwikulu.
Khuelesie luno siakhulia siefwe sia buli ndaalo.
Khubeele kamabi kefwe nga fwesi
khubeelanga bakhukholela efwe kamabi.
Okhakhura mu makhako tawe,
ne kakhali khureesie khukhwama khu Mumayaanu.’
Ne kakhali ne mukhabeela babaandu kamabi kabwe tawe, akhaba Raraawenywe yesi se amubeela enywe kamabi kenywe tawe.
“Lundi nga ne musila khulia, mukhanyiisia mumoni nga ba bacha tawe, sikila nibo bakaluukhasianga mumoni mwabwe nio babaandu bamanye bali basilile khulia. Ng'ali ese muboolela enywe ndi, banyoolile siianwa siabwe mu bwichufu.
Ne kakhali enywe ne musila khulia, kwalaasia kimirwe kienywe ne kamafura, lundi mwesaabe mumoni mwenywe,
nio babaandi bakhamanya bali mwasilile khulia tawe, ne kakhali Raraawenywe chana oyo obonanga nibio mukholelanga mu bwikisi, alamuelesia biianwa.
Ne kakhali yibiikhila mwibiikhilo lie mwikulu, nimwo eseseu namwe engekheni bikhanyala bionakaka tawe, namwe nimwo babefwi bakhanyala baatula mala beeba tawe.
Sikila niio libiikhilo liowo lili abwenao niio kumwoyo kwowo kulaba.
“Emoni eli etaa eye kumubili. Nono, emoni yowo yaaba neli enamu, kumubili kwowo kwoosi kulechula buwaanga;
ne emoni yowo yafwa, aba, kumubili kwowo kwoosi kulechula sisiilima. Kaaba bali buwaanga buuli mwiwe buli sisiilima, aba sisiilima sieneesio sili sikali lukali!
“Se aliio onyala khukholela babaami babili tawe, ne sifuno mbo, ne akhola ario abiila mulala ne khusiima okundi, namwe aleboombia khu mulala ne aleke okundi. Se onyala khukholela Wele ne kimiaandu tawe.
“Khwako ese muboolela enywe, mukheembeelela khulwe bulamu bwenywe tawe, nisio mukhalie namwe nisio mukhanywe, namwe kimibili kienywe, nisio mukhefware tawe. Bulamu se bukhila siakhulia, ne kumubili kukhila chingubo?
Lola chinyuni che mu ngaaki, se chimiicha namwe ne khukesa, namwe se chibuunga mu siaki tawe, ne kakhaba kario Raraawenywe we mwikulu achilisia. Enywe se muli be bukhala bukali khuchikhila nicho?
Naanu khwinywe onyala aatasa buleeyi bwe bulamu bwewe, khulwe khuuba ne lilieendekhelela?
“Nono siina sikila ne mwiendekhelela sikila chingubo? Se mumanyila khu bimuli bie mundaa nga bichoanga; se bisiobelanga namwe se binabilanga chingubo tawe.
Ne kakhali ese muboolela enywe, akhaba omwami Solomoni mu luyali lwewe lwoosi, se efwara nga khamuli khalala khu bino tawe.
Ne kaba bali Wele afwara ario bunyaasi bwe mu lusaambu, bunyaasi buliio luno, ne busia bumwaatwa mu mulilo, se alamufwara enywe lukali khukhila ta ku? Enywe babaandu be lisuubila likeekhe!
“Khwako mukheendekhelela ne muloma muli, ‘Khulalia siina? Namwe, Khulanywa siina? Namwe, Khulefwara siina tawe?’ ”
Sikila bibienebio bioosi nibio Be Chikholo bayimanga; ne Raraawenywe owe mwikulu amanyile ali mwenyekha mube nende ebio bioosi.
Ne kakhali nyoa muyiime bubwami bwewe ne buluungi bwewe, ne mala bibiindu bino bioosi bilaba bibienywe.
Khwako mukheendekhelela sikila ke busia tawe, sikila busia, busia nende ke ndaalo ng'ene eyo. Lekha siibi sie ndaalo siolaane ne ndaalo eng'ene.

“Mukhakhalakila babaandi tawe, mwesi mukhakhola murio mwakhalakilwa tawe.
Sikila mulakhalakilwa khuloondekhana ne likhalaka nilio murumbura, lundi sikelo nisio mukelelamo mwesi mulakelelwamo.
Siina sikila ne obona khasosono khaali mumoni eya wandaayo, ne se obona lilindu lili mumoni yowo wamwene tawe?
Namwe olaboolela wandaayo oriena oli, ‘Lekha khurusie khasosono mumoni yowo,’ ne khane lilindu lili mumoni yowo wamwene?
Ewe omubacha, nyoa orusie lilindu chana elio lili mumoni yowo wamwene, nio obone bulayi nga ne orusia khasosono mumoni eya wandaayo.
“Mukhaelesia chimbwa siili sitakatifu tawe, chilakaluukhana chimwibwaakale, lundi mukhamwaatila chimbiichi chisiimbi chenywe tawe, chikhola chirio chachiswalakilila mu bikele mala chayuukha cha mwibwaakala mwabeene.
“Saba, ne mulaebwa, yiima, ne mulanyoola; khong'oonda, mala mulekulilwao.
Yesi yesi osaba aebwa, ne oyo oyiima anyoola, ne okhong'oonda ekulilwao.
Namwe mundu siina khwinywe, omwana wewe ne amusaba busuma, amuelesia libaale?
Namwe ne asaba eng'eeni amuelesia endemu?
Kaaba bali enywe muli bamayaanu, mumanyile khuana biianwa bilayi khu baana benywe Raraawenywe oli mwikulu alaana bibiindu bilayi bikali lukali khwaabo bamusaba!
“Yingilila mu silibwa sinyiki, sikila engila echa mu khubuna ebirira mu silibwa sibalaayi, ne mala lukeendo lwakhwo luli lulwangu, ne bakibirirakho bali bakali.
Engila echa mu bulamu ebirira mu silibwa sinyiki ne bakibona bali bakeekhe.
“Ba meso khulwe bang'oosi be bubeeyi babeecha niio muli ne befwarire kamasieelo ke kamakheese, ne mukari bali bisuuche bie kumuliuliu.
Mulabamanyila mu bikholwa biabwe. Babaandu babutangakho chisabibu khu binyenya, namwe chinduli khu marakaru ku?
“Khwako buli kumurongooro kumulayi kwaama kamatuunda kamalayi ne kumurongooro kumubi kwaama kamatuunda kamabi.
Kumurongooro kumulayi se kunyala kwaama kamatuunda kamabi tawe, namwe kumurongooro kumubi se kunyala kwaama kamatuunda kamalayi tawe.
Kumurongooro kwosi kwosi kukhaama kamatuunda kamalayi tawe, kuremwa ne khumwaatwa mu mulilo.
Khwako enywe mulamanyila bang'oosi be bubeeyi mu bikholwa biabwe.
“Se kali bali buli mundu oundanga ese ali, ‘Omwami, Omwami,’ alingila mu bwami bwe mwikulu tawe, ne kakhali abo bakholanga lilienya lia Paapa wase oli mwikulu bong'ene.
Endaalo ng'eneyo bakali balinjiloochela bali, ‘Omwami, Omwami, se khwang'oolela mwisina liowo, ne khukhola kamayia kamakali mwisina liowo!’
Mala ndibaboolela ndi, ‘Ese se namumanyakho enywe tawe, khemundureo, enywe mukholanga kamamayaanu!’
“Nono buli mundu oulila kamakhuwa kase kano ne khukakhola alaba nga omukesi owombakha enju khu lwanda;
mala efula yakwa, kimikhula kiekha, lundi ekhuungu yaucha ne khukhwikhupa khunju ng'ene eyo ne kakhali se yasiuukha tawe, sikila yaba yombakhwa khu lwanda.
“Ne kakhali buli mundu oulila kamakhuwa kase kano ne khulekha khukakhola aliba nga omusilu owombakha enju yewe mumuyekhe.
Efula yakwa kimikhula kiekha, lundi ekhuungu yauucha ne khukhwikhupa khunju ng'ene eyo, mala yasiukha, ne likwa liayo liaba liboofu lukali!”
Sikila abekisia nibo nga oyo owaba ne bunyali, se abekisia nga baandiki tawe!

Yesu nga ne ekha khukhwama khu sikulu, babaandu bakali bamuloondakho.
Nio omundu owe kamakele echa asikama ebweeni wewe, aloma ali, “Omwami, waaba ne wenya onyala wandakaasa.”
Yesu amutilakho ne aloma ali, “Nenya, takaasibwa.” Ne abwene ne abwene kamakele kamururakho.
Nio Yesu amuboolela ali, “Rekeeresia, okhaboolelakho omundu yesi yesi sisiindu siosi siosi tawe, ne kakhali cha weyokesie khu musaayi, orusie siianwa nisio Musa alaka, nio babaandu boosi bamanye bali waonile.”
Yesu aba nga alikho engila mu lukoba lwa Kaperinaumu omunamae omukhulu owe Barumi amwichakho amwikoonjelela ne aloma ali,
“Omwami omukholi wase ali engo, akonile aasi se anyala akhaba khukhweyusia tawe.”
Yesu amuboolela ali, “Kane niche muonie.”
Ne omukhulu owe banamae chana amukobosia ali, “Tawe Omwami! Ese se nolaana ewe wiche munju mwase tawe, ne kakhali loma busa Elomo, mala omukholi wase alaona.
Sikila akhaba ese ndi ne omukhongo wase, ne lundi ndi ne banamae aasi wase, ne mboolela mulala ndi ‘Cha!’ Ne acha; okundi ndi, ‘Yiicha!’ Ne echa, ne nasioobi wase, ndi ‘Khola lino!’ Ne akhola!”
Yesu nga aulila kano, auka mala aboolela ba bamuloondakho ali, “Ng'ali muboolela enywe ndi, khanyoolakho lisuubila nga lino liri akhaba mu Isiraeli tawe.
Ng'ali ese muboolela enywe ndi, bakali baliama e bukwe ne mumbo mala bekhale khu siaalwa nende Aburahamu, Isaaka, ne Yakobo mu Bwami bwe mwikulu.
Ne kakhali bakhoyelwa khuba mu Bwami bwene obwo balimwaatwa enje mu siilima, balililemo ne khukhwelumakaka.”
Yesu aboolela omukhulu owe banamae chana oyo ali, “Cha engo, lekha kabe nga ne osubiile.” Nio omukholi chana oyo aaona mu siise esio ne sisiene.
Yesu nga ne engila munju eya Petero, abona masalaawe owa Petero akonile aasi ali ne kumureengo.
Amutiila kumukhono; mala aona nio enyokha amuelesia siakhulia.
Ekolooba ao bamureerera babaandu bakali ba baaba ne bisieeno, mala Yesu abirusia khulwe khuloma elomo yewe, lundi aonia balwaale boosi.
Lino liaba lirio khukhwichusia niko omung'oosi Isaya aaloma ali,
“Aabukula butekhele bwefwe,
Lundi asuta bulwaale bwefwe.”
Yesu nga ne abona baandu bakali ne bamwichuleo, aboolela babeeka bewe bambukhe enyanja.
Nio omuandiki owe lilaka echa niio Yesu aba amuboolela ali, “Omwekisia, ndakhuloondakho buli osi osi niio ocha!”
Yesu amuboolela ali, “Chinjusi chili ne kamaloo, ne chinyuni chili ne biswi, ne kakhali Omwana wo Mundu se ali ne abuundu niio auluukhila tawe.”
Okundi khu beeka bewe amuboolela ali, “Omwami lekha nje siikhe paapa nio.”
Ne kakhali Yesu amuboolela ali, “Nondekho, mala olekhe bafu babeene basiikhe bafu babwe.”
Yesu aniina mu liaaro, mala babeeka bewe bamuloondakho.
Nio embembeesi engali yaaba khu nyanja, yakila liliaaro liarakikha khutengaala sikila bibuli bie kameechi, ne Yesu aaba alikho akona.
Babeeka bamusiisimusia ne baloma bali, “Omwami, khuonie! Khulikho khubuna.”
Nio abareeba ali, “Siina sikila ne muriire?” Muli ne lisuubila litiiti lukali! Enyokha arafwira embembeesi ne enyanja biyenjeele, mala biayenjeela.
Buli mundu auka lukali ne baloma bali, “Omundu owa lukano siina yuno, niye akhaba ekhuungu ne nyanja biria!”
Yesu nga oola engelekha mu sibala silaangwa Katara babaandu babili be bisieeno bamwakaanana, ne baama e biliindwa. Baba barafu lukali abele omundu yesi yesi se abirira khu ngila ng'ene eyo tawe.
Nio baapa lulwang'a bali, “Mwana owa Wele ewe wenya okhukhole oriena? Ewe wechile ano khu khuukuuma efwe endaalo ne siili khwola?”
Abeele chimbiichi chingali chilikho chaaya sinao khukhwama niio baba.
Mala bisieeno biekoonjelela Yesu bili, “Waaba ne okhurusia efwe enje, khuile mwituuli lie chimbiichi.”
Nio Yesu abiboolela ali, “Khemuche.” Abwenao biabaruramo biacha mu mbiichi, mala lituuli lioosi liasalamata khu mwikha kwe sikulu kumukali liaweela mu nyanja.
Nio babaayi belukha, bacha mu lukoba baboola bibiindu bioosi bibiekholeekhe khu be bisieeno chana abo.
Khwako be lukoba boosi barura, khukhwakaanana Yesu mala bamwekoonjelela bali arure mu sibala siabwe.

Yesu aniina mu liaaro, ambukha engelekha we nyanja, oola mu lukoba lwe wabwe
Niio, bamureerera omundu owafwokoya, naali khu sitanda, ne nga Yesu abona lisuubila liabwe aboolela owafwokoya oyo ali, “Mwana wase luma kumwoyo! Wabeleelwe bubwoni bwowo.”
Nio balala khu baandiki bamonyana bali, “Omundu yuno alikho akholela Wele embelekeu.”
Ne kakhali Yesu amanya kamebaasio kabwe mala abareeba, ali, “Siina sikila ne mwibaasia kamamayaanu mu miooyo kienywe?
Lilala siina liliangu, khuloma oli, ‘Wabeleelwe bubwoni bwowo’ namwe khuloma oli, ‘Yinyokha okeende’?
Khukhwola mumanye muli, Omwana wo Mundu ali ne bunyali khu sibala bwe khubeela bubwoni,” nio aboolela owafwokoya chana ali, “Yinyokha, bukula sitanda siowo oche engo!”
Nio owafwokoya enyokha acha engo.
Nga babaandu ne babona bario, baria, mala bafumia Wele, khulwe khuaana bunyali nga buno buri khu baandu.
Yesu arekukha khukhwama ao, mala oli alikho abira, abona omundu olaangwa Matayo ekhaale munju nimwo baroseriangamo busuuru, mala Yesu aamuboolela ali, “Nondekho.” Matayo enyokha amuloondakho.
Bafarisayo nga babona bario, bareeba babeeka ba Yesu bali, “Siina sikila omwekisia wenywe nalia ne babaandu nga bano bari?”
Yesu nga aulila ario abakobosia ali, “Baali balamu se beenya omusilikhi tawe, ne kakhali balwale bong'ene.
Cha mwiyike nisio kano kaboola, ‘Nenya siisa se neenya chimbosio tawe?’ Sikila se neecha khulaanga baluungi tawe, ne kakhali neecha khulaanga babooni.”
Nio babeeka ba Yoana Omubatiisi, beecha khu Yesu ne bareeba bali, “Siina sikila efwe ne Bafarisayo ne khweyimaane khulia, ne babeeka bowo se beyimanangakho khulia tawe?”
Yesu naye abakobosia ali, “Bakeni be siselelo banyala khu khweyimana khulia omusoleeli niye baakhiile ne asiili nabo ku? Se kanyalikhana tawe. Ne kakhali chindaalo chiliicha nicho niye baakhiile alibukulilwa khukhwama khu nibo, nio beyimane khulia.
“Se aliio yesi yesi onabila khu ngubo ekhale silaka siyia tawe, sikila silaka esio sikitabula mala kumwanya kwabalaa khukhila nga nebeele.
Namwe endali embia se chukhwa mu oochwa chikhale tawe, ne yaaba ne chukhwamo, chioochwa chitabukha, mala endali yachichukha aasi, ne kakhali endali embia echukhwa mu oochwa chimbia nio bioombi bibiikhwe bulayi.”
Yesu nga ne aba ne aloma kano, omwimeelesi muyaudi eecha niio ali asikama ebweeni wewe aaloma ali, “Omwana wase omukhaana ama khufwa busa ari, yiicha omureekho kamakhono kowo mala alalamukha.”
Yesu enyokha amuloondakho, ne babeeka bewe.
Omukhasi owakhobokhanga khu miiko likhumi na kibili aamila enyuma wa Yesu mala atiila khu likemo lie engubo yewe.
Ebaasia ali, “Natiilakho busa engubo yewe, ndaona.”
Yesu ekhebukha oli amubona aaloma ali, “Luma kumwoyo mukhaana wase! Lisuubila liowo liakhuoniisie.” Abwene ne abwene omukhasi oyo aona.
Nga Yesu engila munju yo mwimeelesi chana oyo, abona bakhupi be kimilele, ne babaandu bakali, ne basooma,
aaloma ali, “Rura enje mweesi, sikila omukhaana yuno se aafwiile tawe, alikho akona!” Mala bamuchekha lukali.
Ne kakhali enyuma we babaandu khurusibwa enje, Yesu engila munju amutiila kumukhono mala omukhaana chana oyo enyokha.
Kamakhuwa ke sikholwa siene esio kasalanila mu ngoongo choosi.
Yesu nga aama abwenao eseenda abweeni, babofu babili bamuloondakho, ne baloma bali, “Mwana owa Daudi khukholele siisa!”
Yesu nga engila munju, babofu babili chana abo bamwichakho, mala Yesu abareeba ali, “Musuubila muli ese nyala namuonia enywe?” Bamukobosia bali, “Yee Omwami!”
Nio atiila khu moni chabwe, ne aloma ali, “Lekha kakholekhe khwinywe khuloondekhana ne lisuubila lienywe!”
Mala babona. Yesu abakaania lukali ali, “Mukhaboolelakho omundu yesi yesi kano tawe!”
Ne kakhali nga bamao basalanisia efuma yewe mu sibala siene esio sioosi.
Nga babaandu abo baba ne bali khabeecha, babaandu babaandi bamureerera omundu owaanda lulimi sikila aba ne sisieeno.
Ne enyuma we khurusibwamo sisieeno omundu owaanda lulimi oyo aarakikha khulomaloma, mala babaandu bauka, ne baloma bali, “Sisiindu siosi siosi nga sino siri sikhabonekhakho mu Isiraeli tawe!”
Nga abona babaandu bakali, abakholela siisa, sikila baba beendekheleele ne lundi buyeeti mbao, bali busa nga kamakheese kakhali no mwaayi tawe.
Nio aboolela babeeka bewe ali, “Likesa lili likali, ne kakhali bakholi bali bakeekhe.
Nono saba Omwami omwene likesa arume bakholi bache mwikesa.”

Yesu aalaanga babeeka bewe likhumi na babili, abaelesia bunyali bwe khu rusia bisieeno ne khuonia bulwaale bwa buli lukano ne butekhele.
Kamasina ke barumwa likhumi na bibili niko kano Omurangirisi, Simoni owalaangwa Petero, ne wandaaye Andereya, Yakobo omwana owa Sebetayo, ne wandaaye Yoana,
Filipo ne Baturimayo, Tomasi ne Matayo omuroosi owe busuuru, Yakobo omwana owa Alufayo, ne Tadayo,
Simoni Omukanaani, ne Yuda Isikarioti, owamuchaama.
Yesu aruma likhumi na babili abo, enje ne abalaka ali, “Mukhacha abuundu osi osi mu Be Chikholo, namwe mwengila mu lukoba lwe Basamaria tawe.
Ne kakhali khemuche khu makheese ka katiba ke nju eya Isiraeli.
Ne mucha yiilwacha muli, ‘Bubwami bwe mwikulu buli siimbi!’
Khemuonie balwaale, mulamusie bafu, muonie be kamakele mala murusie bisieeno. Mwanyoolile busa, aana busa.
Mukhasuta esahabu yosi yosi efwesa, namwe koopa mu mifuuko kienywe tawe;
mukhaba ne kumufuko kwe babaandu babesabiilisia khu lukeendo lwenywe tawe, namwe kamasiati kabili, namwe biraaro namwe esiimbo tawe. Sikila omukholi akhoya anyoole siakhulia siewe.
“Ne mucha mu lukoba namwe mu sirekere siosi siosi reeba yesi yesi naalimo onyala amwakaanila enywe, menya naye nabwila murekukha.
Ne mwingila munju kheesia baalimo muli, ‘kumuleembe kube nanywe.’
Babaandu be munju omwo ne bamwakaanila lekha kumuleembe kwenywe kube nabo, ne bakhamwakaanila tawe cha ne kumuleembe kwenywe.
Kaaba bali yesi yesi se amwakaanila namwe se amuulila, namwe se arekeeresia kamakhuwa kenywe tawe, yeyela abuundu bwenao lutamuusi lwe khu bikele bienywe.
Ng'ali ese muboolela enywe ndi, khu Ndaalo eye likhalaka, Wele alikholela siisa babaandu ba Sodomu ne Komora khukhila babaandu be lukoba lwene olwo!
Khemwiyaye khu baandu, sikila bakhabatiile bamuyaale, lundi bamupile mu masinakooki.
Bakhamukhurure ne bamuyila ebweeni we baruki ne babaami sikila ese, khubelwachila nibo nende Be Chikholo.
Ne bamuchongela enywe, mukheembeelela nga mukhalomalome, namwe niko mukhalome tawe, sikila niko mukhalome kakhaanwe khwinywe siise siene esio.
Se muli enywe mukhalomalome tawe, ne kakhali Roho owa Wele akhalomalomele mwinywe.
Buli mundu alimubiila enywe sikila ese. Ne kakhali oyo oliekhaliilikha khukhwola khu siakamo alionisibwa.
Ne bamupia enywe siibi mu lukoba lulala, yilukhila mu lundi, ng'ali ese muboolela enywe ndi, se mukhamale mu ngoba cha Isiraeli choosi Omwana wo Mundu ne akhecha tawe.
Khwako kanyalikha omweeka khuba nga omwekisia wewe ne omukholi khuba nga omwami wewe. Kaaba bali balangile omwenenju bali Beelisebuli, aba balakhoma bariena bamenyile mu nju yewe!
Niko ese ndamuboolelanga enywe mu siilima mukhoya mukalomele abuwaanga, ne niko muulila ne kalomwa mu bwikisi, mukhoya mukalomele khu bisekese bie nju.
Mukharia babeera kumubili mala bakhilwa khukhwira kumwoyo tawe, ne khali murie Wele, oyo owonaka bioombi, kumwoyo ne kumubili emakoombe.
Opicho bibili se bikulwa limotole? Ne khalalakho se khanyala khakwa aasi Raraawenywe ne akhenyile ario tawe.
Akhaba lichuune lienywe lioosi liabalwa.
Nono mukharia tawe, enywe mukhila opicho bikali!
“Khwako buli mundu oufukiilila ese ebweeni we babaandu sesi ndimufukiilila niye ebweeni wa Paapa oli Mwikulu.
Ne yesi yesi ounjekaana ebweeni we babaandu, sesi ndimwekaana ebweeni wa Paapa oli Mwikulu.
“Mukhebaasia muli nechile khureera kumuleembe khu sibala tawe, se nechile khureera kumuleembe tawe, ne kakhali bulomani.
Ese necha khukhola omundu abiilane ne raraawe, ne omukhaana ne maawe, ne mukho mwana ne masalaawe,
ne basiku bo mundu baliba be nju yewe eng'ene.
“Yesi yesi osiima raraawe namwe maawe khu khukhila ese se olaana khuba omuloondi wase tawe, yesi yesi osiima omwana wewe omusoleeli namwe omukhaana khu khukhila ese se olaana khuba omuloondi wase tawe.
Ne yesi yesi okhabukula kumusalaba kwewe mala anondakho se olaana khuba omuloondi wase tawe.
Yesi yesi okhaka khuonia bulamu bwewe akhabutibie, ne yesi yesi otibia bulamu bwewe sikila ese akhabunyoole.
Yesi yesi owakaanila omung'oosi sikila ali omung'oosi alinyoola kumuruuru kwo mung'oosi, yesi yesi owakaanila omundu omuluungi sikila ali omuluungi alinyoola kumuruuru kwo muluungi.
Lundi yesi yesi oelesia sikoombe sie kameechi kamanyifu mulala khu bakeekhe bano sikila ali omweeka wase, ng'ali ese muboolela enywe ndi, se alitibia kumuruuru kwewe tawe.”

Nga Yesu ne aamala khukhwekisia babeeka bewe ekhumi na babili, arura abuundu ao mala aachiililila khukhwekisia ne khukhwilwacha burume mu ngoba chabwe.
Nga Yoana Omubatiisi ne aulila naali mu siboe niko Kristo aaba ne akhola, aruma babeeka bewe balalakho khu niye.
Bamureeba bali, “Ewe niye oyo owenyibwa khukhwiicha, namwe khulindiilile okundi?”
Ne Yesu abakobosia ali, “Cha muboolele Yoana niko muulile nende niko muboone.
Babofu babona, baleme bakeenda, be kamakele baona, bamiinyi baulila, bafu balamukha, ne babanani belwachilwa Elomo Endayi.
Wele akhabiite chikhabi yesi yesi okhandoba ese sikila niko ekhola tawe.”
Oli baarekukha Yesu arakikha khureeba babaandu khuloondekhana ne Yoana ali, “Mwachiile mu sichiimi nimwo Yoana abechanga khubona siina? Lubembe nilwo ekhuungu euucha?
Nono siina sisiakila mwachayo? Khubona omundu owefwarire chingubo chindayi ku? Abo babefwara chingubo che bukusi bukali bali mu machipi ke babaami!
Nono siina sisiakila mwachayo? Khubona omung'oosi? Yee ng'ali, ne kakhali mwabona okhila omung'oosi.
Yuno niye kaandikwakho ne kaboola kali,
‘Ndaruma omurumwa wase ebweeni wowo,
mala akharekekhe engila ebweeni wowo.’
Ng'ali ese muboolela enywe ndi, Yoana omubatiisi akhila babaandu boosi ba baamenya khu sibala khuno, ne kakhali oyo ooli omukeekhe lukali mu Bwami bwe mwikulu akhila Yoana.
Khukhwama siise nisio Yoana elwacha burume bwewe khukhwola luno, bubwami bwe mwikulu bunyoolekhana mu maani ne be kamaani babunyoola
Khukhwola khu siise sia Yoana bang'oosi boosi ne Lilaka lia Musa bang'oola khu Bwami bwe mwikulu,
nono, mwaba ne mwenya khusuubila burume bwabwe, Yoana niye Elicha, niye bang'oola bali akheeche.
Oyo oli ne kamaru aulile!
“Nono ndekhaasia eselukho yino khu siindu siina? Eselukho yino eli nga babaana babekhaale khu soko ne balaanga nibo benyaanga nabo bali,
‘Khwamupila kimilele ne se mwakhina tawe! Khwemba kimienya kie kamasika ne se mwalila tawe!’
Nga Yoana ne echa, eyimana khulia ne se anywakho endali tawe, baloma bali, ‘Ali ne sisieeno!’
Omwana wo Mundu echa, aalia ne khunywa, baloma bali, ‘Lola omundu yuno! Ali owe lulie ne kimeesi, omusaale we baroosia busuuru ne babooni!’ Kakhaba kario, limanya lia Wele limanyikhana khuba liang'ali khubirira mu matuunda kayo.
“Mala Yesu arakikha khukhwikiicha chingoba nicho akholamo kamayia kewe, sikila babaandu se bekanila tawe.
Be Lukoba lwa Korasini muli ne silaamo, be lukoba lwa Betesaita muli ne silaamo, sikila abanga kamayia kakakholwa mwinywe niko kakakhola mu baandu bamwo Tiro ne Sidoni andi befwara khale kamakunia, ne khukhweakha likokhe khukhwekesia liliekanila liabwe.
Ne kakhali muboolela enywe, khu Ndaalo eye Likhalaka Wele alikholela siisa sikali khu baandu ba Tiro ne Sidoni khukhila enywe!
Ne ewe, Kaperinaumu! Wenyile weniinie wole khwikulu ku? Kane wikhisibwe wole emakoombe, sikila abanga kamayia kakekholekha mwinywe ako, niko kakekholekha mu lukoba lwa Sodomu, andi lusiiliio khukhwola endaalo yino!
Mumanye muli khu ndaalo eye likhalaka Wele alikholela Sodomu siisa sikali khukhila enywe!”
Siise esio Yesu aloma ali, “Paapa, Omwami owe mwikulu ne sibala ese khupila orio sikila ewe wakisa bakesi nende be limanya bibiindu bino, mala wabibuula khu bakhaasoma tawe.
Yee, Paapa, wasiima oli kakholekhe kario.
“Yiicha khwise, enywe mweesi muluile sikila khusuta bisiro, mala ese ndamuulusia enywe.
Khe mwireekho lichooki liase, mala mweyike khukhwama khwise, sikila ese ndi omuolu, lundi omukoosi mumwoyo, nanywe mulanyoola siiuluukho.
Sikila lichooki liase se lili litinyu khusuta tawe? Ne busiro bwase buli bubwangu.”

Ne nga Bafarisayo babona bario, baboolela Yesu bali, “Lola, babeeka bowo balikho bakhola sikhali sie lilaka khukhola khu ndaalo eye Sabato tawe.”
Niye ne babaandu bewe bengila munju eya Wele ne khulia kimikaati kikiaanwa khu Wele, akhaba lilaka ne likhabafukiilila nibo khukilia tawe. Basaayi bong'ene nibo ba bafukiililwa khulia?
Namwe mukhasomakho Mwilaka lia Musa nga buli ndaalo eya sabato basaayi mu Lukaangu bafunanga lilaka mala se babukulwa nga bafunile Lilaka tawe ku?
Ese muboolela enywe, sisiindu sili ano siboofu sikhila Lukaangu.
Lundi abanga enywe mwamanya niko kano kaboola, kali, ‘Nenya siisa se nenya chimbosio tawe,’ andi se mwakhalakila abo bakhafunile Lilaka tawe.
Sikila Omwana wo Mundu ali Omwami we Sabato.”
Yesu ama ebweeneyo acha mu sinakooki mwabwe,
nibwo omundu owafwokoya kumukhono aaba. Babaandu balala bareeba Yesu bali, “Lilaka liefwe lifukiilila khuonia omundu khu ndaalo eye Sabato ku?” Bareeba bario nio banyoole sifuno sie khuloma bali afunile Lilaka.
Omundu akhila likheese! Khwako lilaka liefwe likhufukiilila khuyeeta omundu khu ndaalo eye Sabato.”
Nio aboolela omundu owafwokoya kumukhono chana oyo ali, “Kololosia kumukhono kwowo!” Omundu oyo aakukololosia mala kwaona kwaba nga kukuundi.
Nio Bafarisayo barekukha bacha, mala bakhola ekwangwaani eye khukhwira Yesu.
Nga Yesu aulila ke kwangwaani eyo, arura ebweeneyo mala babaandu bakali bamuloondakho. Aonia balwaale boosi,
ne khubaboolela ali mukhaboolelakho omundu yesi yesi khuloondekhana ne nase tawe.
Aakhola ario nio niko Wele alomela mu mung'oosi Isaya kechusibwe.
lundi ousiimisia lukali.
Ndamurakho Roho wase,
ne aliboolela Be Chikholo likhalaka liase.
Se aliyingana namwe ayokele tawe,
namwe alomalome lukali khu ngila tawe.
Aliba omuolu khwaabo baali batekhele,
lundi owe siisa khwaabo bakhanyoola buyeeti tawe.
Aliba ne sinani nabwila alikhola bung'ali bube ne bukhili,
ne chikholo choosi chiliba ne lilieyikina mu niye.”
Nio bareerera Yesu omubofu lundi owaanda lulimi sikila aba ne sisieeno, Yesu amuonia. Omundu oyo alomaloma, lundi abona.
Babaandu boosi bauka niko Yesu aaba nakholile ne bareebana bali, “Ng'ali yuno Omwana owa Daudi ku?”
Yesu amanya kamebaasio kabwe, nio ababoolela ali, “Bubwami bwosi bwosi bukabukhana mala bwapana bubwene khu bubwene se bubaao siise sileeyi tawe, lundi mbao lukoba luboofu namwe enju ekabukhana yapana eng'ene khu ng'ene enyala yaiindila tawe.
Ne liaba bali Sietani arusia Sietani aba akabukhanemo omwene, aba bubwami bwewe buleema buriena?”
Lundi liaba bali ese ndusia bisieeno mu maani ka Beelisebuli, aba babaana benywe babirusia enje mu maani ka naanu? Khwako nibo baliba bakhalaki benywe.
Ne kakhali ese naaba ne ndusia bisieeno mu maani ka Roho owa Wele, aba bubwami bwa Wele bwamwoleele enywe.
“Namwe omundu engila ariena munju yo mundu owe kamaani mala amunuula bibiindu biewe, nakhanyoile aboa omundu owe kamaani oyo nio? Amunuula bibiindu ne amalile khumuboa.
Khwako ese muboolela enywe ndi, babaandu banyala babeelwa buli bwoni ne embelekeu yabwe, ne kakhali okholela Roho Omutakatifu embelekeu se alibeelwa tawe.
Omundu yesi yesi oolomaloma likhuwa liibi khu Mwana wo Mundu anyala abeelwa, ne yesi yesi oolomaloma likhuwa liibi khu Roho Omutakatifu se alibeelwa siise sino namwe sisiicha tawe.
Enywe baana ba nafwo, munyala muriena mwaloma kamalayi ne muli bamayaanu? Sikila kumunwa kulomanga kamakali kaali mu mwoyo.
Omundu omulayi amia kamalayi mu mwoyo kwewe kumulayi, ne omundu omumayaanu amia kamamayaanu mu mwoyo kwewe kumumayaanu
“Ese muboolela enywe, khu ndaalo eye likhalaka buli mundu aliyaalwa sikila buli elomo niyo aloma.
Mulikhalaka olibalwa khuba omuluungi namwe omwoni sikila chilomo chowo.”
Sikila nga Yona aba munda mwe ng'eeni emboofu chindaalo chitaru siilo ne kumuusi, akhaba Omwana wo Mundu yesi aliba mwiloba chindaalo chitaru siilo ne kumuusi.
Khu ndaalo eye likhalaka babaandu ba Ninefe baliicha basitake eselukho yino, sikila nga Yona ne elwacha nibo bakaluukhana, ne sisiindu sikhilakho Yona sili ano!
Khu ndaalo eye likhalaka Kwini owa Sheba Siafubo aliicha asitake eselukho yino, ne khukikhalakila, sikila echa khukhwama khu siakamo sie sibala sino khuulila liliekisia lie limanya lio mwami Solomoni, ne sisiindu sikhilakho omwami Solomoni sili ano!
“Sisieeno ne sirurire mu mundu, sibirira a siangalaamwe, ne siyiima niio siiolela. Oli se sinyoola tawe,
ne siloma sili, ‘Ndakobola munju yase nimwo naama!’ Oli sikobola sinyoola eli busa, mala enjeye, lundi yang'oonile.
Nio sicha sireera bibiindi saba biili biibi khusikhilakho nisio, mala bingisia mu bweene omwo bimenyamo. Ne liiba lio omundu oyo liba libi khukhilakho mataayi. Kaliba kario khu selukho eya luno emayaanu.”
Siise esio Yesu nasilomaloma ne babaandu, maawe ne bawandaaye ba Yesu becha bema enje ne benya khulomaloma naye.
Omundu mulala aboolela Yesu ali, “Maao ne bawandaayo bemile enje, balikho benya khulomaloma nawe.”
Yesu akobosia omundu owamuboolela oyo ali, “Maayi niye naanu, ne bawandaayase nibo naanu?”
Nio ekesia babeeka bewe aloma ali, “Lola! Maayi ne bawandaayase nibo bano!
Yesi yesi okhola niko Paapa oli mwikulu enya, niye wandaayase omusoleeli, wandayaase omukhaana lundi maayi wase.”

Endaalo eyo ne eng'ene Yesu arura munju ekhala anyanja khukhwekisia.
Mala babaandu bakali bamwibusiao, bakila engila mu liaaro ekhalamo ne babaandu abo nabo bema khu sikiingi.
Yesu ababoolela bibiindu bikali mu ngano ne aloma ali:
“Omumiichi arura khucha khumiicha.
Nga aba namiicha bumiicho bulala bwakwa khu ngila, mala chinyuni checha chabuboocha.
Bubuundi bwakwa khu lwanda lukhalikho liloba likali tawe khwako bwarubura khangu.
Ne nga enyanga yarura kumuumu kwabwosia bwaniaala mala bwoma sikila bwaba bukhekhisia chiisi aasi tawe.
Bumiicho bubuundi bwakwa mu mawa, mala eng'eneeni eye kamawa yakila bwafwa.
Bumiicho bubuundi bwakwa mwiloba lilayi, bwaama bibiaamo, bulala khukhwola emia, bubuundi kamakhumi sita, bubuundi kamakhumi kataru.”
Yesu amaliilisia ali, “Ooli ne kamaru, aulile!”
Nio babeeka beecha bamureeba bali, “Siina sikila ne orumikhira chingano khulomaloma khu baandu?”
Abakobosia ali, “Enywe mwaelesebwa bubweyaangu bwe khumanya ke bubwami bwe mwikulu kakakiswa ne nibo tawe.
Oli nabio alaebwa bibiindi bikali, ne okhali nabio tawe, alanuulwa akhaba sitiiti nisio ali nasio.
Kano niko kakila ne ndoma nabo mu ngano, sikila khulola balola ne se babona tawe, lundi barekeeresia ne se baulila tawe, namwe se bamanya tawe.
Khu nibo kaba kario nio kechusibwe niko omung'oosi Isaya aaloma ali,
‘Mukharekeeresie ne se mukhaulile tawe,
mukhalole ne se mukhabone tawe.
Sikila kimiooyo kiabwe kimilume,
ne kamaru kabwe kaminyaalile,
ne chimoni chabwe chabofuule.
Busa andi baboone,
lundi andi bauliile,
ne khumanyilisia mu miooyo kiabwe,
mala bangobolela ese mbaonie.’
Ese muboolela enywe bung'ali, bang'oosi ne babaandu baluungi be khaale bakali bekoombanga khubona niko mubona kano, lundi khuulila niko muulila kano mala se bakaulila tawe.
“Rekeeresia mala mumanye sifuno sie lukano lwo mumiichi.
Yesi yesi oulila Elomo eye Bubwami bwe nwikulu ne se akimanya tawe, ali nga bumiicho bubwakwa khu ngila. Omumayaanu echaanga mala abukula kabialiilwe mu niye.
Ne bubwamiichwa mwiloba lie khu mabaale, buli nga oyo oulila Elomo akifukiilila bwangu ne liliekhoya.
Ne kakhali se akitiila tawe, elumilisiakho khulwe siise sitiiti, oli siibi ne butinyu bibao sikila Elomo eyo, ne bwangu akilekhuula.
Ne bubwamiichwa mu mawa buli nga abo baulila Elomo, ne kakhali bibiindu bie sibala ne khusiima buiinda biira Elomo eyo, mala se saala kamatuunda tawe.
Ne bubwamiichwa mu maloba kamalayi buli abo baulila Elomo bakimanya, basaala kamatuunda, balala emia ndala, babaandi kamakhumi sita ne babaandi kamakhumi kataru.”
Yesu ababoolela lukano luluundi ali, “Bubwami bwe mwikulu bunyala khufwaananisibwa khu mundu owamiicha bumiicho bulayi mu mukuunda kwewe.
Ne kakhali babaandu baba oli bakona, omusiku wewe echa amiicha libaye mu ngaanu, mala arekukha.
Khwako engaanu nga yamela oli eraakho, libaye chana liamanyikhana.
Bakholi bewe becha bamuboolela bali, ‘Omwami, ewe se wamiicha bumiicho bulayi mu mukuunda kwowo? Nono libaye nalio liamile waena?’
Abakobosia ali, ‘Omusiku niye okholile kano.’ Bakholi bamureeba bali, ‘Nono wenya khuche khulikhuule?’
Naye abakobosia ali, ‘Tawe, mukhola murio oli mulikhuula mwakhuulilamo engaanu.
Lekha bioombi bichoele alala khukhwola mwikesa, ndilaka bakesa ndi, nyoa mukhuule libaye muliboe mu bikala muliosie mala mukese engaanu mala mu kibuunge mu sirara siase.’ ”
Yesu ababoolela lukano luluundi ali, “Bubwami bwe mwikulu buli nga khamiicho khe kumupeeli nikho omundu abukula amiicha mu mukuunda kwewe.
Khali khakeekhe khukhila bumiicho bubuundi bwoosi, ne kakhali ne khakhulile khaba kumurongooro kumuboofu mu kioosi nikwo chinyuni chiicha ne chombakha biswi khu sakia chakwo.”
Yesu aabakanila lukano luluundi: “Bubwami bwe mwikulu buli nga limela nilio omukhasi abukula ne apaakhila mu bipanga bitaru bie bufu nabwila bwoosi buyiimba.”
Yesu aaboolela babaandu kano koosi mu ngano, se ababoolelakho sisiindu siosi siosi nekhali khubirira mu ngano tawe.
Aakhola ario nio niko omung'oosi aaloma kechusibwe.
“Ndilomaloma nabo mu ngano.
Ndiboola kakakiswa khukhwama nga sibala ne siabaang'anwa.”
Nga Yesu arura mu baandu engila munju, babeeka bewe bacha niio ali bamuboolela bali, “Khwinooselie lukano lwe libaye mu mukuunda nga luboola.”
Yesu akobosia ali, “Omiicha bumiicho bulayi ali Omwana wo Mundu;
sibala nisio kumukuunda, ne bumiicho bulayi nibwo babaandu be Bubwami; libaye lili babaandu bo Mumayaanu,
ne omusiku owabumiicha ali Sietani. Likesa lili Siieli sie sibala, ne bakesa bali malaika.
Nga libaye libuusibwa ne khukhwosebwa mu mulilo, kaliba kario mu siieli sie sibala.
Omwana wo Mundu aliruma malaika bewe mala babuusie khukhwama mu Bwami bwewe abo boosi batiimia babaandu khukhola bubwoni ne babaandi boosi bakhola bumayaanu,
mala bakhabamwaate mu sioso sie kumulilo, mu bwene omwo babaandu balilila ne khukhwelumakaka.
Nio baluungi balikhosia nga enyanga mu Bwami bwa Raarawabwe. Oli ne kamaru, aulile!
“Bubwami bwe mwikulu buli nga libiikhilo liliakisibwa mu mukuunda, nilio omundu anyoola elilisia mala mu khoyo yewe acha akusia bioosi nibio ali nabio, aakula kumukuunda mwene okwo.
“Lundi Bubwami bwe Mwikulu buli nga omwofuli, oenja chisiimbi chindayi.
Oli anyoola esiimbi ndala eye bukusi bukali, ne acha akusia bioosi nibio ali nabio mala akikule.
“Lundi Bubwami bwe Mwikulu buli nga lutiimba lulwamwaatwa mu nyanja mala lwabuusia ching'eeni buli lukano lwoosi.
Nga lwechula, babaandu balukhwesa balura khu sikiingi, bekhala aasi, mala bangalamo chindayi bachira mu bikono mala bamwaata chimbi.
Kaliba kario mu siieli sie sibala, malaika baliicha baukhasie babooni khukhwama mu baluungi,
mala bamwaate babooni mu sioso sie kumulilo, mu bwene omwo balilila ne khukhwelumakaka.”
Yesu abareeba ali, “Mwamanyile kano koosi ku?” Bamukobosia bali, “Yee.”
Nio ababoolela ali, “Khwako omuandiki we Lilaka yesi yesi owekisiibwe khulwe Bubwami bwe mwikulu ali nga, omwene mungo obukula khukhwama mwibiikhilo liewe, bibiindu biyia ne bikhale.”
Yesu nga ne amala chingano chino, arura ebweeneyo
akobola mu lukoba lwe wabwe. Ekisia mu sinakooki mwabwe mala babamurekeeresia bauka, baloma bali, “Omundu yuno amia waena bukesi ne kamayia kano?
Yuno se ali omwana owo omundu ong'oonanga bibiindu bie chimbao? Maawe se ali Maria? Lundi bawandaaye se bali Yakobo, Yosefu, Simoni ne Yuda?
Ne bakooko bewe boosi se bamenyile ano? Nono niye amia waena kano koosi?”
Bamubonela niye bubi. Ne Yesu ababoolela ali, “Omung'oosi se ali ne fuma mu sibala siewe ne munju yewe omwene tawe.”
Mala se akhola kamayia kamakali ebweeneyo tawe, sikila khutaamba lisuubila khwabwe.

Mu siise siene esio Herodi omuruki owa Kalilaya aulila efuma eya Yesu.
Aboolela babemeelesi ba baaba aasi wewe ali, “Yuno ali Yoana Omubatiisi asiukhile khukhwama mu bafu, aka niko kakila nakhola kamayia kano.”
Sikila Yoana amuboolela ali, “Lilaka se likhufukiilila ewe khukhwila khu Herotia tawe.”
Herodi enya khukhwira Yoana, ne kakhali aria babaandu, sikila bamanya bali Yoana aaba omung'oosi.
Nga endaalo eye khukhebulila khusaalwa khwa Herodi ne yoola, omwana owa Herotia omukhaana akhinila sisiikhasio, mala asiimisia Herodi lukali.
Khwako Herodi amulaka ne khu mwichubila ali alamuelesia siosi siosi nisio enya.
Nio Herotia aachilisia omwana ali loma oli, “Mbelesie kumurwe kwa Yoana Omubatiisi khu lutelu siise sino!”
Ne kakhali sikila aaba echubile ebweeni we bakeni bewe, alakiilisia ali bamuelesie.
Nio arumania munju eye baboe bakhala Yoana kumurwe.
Mala bareera kumurwe kwewe khu lutelu baelesia omukhaana oyo, naye ayilila maawe.
Babeeka ba Yoana becha babukula kumubili kwewe mala basiikha mala bacha baboolela Yesu.
Nga Yesu ne aulila kano, engila mu liaaro arura ebweeneyo acha abuundu niio babaandu bakhaba tawe aaba ebweeneyo yeng'ene. Nga babaandu bakali ne baulila, bama mu ngoba chabwe bamuloondakho khu bikele.
Oli eema khu sikiingi abona babaandu bakali mala abakholela siisa, aonia ba baaba balwaale.
Oli ekolooba, babeeka bewe bamwichakho baloma bali, “abuundu ano ali mu sichiimi, ne enje bwelabuule. Sibula babaandu bache mu birekere bakule biakhulia balie.”
Yesu aloma ali, “Bakhenaana khucha tawe, enywe baelesie siakhulia balie!”
Babeeka bewe bamuboolela bali, “Ano khuli ne kimikaati kiraano kiong'ene ne ching'eeni chibili.”
Ababoolela ali, “Bireere ano.”
Nio aboolela babaandu abo khukhwikhala aasi khu bunyaasi mala abukula kimikaati kiraano ekio ne ching'eeni chibili echo alola mu ngaaki apila Wele orio. Akimesula aelesia babeeka, mala babeeka bakaba babaandu.
Babaandu boosi balia bekura. Nio babeeka babuusia bitonyi bie kimikaati bibiarama mala biechula bikono ekhumi na bibili.
Ne babakilia baba babaandu chielefu chiraano be siseecha bong'ene nokhabaliilekho bakhasi ne babaana tawe.
Nio aboolela babeeka bengile mu liaaro banyoe bambukhe enyanja bache ebweeni wewe niye omwene nasisibula babaandu khurekukha.
Enyuma we khusibula babaandu acha mu sikulu yeng'ene khusaba mala bwelabulilayo.
Ne mu siise sieneesio liliaaro liaba aleeyi khukhwama khu sikiingi, ekhuungu yaba engali yakila bibuli bie kameechi bialitengaasia.
Mu makhelebeende Yesu echa niio babeeka bali, ne alikho akeenda khu meechi.
Ne babeeka nga bamubona nakeenda khu meechi buuri bwabaamba. Mala bakukuula bali, “Simakoombe nisio!”
Nio oli bakhasila tawe, Yesu ababoolela ali, “Niise nyindaalila, mukhaba ne buuri tawe.”
Nio Petero amukobosia ali, “Omwami, waba ne oli ewe loma sesi ngende khu meechi niche niio oli ao.”
Yesu aloma ali, “Yiicha.” Nio Petero arura mu liaaro akeenda khu meechi acha niio Yesu ali.
Ne nga Petero abona ekhuungu, aria, mala arakikha khukhwisiikha. Nio alila ali, “Omwami mbonie!”
Oli akhasila tawe, Yesu enaa aamutiila mala aloma ali, “Omundu we lisuubila likeekhe! Siina sikila ne okhali ne lisuubila?”
Nga bengila mu liaaro, ne ekhuungu eyenjeela.
Babeeka ba baaba mu liaaro basaaya Yesu, ne baloma bali, “Ng'ali khane ewe oli Omwana owa Wele.”
Nga baba ne bambuukhe enyanja, boola mu sibala sia Kenesareti,
ne nga babaandu be bweneyo bamanya bali niye, barumania bareere balwaale khukhwama mu ngoongo che eyo choosi khu Yesu.
Bamwikoonjelela bali balwaale batilekho khwikemo lie ngubo yewe; ne buli owatiilakho aona.

Bafarisayo ne baandiki be Lilaka bama Yerusalemu becha khu Yesu bamureeba bali,
“Siina sikila babeeka bowo ne bonaka kimiima kie sikuuka? Sikila nibo se basaabanga kamakhono nio balia tawe.”
Yesu abakobosia ali, “Siina sikila nanywe ne mukharia Lilaka lia Wele mala muloonda kamekisio kenywe?
Sikila Wele alaka ali, ‘Ria raraao ne maao’, lundi, ‘Oyo okholela raraawe namwe maawe embelekeu akhoya eerwe.’
Ne enywe muloma muli, ‘Kaaba bali omwana yesi yesi aboolela raraawe namwe maawe ali, sisiindu nisio akhoyeele abayeete aelesie Wele, aba se enaana khubaria tawe.’
Khwako, sikila kumwiima kwenywe, mwakhola Elomo eya Wele khuba sisiindu busa.
Babacha enywe! Isaya ang'oola abwene khwinywe, nga ne aloma ali:
ne kimiooyo kiabwe kili aleeyi khukhwama khwise.
Bakhola ka busa khu khusaaya ese,
bekisia kamalaka ke babaandu busa bali kakaase khana tawe.’ ”
Yesu alaanga babaandu becha mala ababoolela ali, “Ulila lundi mumanye,
se sili siicha mukhanwa sinyaalutia omundu tawe, ne kakhali sisiamamo.”
Nio babeeka bewe becha bamureeba bali, “Ewe omanyile oli Bafarisayo baboone bubi nga baulile niko olomile?”
Yesu abakobosia ali, “Buli simelwa nisio Paapa wase owe mwikulu akhabiaala tawe, silisiuulwa.
Balekhe babe, nibo bali barangirisi babofu. Kaaba bali omubofu arangirira omubofu wasie, boombi balakwa mwiloo.”
Ne kakhali Petero amuboolela ali, “Khwinooselie lusimo luno.”
Nio Yesu areeba ali, “Akhaba enywe musiili busa mukhamanya tawe?
Se mubona muli siosi siosi siicha mukhanwa sioola munda, lundi sirura mu mubili tawe ku?
Ne kakhali sirura mukhanwa siama mu mwoyo, mala sino sikhola omundu aaba omunyaalu.
Sikila mu mwoyo kamamo kamebaasio kamabi, bubwiri, bukhobani, bueeyi, bubwifwi, khurusia buloli bwe bubeeyi ne khukiikha.
Bino nibio binyaalutia omundu khuloondekhana ne Lilaka, ne khulekha khusaaba kamakhono se khunyaalutia omundu tawe.”
Yesu arura ebweeneyo acha mu sibala sia Tiro ne Sidoni.
Nio omukhasi Omukanaani owe mu sibala siene esio aulukha arakikha khukhwekoonjelela Yesu ali, “Kholele siisa! Omwami, Mwana owa Daudi, omwana wase omukhaana ali ne sisieeno sirafu.”
Ne Yesu se amukobosiakho tawe. Babeeka bewe becha bekoonjelela Yesu ne baloma bali, “Muboolele arekukhe ache eyo, sikila alikho akhuloondelela nalila.”
Yesu aloma ali, “Ese narumwa khu makheese kakatiba kong'ene, babaandu ba Isiraeli.”
Ne kakhali omukhasi chana eecha asikama ebweeni wewe aloma ali, “Omwami njeete.”
Nio Yesu aaloma ali, “Se buli buluungi khubukula kumukaati kwe babaana ne khu mwaatila chimbwa tawe.”
Omukhasi chana aloma ali, “Ako ka ng'ali, Omwami, ne kakhaba kario chimbwa chana echo chilia bimesu bikwa khukhwama khu mesa che babeenecho.”
Nio Yesu amukobosia ali, “Mukhasi ewe, lisuubila liowo lili likali po! Kho kholelwe nga wenyile.” Ne omukhaana wewe aona abwene na bwene.
Yesu aarura ebweeneyo aacha aabirira anyanja eya Kalilaya. Aniina khu sikulu, ekhala aasi.
Babaandu bakali bamwichakho, ne bamureerera ba balemala, ba bakataala, babofu, ba baanda chinimi ne khureera balwaale babaandi bakali ebweeni wewe; Yesu abaonia.
Nabwila babaandu bauka, nga babona ba baanda chinimi ne balomaloma, ba balemala ne bakeenda, lundi babofu ne babona. Nio baelesia Wele owa Isiraeli luyali.
Nio Yesu aalanga babeeka bewe aloma ali, “Ndikho kholela sipupu siisa, sikila khukhwola luno babeele nase chindaalo chitaru, ne se bali na siosi nisio balia tawe, ne se nenya mbaboolele bache ne enjala tawe. Bakhola bario bakwa khu ngila.”
Babeeka bewe bamureeba bali, “Mu siangalaamwe sisioomu sino efwe khwamia waena kimikaati kikiola khuliisia sipupu siboofu siri?”
Yesu aabareeba ali, “Muli ne kimikaati kinga?” Baloma bali, “Kimikaati saba ne ching'eeni chindiiti ngekhe chiri.”
Aaboolela sipupu khukhwikhala aasi mu maloba.
Aabukula kimikaati saba ne ching'eeni, aapa orio aakimesula aelesia babeeka, mala babeeka nabo bakaba bipupu.
Boosi balia, bekura; mala babuusia bimesu bibiaramirakho biechula bikono saba.
Abo babalia baba chielefu chine, nokhabaliilekho bakhasi ne babaana tawe.
Yesu aasibula babaandu khucha, ne omwene aniina mu liaaro aacha mu sibala sia Makadani.

Yesu aabakobosia ali, “Biise bie ekolooba, muloma muli, ‘Enje yalengaalile; sikila likulu liabeseeme.’
Ne oli kumutikhinyi muli, ‘Luno efula eye embembeesi elakwa, sikila likulu liabeseeme, lundi liriisia.’ Mwamanyilisia niko efwaani eye likulu yekesia, ne se mumanyile kamayia ke siise sino tawe!
Eselukho emayaanu, ekharia Wele, yenya kamayia. Ne kamayia se kalikhoo ne kakhali ka Yona tawe.” Khwako abalekha acha.
Babeeka nga boola engelekha baba bebiliile khusuta kimikaati.
Yesu ababoolela ali, “Mulole bulayi lundi mumanye khukhweliinda khukhwama khu limela lie Bafarisayo ne Basatukayo.”
Nio baloma bali, “Aloma kano sikila se khusutilekho kumukaati kwosi kwosi tawe.”
Ne kakhali Yesu amanya niko balikho, abareeba ali, “Enywe baandu be lisuubila litiiti, siina sikila ne mulomaloma muli se mulikho ne kumukaati tawe?
Mukhamanyanga tawe? Se mukhebulila kimikaati kiraano nikio namesulemo kialiisia babaandu chielefu chiraano tawe? Ne mwabuusiisie bimesu bikono biinga?
Ne kimikaati saba khu baandu chielefu chine nakio? Ne mwabuusiisie bimesu bikono biinga?
Kanyalikha kariena enywe khukhilwa khumanya muli se nalomanga ke kumukaati tawe? Yeliinda khukhwama khu mamela ke Bafarisayo ne Basatukayo.”
Nio bamanya bali se ababoolela khukhwiyaya khukhwama khu mamela ke kumukaati tawe, ne kakhali khukhwama khu mekisio ke Bafarisayo ne Basatukayo.
Yesu oola mu sibala sia Kaesarea-filipi aareeba babeeka bewe ali, “Babaandu baloma bali Omwana wo Mundu ali naanu?”
Aabareeba ali, “Ne enywe muloma muli ese ndi naanu?”
Simoni Petero aakobosia ali, “Ewe niwe Kristo, Omwana owa Wele omenyile mindali.”
Yesu aamukobosia ali, “Oli ne khabi ewe, Simoni okhwa Yona! Sikila omundu se akhubuuliile kano tawe, nakhali Paapa wase oli mwikulu.
Khwako Petero ese khuboolela, ewe oli lulwanda, khu lwanda luno ndiombakhakho e kanisa yase, mala bunyali bwe lifwa se buli kiula tawe.
Ndikhuelesia chifunguo che bubwami bwe mwikulu, ne siosi siosi nisio okaania khu sibala sikanisibwa mwikulu, lundi siosi siosi nisio ofukiilila khu sibala sifukiililwa mwikulu.”
Nio Yesu akaania babeeka lukali ali bakhaboolela omundu yesi yesi bali ali Kristo tawe.
Khukhwamila siise sienesio Yesu aarakikha khuboolela babeeka bewe abuwaanga ali, “Khukhwola ese nje e Yerusalemu mala khupwe siibi lukali khukhwama khu bemeelesi, basaayi bakhulu ne babekisia be Lilaka. Kheerwe, ne kakhali enyuma we chindaalo chitaru khalamukhe.”
Nio Petero amulaanga alubeka arakikha khumurafwira, naloma ali, “Omwami, Wele akhiingilile kano! Kano se kalikholekhakho khwiwe tawe!”
Ne Yesu ayuukha mala aboolela Petero ali, “Sietani, kobola enyuma wase! Sikila kamebaasio kowo kano se kaama khu Wele tawe kaama khu mundu busa.”
Lundi yesi yesi owenya khuonia bulamu bwewe alibutibia, ne yesi yesi otibia bulamu bwewe sikila ese alibunyoola.
Omundu anyoola bukhala siina, aaba bali anyoola sibala sioosi mala atibie bulamu bwewe? Se anyoolamo siindu tawe! Se siliio nisio anyala aana khunyoola bulamu bwewe lundi tawe.
Omwana wo Mundu akheeche ne malaika bewe mu luyali lwa Raraawe, mala aruunge buli mundu khuloondekhana ne bikholwa biewe.
Ng'ali ese muboolela enywe ndi, bali ano balala se bakhachanjamekho lifwa ne bakhaabona Omwana wo Mundu ne echa mu Bwami bwewe tawe.”

Nga yaba ne baloleleele lukoondo lwa Yesu lwakaluukhana, mumoni mwewe mwakhosia nga enyanga, lundi chingubo chewe chawangia cherereere.
Nio babeeka chana babona Musa ne Elicha ne balomaloma ne Yesu.
Khwako Petero asuta kumunwa aboolela Yesu ali, “Omwami buli bulayi efwe khuba ano, nosiima, lekha nombakhe ano kamaeema kataru, lilala liliowo, liliindi lia Musa ne liliindi lia Elicha.”
Babeeka nga baulila kano, bakwa mafumala, lundi buuri bukali bwabaamba.
Ne kakhali Yesu echa abatilakho, ababoolela ali, “Yinyokha, ne mukhaba ne buuri tawe.”
Nga basuta chimoni chabwe, se babona omundu yesi yesi tawe, nakhali Yesu yeng'ene.
Oli basungukha khukhwama khu sikulu, Yesu abakaania ali, “Mukhaboolelakho omundu yesi yesi kaamalola kano tawe nabwila Omwana wo Mundu enyokha khukhwama mu bafu.”
Yesu aakobosia ali, “Elicha akhanyoe eeche, mala akharekekhe buli siindu.
Ne ese muboolela ndi Elicha echa khaale, ne se bamumanya tawe, mala bamukholela lilienya liabwe babeene. Nio akhaba Omwana wo Mundu yesi akhaapwe siibi ario mu makhono kabwe.”
Nio babeeka bamanyila elala bali alababoolelanga ka Yoana Omubatiisi.
Nga bakobola niio babaandu baaba omundu echa khu Yesu asikama ebweeni wewe,
mala aloma ali, “Omwami kholela siisa omusoleeli wase, sikila ali ne chiteleng'i lundi achuunwa burafu, buli busiele akwa mu mulilo ne mu meechi.
Mureerire khu beeka bowo, mala se banyalile khumuonia tawe.”
Yesu akobosia ali, “Enywe eselukho ekhali ne lisuubila tawe, lundi eyonekha, ndaba nanywe khukhwola liina? Ndamwikhaliilikha enywe khukhwola liina? Reera omusoleeli chana ano!”
Yesu arafwira sisieeno esio mala siamururamo ne omwana aona abwene na abwene.
Nio babeeka becha khu Yesu mu bwikisi bamureeba bali, “Siina sikila efwe ne khukhasirusiisie?”
Sisieeno lukano luno se sinyala siarura ne mukhasabile ne khukhweyimana khulia tawe.]”
Nga baba ne bebuusiisie mu Kalilaya, Yesu ababoolela ali, “Omwana wo Mundu ali siimbi khurebwa mu makhono ke babaandu,
mala bamwiire, ne enyuma we chindaalo chitaru akhalamukhe.”
Nio babeeka babiililwa lukali.
Petero abakobosia ali, “Yee.” Nga Petero engila munju, Yesu anyoa aalomaloma naye, amureeba ali, “Wibaasia siina, Simoni? Babaami be sibala baroosia busuuru khukhwama khu naanu? Khukhwama khu baana be sibala siabwe namwe khu bakeni.”
Petero akobosia ali, “Khukhwama khu bakeni.” Yesu amuboolela ali, “Nono kaaba kario aba babaandu be sibala esio bali balekhuule.
Ne kakhali khulekha khubaambia lirima, cha khu nyanja mala omwaatemo kumulobo, olobe eng'eeni enyoa khukhwicha khu mulobo, wasamie kumunwa kwayo, kene onyoolemo chirupia chicholaana khuruunga busuuru bwe Lukaangu. Bukula ching'enecho obaelesie nga busuuru bwase ne bubwowo.”

Yesu alanga omwana, amwimia akari wabwe,
mala aaloma ali, “Muboolela bung'ali, ne mukhakaluukhana mwaba nga babaana, se mulingilakho mu Bwami bwe mwikulu tawe.
Yesi yesi oweboombia aaba nga omwana yuno, niye oli omukali mu Bwami bwe mwikulu.
Yesi yesi owakaanila omwana mulala nga yuno ari, mwisina liase aba anjakaniile ese.
“Ne yesi yesi okila mulala khu batiiti babasuubila ese bano bakhola bubwoni, buli bulayi khukhila khu niye khurwa lususi luboofu mwikosi mwewe ne khusiikhwa mu lusiba lwe nyanja.
Silaamo sili khu sibala sikila kamakhako ke khukhola bubwoni! Khukhwola kamakhako kabeo, ne kakhali omundu oreera kamakhako ako ali ne silaamo.
Lundi kaaba bali emoni yowo ekila wakhola bubwoni, kitomole mala okimwaate eyo; buli bulayi khwiwe khukhwingila mu bulamu ne moni ndala khukhila ne chimoni chombi mala omwaatwe emakoombe mu mulilo kwa mindali.
“Mukhalekelesiakho mulala khu batiiti bano tawe. Sikila muboolela enywe ndi mwikulu malaika babwe busiele bali ebweeni wa Paapa wase we Mwikulu. [
Sikila Omwana wo Mundu echa khuonia babatiba.]
Mwibaasia muli siina? Omundu aaba ne kamakheese emia, mala lilalakho liatiba, salekha kamakhumi tisa na tisa mumaayilwe mu bikulu mala acha khuyiima lilala litibile elio tawe ku?
Ng'ali muboolela ndi, nalinyoolile aliekhoyela khukhila kamakhumi tisa na tisa kakhatibile tawe.
Bulayi bwene se lili lilienya lia Paapa oli mwikulu mulala khu bakeekhe bano atibe tawe.
Ne nakhakhuulila tawe, cha no mundu mulala namwe babili, nio buli likhuwa liaandalasibwe ne buloli bwe babaandu babili namwe bataru.
Kaaba bali aloba khubaulila, boolela e kanisa yoosi. Ekhumaliilikha nakhaulila ke kanisa tawe, mubukule nga omundu okhamanyile Wele tawe, namwe orosiaanga busuuru.
“Lundi muboolela ndi, kaaba bali babili khwinywe mufukiilisiana khu sibala khu siindu siosi siosi nisio musaba, mulakholelwa murio ne Paapa wase we mwikulu.
Sikila niio babili namwe bataru bebuusiisie mwisina liase, aba ndi nabo abwenao.”
Yesu amukobosia ali, “Se khuboolela ndi khukhwola kamakhabi saba tawe, ne kakhali kamakhabi kamakhumi saba khukhwola saba.
Khwako Bubwami bwe mwikulu bunyala khulekhasibwa no mwami owenya khumenieelesia bitabu bie chirupia bie bakholi bewe.
Nga arakikha khubala, mulala aareerwa khu niye owaba ne likobi lie chirupia chimilioni chingali,
ne nga nilwo akhanyala khuruunga tawe, Omwami wewe aalaka ali akusibwe, alala no mukhasi wewe ne babaana bewe nende nibio aba nabio bioosi, likobi liruungwe.
Nio omukholi oyo aamukwa mu bikele ne khumwikoonjelela ali, ‘Omwami kholele siisa khakhuruunge choosi!’
Omwami amukholela siisa, amubeela likobi aamulekhuula acha.
“Ne kakhali omukholi chana oyo, nga ne aarura enje, aanyoola mulala khu bakholi basie owaba ne likobi liewe lie chirupia emia, aamutiila enjasi ne aloma ali, ‘Nduunge likobi liase.’
Nio omukholi wasie oyo aamukwa mu bikele amwikoonjelela ali, ‘Kholele siisa, khakhuruunge choosi!’
Aaloba, mala aacha aamura niye mu siboe nabwila nga akharuunge likobi elio.
Nga bakholi basie babona bario babiililwa lukali, mala bacha baboolela omwami wabwe kakakholekha.
Nio omwami wewe aamulaanga amureeba ali, ‘Ewe omukholi omumayaanu! Khubeleele likobi liowo lioosi sikila unjikoonjelele!
Ne ewe nawe andi sokholeele omukholi wasio siisa nga sesi ne khukholeele?’
Omwami wewe aambwa lirima amumwaata mu cheela, nabwila aliruunga likobi liewe lioosi.”
Nio Yesu amaliilisia ali, “Akhaba Paapa wase owe mwikulu alikholela ario buli mulala khwinywe, kaaba bali se mubeela bawandaayenywe khukhwama mu miooyo kienywe tawe.”

Nga Yesu ne amala khuloma kamakhuwa ako arura Kalilaya acha mu sibala sie Buyuda engelekha we luluuchi lwa Yoritani.
Mala babaandu bakali bamuloondakho, abaoneseliayo.
Bafarisayo bamwichakho bamukhaka mu khumureeba bali, “Lilaka liefwe lifukiilila omundu khulekhana ne omukhasi wewe khulwe sifuno siosi siosi ku?”
Mala aloma ali, ‘Sikila sifuno sino omundu alalekha raraawe ne maawe mala aambaane no mukhasi wewe, mala boombi babe sisiindu silala.’
Khwako se basiili babili lundi tawe, ne khali ali mulala. Khwako nisio Wele aambasiisie, omundu yesi yesi akhaukhasia tawe.”
Bamureeba bali, “Nono siina sikila Musa ne aana lilaka omundu khuelesia ebarwa eye khulekhana khu mukhasi wewe mala amulekhe?”
Yesu aabakobosia ali, “Musa amufukiilila enywe khuoona bakhasi benywe sikila mwaluma emirwe, ne se kaba kario khukhwama mu khurakikha tawe.
Ne ese muboolela enywe ndi, yesi yesi oona omukhasi wewe, ne bukhali sikila bueeyi, mala aareera omukhasi okundi aba akhola bueeyi. Lundi oreera niye baoona, aba akhola bueeyi.”
Babeeka bamuboolela bali, “Kamakhuwa ko museecha no mukhasi wewe kaaba ne kali kario aba se buli bulayi khureera omukhasi tawe.”
Yesu aabakobosia ali, “Se bali babaandu boosi banyala khufukiilila liliekisia lino tawe, ne kakhali nibo Wele ekhelamo bong'ene.
Sikila baliio bachili babasaalwa bario, lundi baliio bachili nibo babaandu bakhola baba bario, lundi babaandi baliio babekhola babeene bachili sikila Bubwami bwe Mwikulu. Lekha oyo ofukiilila kamekisio kano akhole ario.”
Babaandu balala bareera babaana khu Yesu ne khubasabila ne kakhali babeeka barafwira babaandu abo.
Yesu aloma ali, “Lekha babaana beche mukhabakhiingilila tawe, sikila Bubwami bwe mwikulu buli bwabo baali nga babaana bano.”
Aabarakho kamakhono kewe mala aarekukha.
Omundu mulala echa, khu Yesu areeba ali, “Omwekisia, khola sikholwa siina silayi, nio nyoole bulamu bukhawa tawe?”
Yesu aamukobosia ali, “Siina sikila ewe ne undeeba khuloondekhana nende sikholwa silayi? Aliio Mulala yeng'ene oli omulayi. Ne wenya khukhwingila mu bulamu, tiila kamalaka ka Wele.”
ria raraao ne maao, lundi siima owasio nga ne wesiima wamwene.”
Omusoleeli chana amukobosia ali, “Kamalaka kano koosi naloonda, siina nisio mbombelelwa?”
Yesu amuboolela ali, “Ne wenya khuba owolaana, cha okusie bioosi nibio oli nabio mala oeleesie bataambi chirupia, mala wiche unondekho ne olanyoola buiinda mwikulu.”
Nga omusoleeli oyo ne aulila ario arekukha na abiiliilwe, sikila aba ne kimiaandu kimikali.
Nio Yesu aboolela babeeka bewe ali, “Ng'ali ese muboolela enywe ndi, buliba butinyu khu muyiinda khukhwingila mu Bwami bwe mwikulu.
Lundi muboolela enywe ndi, lili liliangu khu ngamia, khubirira mu mwanya kwe sindani khukhila omuiinda khukhwingila mu Bwami bwa Wele.”
Nga babeeka baulila kano bauka lukali, ne bareeba bali, “Naanu aba onyala aonisibwa?”
Yesu asuta chimoni abalola mala ababoolela ali, “Khu baandu kano se kali kanyalikha tawe, ne kakhali khu Wele bibiindu bioosi bili binyalikha.”
Nio Petero aakobosia ali, “Lola khwalekha bibiindu bioosi, mala khwakhuloondakho. Khukhanyoole siina?”
Yesi yesi olekhile chinju chewe namwe bawandaaye be siseecha nende be siikhasi, namwe raraawe ne maawe, namwe babaana namwe kamaloba, sikila lisina liase, alibinyoola bikali khukhwola emia ndala, mala abe bulamu bukhawa tawe.
Ne kakhali bakali babanyoa, balimaliilikha, ne bamaliilisi balinyoa.

“Bubwami bwe mwikulu buli nga omwene enju owauuna makhelebeende khuboolana ne babaandu khumukholela kumulimo mwiruuti lie kimisabibu.
Enyuma we khufukiilisiana ne bakholi bene abo chirupia che kumuruungo kwe ndaalo, aabayila mwiruuti liewe.
“Lundi oli acha khu soko embi mu saa eya khataru aabona babaandi bemilekho busa,
nabo aababoolela ali, ‘Enywe mweesi khemuche mwiruuti, ne ndamuruunga siosi siosi sisiolaana.’
Khwako bacha. Nio lundi khu saa eye mwiangilwe nende eya tisa, akhola ario.
Embi khu saa eye khumi na ndala acha lundi mala anyoola babaandi bemile, mala aabareeba ali, ‘Siina sikila enywe ne mwimile busa endaalo yoosi?’
Bamukobosia bali, ‘Sikila se aliio yesi yesi okhulangiile kumulimo tawe.’ Aababoolela ali, ‘Nono, ne kali kario, khemuche mukhole mwiruuti liase.’ ”
Nga babalaangwa khukhola kumulimo embi esaa eye khumi na ndala becha, buli mulala khu nibo anyoola kumuruungo kwe ndaalo ndala.
Oli be bweeni becha bebaasia bali wakana balanyoola chingali khukhilakho, ne kakhali buli mulala khu nibo boosi anyoola kumuruungo kwe ndaalo ndala.
Nga bakunyoola bakaamba ne khukhweng'ulung'unyila omwene liruuti,
baloma bali, ‘Bamaliilisi bano bakholile esaa ndala yong'ene, mala ewe walekhasiisie kumuruungo kwabwe ne kukwefwe, efwe khukhwekhaliilikhe kumuumu kumurafu khukhola kimilimo kie ndaalo.’
Naye aakobosia mulala khu nibo ali, ‘Omusaale, ese se ndikho khukholelakho kamakhiikha kosi kosi tawe, se khufukiilisiane nawe kumuruungo kwe ndaalo ndala?
Nono bukula bibiowo oche, ndoboore khuelesia omumaliilisi yuno nga khuelesie ewe.
Se ndi ne bulekhuule khurumikhira bibiase nga nenya tawe ku? Namwe okhendekha sikila buaani bwase bukali?’ ”
Nga Yesu ne aba nacha Yerusalemu, alaanga babeeka bewe ekhumi na babili alubeka mala alomaloma nabo nga yaba ne balikho bakeenda.
Ababoolela ali, “Rekeeresia, khulikho khucha khwoole Yerusalemu; niio Omwana wo Mundu alareebwa mu makhono ke basaayi bakhulu ne babekisia be Lilaka, balamukhalakila lifwa,
mala bamwakaanisie khu Be Chikholo achekhwe ne khu khupwa biboko ne khukhwirwa khu musalaba ne kakhali enyuma we chindaalo chitaru akhalamukhe.”
Nio mukha Sebetayo echa ne babaana bewe khu Yesu, asikama ebweeni wewe asaba Yesu amukholele sisiindu.
Yesu amureeba ali, “Wenya siina?” Aamukobosia ali, “Ndakiilisie oli babaana base babili bano balikhala mulala kumukhono kwowo kumuseecha ne okundi kumukhasi mu Bwami bwowo.”
Ne kakhali Yesu amukobosia ali, “Se mwamanyile nisio mulikho musaba tawe. Enywe munyala khunywa sikoombe sie buchuuni nisio ese ndi siimbi khunywa?” Bakobosia bali, “Yee, khunyala.”
Yesu abakobosia ali, “Ng'ali mulanywa sikoombe siase, ne kakhali se kali kakaase khufukiilila mwikhale amukhono kwase kumuseecha namwe kumukhasi tawe, ne kakhali abuundu ao ali e babaandu nibo Paapa wase arekekhera.”
Ne nga babaandi likhumi abo ne baulila, babonela babili abo bubi.
Ne kakhali Yesu aabalaanga boosi alala becha niio ali mala ababoolela ali, “Mumanyile muli baruki Be Chikholo bekesianga kamaani khu nibo bamiia, lundi babemeelesi bali ne bunyali khu nibo.
Se kali kario khwinywe tawe. Mulala khwinywe aaba ne enya khuba omukali, khukhwola abe omukholi we babaandi;
ne yesi yesi owenya khuba owe bweeni khwinywe akhoya anyoe abe nasioobi wenywe,
bulayi bwene nga Omwana wo Mundu akheecha khukholelwa tawe, ne kakhali khukhalabanila babaandi ne khuaana bulamu bwewe khulwe khuonia bakali.”
Nga Yesu ne babeeka bewe baba ne bama mu Yeriko, babaandu bakali babaloondakho.
Babofu babili ba baaba ne bekhaale khundulo khwe ngila nga baulila bali Yesu alikho abira, bayokela bali, “Mwana owa Daudi khukholele siisa!”
Babaandu babarafwira, ne khu baboolela basile; ne kakhali batasa khuyokela ne baloma bali, “Omwami, Mwana owa Daudi khukholele siisa!”
Nio Yesu eema, mala aabalaanga, ne khubareeba ali, “Enywe mwenya mukholele siina?”
Bamukobosia bali, “Omwami khola chimoni chefwe chibone!”
Yesu aabakholela siisa aatiila khu moni chabwe mala abwene ne abwene babona mala bamuloondakho.

Nga Yesu ne babeeka bewe baba siimbi khwoola Yerusalemu boola Betifake khu Sikulu sia Miseituni. Yesu aruma babeeka babili ebweeni
ababoolela ali, “Cha mu sirekere sie ataayi esio, ne mwolilemo kane mubone epunda yaboilwe, ne ng'ana alubeka; chikangulule chombi mundeerere.
Yesi yesi oloma siindu khwinywe, muboolele muli, ‘Omwami achenya’ ne alachilekhuula khangu.”
Kano kekholekha nio niko omung'oosi aaloma kechusibwe,
lola, omwami wowo alikho echa khwiwe!
Omuolu, mala ekhaale khu punda,
eng'ana eye punda.”
Nio babeeka bacha bakhola nga Yesu abalaka,
bareera epunda ne ng'ana, bakialakho chingubo chabwe mala Yesu akiikhalakho.
Babaandu bakali baala chingubo chabwe khu ngila, ne babaandi babuta kamasaafu khukhwama khu mirongooro baara khu ngila.
Babaandu bakali ba barangira ebweeni wewe ne babaandi baba enyuma wewe, bemba bali, “Efuma ebe khu mwana wa Daudi! Omwami Wele abiita chikhabi oyo owicha mwisina lio Mwami! Wele afume.”
Nga Yesu engila mu Yerusalemu, lutiri lwaba mu lukoba, babaandu bareeba bali, “Naanu niye?”
Babaandu bakali abo bakobosia bali, “Yuno ali Yesu omung'oosi owama Nasareti e Kalilaya.”
Yesu engila mu Lukaangu mala atimania boosi ba baaba ne bakusia ne baakula, afumalikhaka chimesa che babaandu bafunja chirupia ne chindebe chabo babakusianga kamauusi kamabaya,
ababoolela ali, “Kaandikwa kali, Wele aaloma ali, ‘Enju yase elilaangwa enju eye lisaba.’ Ne kakhali enywe mwakikholile libina lie banuuli!”
Babofu ne baleme becha niio ali mu Lukaangu mala aabaonia.
Ne kakhali nga basaayi bakhulu ne baandiki ne babona bibiindu bie khuukia nibio akhola, ne babaana khukhwimba mu Lukaangu bali, “Omwana wa Daudi afume!” Baambwa lirima.
Nio bareeba Yesu bali, “Olaulilanga niko baloma?” Aabakobosia ali, “Yee nauliile, enywe mukhasomakho liiandiko liboola lili, ‘Weyikia babaana batiiti ne banuuna khuaana efuma eya ng'ali’ tawe ku?”
Nio Yesu abalekha, arura enje we lukoba acha Betania akonelayo.
Nga Yesu aba ne akobola mu Yerusalemu enje ne busiele, enjala yamulia.
Oli abona kumutuli ao, achao mala khunyoolakho enduli yosi yosi tawe, ne kakhali kamasaafu kong'ene. Nio akulaama ali, “Chinduli chikhaamakho khwiwe lundi tawe!” Ne kumutuli kuniala abwene ne abwene.
Nga babeeka ne babona kano bauka, mala bareebana bali, “Kumutuli chana kwomile khangu busa kuriena?”
Ne muli ne lisuubila mulanyoola siosi siosi nisio musaba.”
Yesu akobola mu Lukaangu, ne nga aba ne ekisia, basaayi bakhulu, ne babemeelesi, becha mala bamureeba bali, “Bunyali siina nibwo olikho okholelamo bibiindu bino, lundi naanu owakhuelesia bunyali bwene obu?”
Yesu abakobosia ali, “Ese sesi ndamureeba lireeba lilala, ne mungobosia aba sesi ndamuboolela bunyali nibwo kholelamo bibiindu bino.
Yoana amia waena bunyali bwe khubatiisia, bwama khu Wele namwe khu baandu?” Nio bayingana babeene ne babeene bali, “Kaaba bali khuloma khuli, ‘Khukhwama khu Wele,’ alaloma ali, ‘Siina sikila ne mukhamusuubila tawe?’
Lundi ne khuloma khuli, ‘Khukhwama khu baandu,’ khuli ne buuri khu niko babaandu banyala bakhola sikila boosi bamanya bali Yoana aba omung'oosi.”
Nio bakobosia Yesu bali, “Se khumanya tawe.”
Yesu ababoolela ali, “Sesi se muboolela bunyali siina nibwo kholelamo bibiindu bino tawe.
“Nono, enywe mwibaasia siina? Omundu aba ne babaana bewe basoleeli babili, acha khu mukhulu aaloma ali, ‘Mwana wase, luno cha okhole kimilimo mwiruuti lie kimisabibu.’
Omwana oyo amukobosia ali, ‘Se nja tawe’; ne kakhali akelao ebiiya mala aacha.
Lundi raraawabwe chana aacha khu owe khabili aloma niko aboolele omukhulu, omukeekhe aaloma ali, ‘Yee Paapa ndacha,’ ne kakhali se acha tawe.
Mulala siina khu babili abo owakhola lilienya lia raraawe?” Bamukobosia bali, “Omukhulu.” Yesu aababoolela ali, “Ng'ali ese muboolela enywe ndi, baroosia busuuru ne bakhobani balikho bacha mu bwami bwa Wele enywe ne mu siili.
Sikila Yoana Omubatiisi echa mwinywe amwekesia engila eye buluungi, ne se mwamusuubila tawe, ne kakhali baroosia busuuru ne bakhobani bamusuubila, akhaba nga ne mwabona kano, se mwakelao mwekanila mala mwamusuubila tawe.”
Nga siise sie khubuta chisabibu siola, aaruma nasioobi bewe khucha khu bakholi abo anyoole sikelo siewe.
Bakholi chana bebwaakala nasioobi bewe, baapa mulala, beera okundi, mala baapa okundi kamabaale.
Lundi aaruma nasioobi babaandi bakalikho khukhila bataayi, mala bakholi babakholela busa bosi bario.
Ekhumaliilikha aruma omwana wewe omusoleeli ne ebaasia ali, ‘Ng'ali balaria omwana wase.’
Nga bakholi abo ne babona omwana chana baboolana bali, ‘Yuno ali omwana wewe, yiicha khumwire nio efwe khukiilekho!’
Nio bamutiila bamuyiila enje we liruuti, bamwiira.”
Nio Yesu abareeba ali, “Khwako nga omwene liruuti nalikobola alikhola bakholi abo ariena?”
Bamukobosia bali, “Aliira babaandu bamayaanu abo mala aelesie liruuti elio bakholi babaandi balimuelesia sikelo siewe mu siise sikhoyela.”
‘Libaale nilio babombakhi baloba,
liliene ne liene liabeele lie mu koona.
Likhuwa lino liakholwa no Mwami;
lola nga lili lie khuukia mumoni chefwe.’
“Khwako ese muboolela enywe ndi, mulinuulwa bubwami bwa Wele buebwe khu kholo ekhola bikholwa bibiolaana nabwo.” [
Ne yesi yesi okwa khwibaale lino alifunakwa mu bitonyi; ne ne liakwa khu mundu yesi yesi limutubundulaka.]
Nga basaayi bakhulu ne Bafarisayo baulila chingano chewe, bamanya bali alabalomanga nibo.
Ne kakhali nga bakhaka khumuaamba, baria babaandu bakali, sikila babaandu bamanya bali Yesu aba omung'oosi.

Lundi Yesu aaloma nabo mu ngano ali,
“Bubwami bwe mwikulu bunyala khufwaananisibwa khu mwami owakhola naikara eye siselelo sio omwana wewe omusoleeli.
Mala aruma bakholi bewe khulaanga bakeni beche mu naikara eye siselelo esio, ne kakhali se becha tawe.
Lundi aruma bakholi babaandi ne aloma ali, ‘Boolela bakeni muli, nang'oonile siakhulia, chieeyi chase ne chiunwa chinefu chakhonyilwe, mala narekeekhe buli siindu, khemwiche mu naikara eye siselelo sino.’
Ne kakhali belekela busa mala buli mundu echiila khu kiewe, mulala e mukuunda, okundi khukusia,
ne babaandi boosi batiila bakholi bewe babaapa ne khubeera.
Omwami oyo aambwa lirima likali, mala aruma banamae bewe bacha babunia babeeri abo, lundi bosia lukoba lwabwe.
Nio alaanga bakholi bewe ababoolela ali, ‘Narekeekhe naikara eye siselelo, ne kakhali balangiilwe se bolaana tawe.
Khwako khemuche khu ngila chimbalaayi, mulaange yesi yesi niye mwakaanana beche mu naikara.’
Mala bakholi abo barura bacha mu chingila chimbalaayi babuusia boosi nibo banyoola, babi ne balayi sitube nabwila enju eye siselelo yechula bakeni.
“Nga omwami engila munju khubonana ne bakeni abonamo omundu okhaba ne ngubo eye siselelo tawe.
Mala amureeba ali, ‘Musaale, ewe wingiile muno oriena nokhali ne ngubo eye siselelo tawe?’ Omundu oyo atamba niko aloma.
Mala omwami aboolela bakholi ali, ‘Muboe kamakhono ne bikele, mala mumumwaate mu siilima enje. Ebweeneyo alilila ne khukhwelumakaka.’ ”
Nio Yesu atabusia ali, “Bakali balaangwa ne kakhali batiiti ba baroborwa.”
Bafarisayo bacha bakhola etoloondo nga banyala khureka Yesu mu lilomaloma liewe.
Nio bamurumakho babeeka babwe, alala ne Baheroti, ne bamureeba bali, “Omwekisia khumanyile khuli ewe oli owa ng'ali, wekisia engila eya Wele mu bung'ali, se wesiindukhila omundu yesi yesi tawe, sikila sobala bukali bwo omundu tawe.
Nono khuboolele niko wibaasia? Lilaka likhufukiilila efwe khuruunga busuuru khu Kaisari namwe tawe?”
Yesu aba amanyile kumureko kwabwe, nio abareeba ali, “Enywe babacha, siina sikila ne mukhaka ese!
Njekesie erupia eye khuruunga busuuru!”
Mala bamureerera erupia.
Yesu abareeba ali, “Kumurwe kuulikho kuno ne lisina bia naanu nibio?”
Bamukobosia bali, “Bia Kaisari.”
Ne Yesu ababoolela ali, “Khwako elesia Kaisari biili bia Kaisari, ne elesia Wele biili bia Wele!”
Nga baulila kano bauka, mala bamwinyokhayo bacha.
“Omwekisia, Musa aaloma ali, ‘Kaaba bali omundu afwa nakhali ne babaana tawe, khukhwola wandaaye akobosie namulekhwa, asaalile wandaaye owafwa oyo babaana.’
Nono, babao wandaaye ne wandaaye saba babamenyanga nafwe, omubele areera omukhasi mala afwa ne akhasaalakho omwana tawe, alekhela wandaaye namulekhwa.
Lundi kaba kario khu owa khabili ne owa khataru khukhwola khu owa saba.
Ekhumaliilikha, namulekhwa oyo yesi afwa.
Nono, enyanga niyo bafu balilamukhila, aliba mukha naanu khu baseecha saba abo? Sikila boosi baba baseecha bewe.”
Ne Yesu abakobosia ali, “Enywe mwekhiikhile, sikila se mumanyile kamaandiko namwe kamaani ka Wele tawe.
Sikila babafwa ne balilamukha baliba nga malaika mwikulu se balireerana tawe.
Nono, mukhulamukha khwe bafu, enywe se mwasoma kakaboolwa khwinywe ne Wele, bali,
‘Ese ndi Wele owa Aburahamu, Wele owa Isaaka, lundi Wele owa Yakobo.’ Ali Wele we balamu, se ali Wele we bafu tawe.”
Nga babaandu ne baulila kano, bauka khu mekisio kewe.
Nga Bafarisayo baulila bali Yesu se anyalikhaane khukhakwa ne Basatukayo tawe, babuusiana alala.
Mala mulala khu nibo omwekisia owe Lilaka, amureeba lireeba, khumukhaka, ali,
“Omwekisia, Lilaka siina lili liboofu khukhila koosi?”
Lilaka lino nilio liboofu, lundi likhila koosi.
Ne lie khabili lili mbo, ‘Siima owasio nga ne wesiima wamwene.’
Lilaka lia Musa ne kamekisio ke bang'oosi bieyikina kamalaka kabili kano.”
Nga Bafarisayo baba ne bebuusiisie alala, Yesu abareeba ali,
“Mwibaasia siina khu Kristo? Omwana wa naanu niye?” Bamukobosia bali, “Ali Omwana owa Daudi.”
Yesu ababoolela ali, “Nono kaba kariena Daudi khubirira mu Roho aamulaanga ali, ‘Omwami’; sikila aloma ali,
Yikhala ano amukhono kwase kumuseecha,
khukhwola nga ndira basiku bowo mu bikele biowo.’
Ne, kaba bali, Daudi amulaanga ali, ‘Omwami,’ kanyalikha karie Kristo abe omwana wewe?”
Se abao yesi yesi onyala khukobosia Yesu likhuwa na lilala tawe, lundi khukhwamila endaalo ng'eneyo se abao owanyindaalila khumureeba kakaandi koosi tawe.

Mala Yesu aboolela babaandu ne babeeka bewe ali,
“Baandiki ne Bafarisayo nibo babaebwa bunyali bwe khukhwinoosia Lilaka lia Musa.
Khwako khukhwola murie ne khuloonda kosi kosi niko bamuboolela; ne kakhaba kario, mukhakhola nga nibo ne bakholanga tawe, sikila se bakholanga niko belwacha tawe.
Bara bisiro lukali khu mikoongo kie babaandu ne nibo babene se benya khutiilakho akhaba ne lulwala lwong'ene tawe.
Bakhola bikholwa biabwe bioosi bali nio babaandu bababone. Lola nga baandika chinyilili che liiandiko khu misiipi nikio beboa khu bweni ne khu makhono, lundi lola nga buyenje
Lundi basiima khukhwikhala ebweeni mu naikara ne khu ndebe che ebweeni mu chisinakooki;
lundi basiima khukhesebwa ne liria khu soko, ne khulaangwa ne babaandu bali ‘Rabii,’
Ne enywe mukhalaangwa muli, ‘Rabii’ tawe, sikila muli bo mwekisia mulala, ne enywe mweesi muli be nju ndala.
Lundi mukhalangakho omundu yesi yesi khwiloba khuno muli, ‘Paapa’ tawe, sikila muli ne Paapa mulala yeng'ene oli mwikulu.
Namwe enywe mukhalaangwakho bali, ‘Omwami’ tawe, sikila muli ne omwami mulala yeng'ene niye Kristo.
Oyo oli omukali khukhila boosi mwinywe alaba omukholi wenywe.
Yesi yesi oweniinia omwene kane ekhisibwe, ne oweboombia alaniinisibwa.
“Ne kakhali enywe muli ne silaamo baandiki ne Bafarisayo, enywe babacha! Sikila mwikala kumuliango kwe bubwami bwe mwikulu khu baandu; ne enywe mwabene semwingilamo tawe, mala mukhiingilila abo bakhaka khu khwingilamo! [
Muli ne silaamo baandiki ne Bafarisayo, enywe babacha! Mwingila mu chinju che banamulekhwa ne mubanuula bibiindu biabwe mala mubafufwasia ne khusaba kamasaba kamaleeyi; khwako mulinyoola sinyaasio sikhilakho sie babaandi.]
“Muli ne silaamo baandiki ne Bafarisayo, enywe babacha! Mwambukha enyanja ne bibala bioosi khukaluukhasia omundu mulala aambaane nanywe, ne mu munyoolile, mumukhola olaana khukhwola khabili khucha mu mulilo nga enywe mwabeene.
“Muli ne silaamo muuli bakeleki babofu! Mwikisia muli, ‘Kaaba bali yesi yesi echubila khu Lukaangu, sesili siindu tawe; ne kaba bali yesi yesi echubila khu sahabu eye mu Lukaangu, aba omwene eboyile.’
Enywe babofu muli basilu! Siina sikhila sisiindi, esahabu namwe Lukaangu lukhola esahabu eyo yaba endakatifu?
Lundi mwikisia muli, ‘Waaba bali yesi yesi aaba ne echubila khu alutare, se sili siindu tawe; ne aaba ne echubila khu siianwa sie khu alutare aba omwene eboyile.’
Enywe babofu muli basilu? Siina sikhila sisiindi, siianwa namwe alutare ekhola siianwa siaba sitakatifu?
Khwako oyo owichubila khu alutare, echubila khu nisio biianwa bioosi bilikho;
ne oyo owichuba khulwe Lukaangu echubila khu nilwo Wele amenyilemo,
ne oyo owichuba khulwe likulu, echubila khu ndebe eya Wele eye bubwami ne khuyo okikhalakho.
Bakeleki babofu enywe! Muli nga babaandu batiing'a eesi ne mala bamila engamia!
“Muli ne silaamo enywe baandiki ne Bafarisayo, enywe babacha! Sikila musiinga sikoombe ne sahani enje, ne mukari biechulemo bunuuli ne bukhalukha.
Enywe bafarisayo babofu! Nyoa musiinge sikoombe ne sahani bimiliie mukari, nio enje yosi ebe emiliiu.
Akhaba enywe mwesi mulolekha khuba baluungi khu baandu enje, ne kakhali mukari mwenywe mwechulamo bubacha ne bubwoni.
“Muli ne silaamo enywe baandiki ne Bafarisayo, enywe babacha! Sikila mwombakha biliindwa bie bang'oosi ne khusaa biliindwa bie ba baaba baluungi;
ne muloma muli, ‘Khubanga khukhwamenya mu ndaalo che bakuuka befwe, andi se khwaambaana nabo khuchukha sifuki sie bang'oosi tawe.
Khwako muaana buloli bumuboa enywe mwabene, sikila enywe muli babaana be babaandu babeera bang'oosi.’
Nono, chiililila mutabusie niko bakuuka benywe barakikha.
Enywe chindemu, baana ba nafwo mulaona murie khukhalakilwa khucha e makoombe?
Khwako namurumira bang'oosi ne bakesi ne baandiki. Balala khu nibo mulibeera ne babaandi muli beerera khu misalaba, ne babaandi muli bapila mu chisinakooki chenywe, lundi mubatimanie khukhwama mu lukoba khucha mu lundi.
Nio kamafuki ke baluungi boosi kakachukhwa khu sibala keche khwinywe, khukhwama khu mafuki kakhaaba ne bubi ka Abili khukhwola khu ka Sakaria okhwa Barakia, niye mwereera akari we atakatifu ne alutare.
Ng'ali muboolela enywe ndi, kano koosi kaliekholekha khu selukho yino.
“Ee! Yerusalemu Yerusalemu! Enywe mumwiira bang'oosi ne khu khupa kamabaale nibo Wele aruma khwinywe. Khukhwola khenga ne nenya khubuusia alala babaana benywe nga engokho ne buusia binywinywi biayo mundaa chayo, ne kakhali se mwakana tawe!
Khwako Lukaangu lwenywe lulanjuukhwa mala lube busa.
Sikila muboolela enywe ndi, khukhwama luno, se mulimbonakho ese lundi tawe, nabwila muliloma muli, ‘Ali ne khabi oyo owicha mu lisina lio Mwami.’ ”

Nga Yesu ne aba ne alikho acha khukhwama mu Lukaangu, babeeka bewe becha bamwekesia kamombakho ke Lukaangu.
Ne abakobosia ali, “Mwaboone kano koosi namwe tawe? Ng'ali muboolela enywe ndi, se lilirama ano libaale lilala khu ngaaki khwe liliindi, likhalimwaatwa aasi tawe.”
Nga Yesu ekhala khu sikulu sia Miseituni, babeeka bamwichakho mu bwikisi ne bamureeba bali, “Khuboolele, kano kaliba liina, lundi siina siliba simanyisio sie liliicha liowo nende sie siieli sie sibala?”
Mala Yesu abakobosia ali, “Ba meso, omundu yesi yesi akhamusilwaasia tawe.
Sikila bakali balichila mu lisina liase, ne baloma bali, ‘Ese niise Kristo!’ Mala balisilwasia bakali.
Lundi muli ulila liie ne kamakhuwa ke liie; mukheembeelela tawe; sikila khukhwola ako kakholekhe, ne kakhali aba sisiakamo sikhoola tawe.
Sikila sibala silibwaakala sibala sisiindi; bubwami bulibwaakala bubuundi, lundi enjala elibao ne khuterema khwe sibala mu mbeka chingali.
Kano koosi kali busa nga omukhasi olumwa ne buloonda.
Ne bakali balitibia lisuubila liabwe siise esio, balichamana ne khubiilana.
Lundi bang'oosi be bubeeyi bakali baliicha mala batiimie babaandu bakali.
Busiime bwe babaandu bakali buliboomba sikila bumayaanu khukucha.
Ne kakhali oyo owekhaliilikha khukhwola khu siakamo akhaone.
Ne Elomo Endayi eye Bubwami yino eliilwachwa mu sibala sioosi, nga buloli khukholo choosi; nio sisiakamo siiche.
nono lekha abo bali e Buyuda belukhile mu bikulu;
oyo oli khu nju khu ngaaki akheekha aasi khubukula siili munju mwewe tawe.
Lundi oyo oli e mukuunda akhakobola engo khubukula engubo yewe tawe.
Abo baliba sisombo namwe baliba ne banuunia mu ndaalo ng'ene echo balikhola siisa!
Khemusabe Wele khumula khwenywe khukhecha khwaba mu ndaalo che kumunaane namwe mu ndaalo eya Sabato tawe!
Sikila mu siise sienesio butinyu buliba bukali po, bukhabaakho mu sibala lundi se bulibakhoo burio tawe.
Ne takha Wele ne amala khale khukhwimbiyia chindaalo echo, andi omundu se akhaone akhaba mulala yeng'ene tawe. Ne kakhali sikila barobore bewe, Wele alembiiya chindaalo.
“Nio, kaaba bali omundu yesi yesi aloma ali, ‘Kristo oyu siina!’ Namwe, ‘niye oyo!’ Mukhasuubila tawe.
Ne kakhali babelaanga bali nibo Kristo ne bang'oosi be bubeeyi baleecha; ne khukhola kamayia ke khuukia kanyala khutiimia akhaba barobore ba Wele kaaba ne kanyalikhana.
Rekeeresia! Namubooleele enywe lino siise ne sikhoola tawe.
Khwako babaandu ne bamuboolela enywe bali, ‘Ali enje mu sichiimi!’ Mukharura mwachayo tawe, namwe ne baloma bali, ‘Oyu siina mu chisiro che nju!’ Mukhasuubila tawe.
Sikila Omwana wo Mundu alicha nga lueni ne luburukha khukhwama ebukwe khukhwola mumbo.
ne simanyisio sio Omwana wo Mundu silibonekha mu ngaaki, mala babaandu be chikholo che sibala boosi balilila nga balibona Omwana wo Mundu ne echela mu ngaaki mu bunyali ne luyali lukali.
Ekhoombi emboofu eliipa mala arume bamalaika bewe khubuusia barobore bewe khukhwama chimbeka choosi chine che sibala.
“Khemweyike khukhwama khu mutuli. Ne mubona lusakia lwakwo ne lukhukhumusia ne khusisina kamasaafu kamatoro, mumanya muli siimiyu sili siimbi.
Khwako, ne mubona bibiindu bino bioosi ne mumanya muli Omwana wo Mundu ali siimbi.
Ng'ali ese muboolela enywe ndi, eselukho yino se liwao tawe khukhwola bibiindu bino bikholekhe.
Likulu ne liloba biliwao, ne kakhali kamakhuwa kase se kaliwao tawe.
“Se aliio, omanyile, endaalo namwe esaa ekhoole liina tawe, akhaba malaika be mwikulu, akhaba Omwana se amanyile tawe, nakhali Paapa yeng'ene omanyile.
Liliicha lio Omwana wo Mundu liliba nga kakakholekha mu ndaalo cha Noa.
Mu ndaalo echo kameechi ne kasiili khwichula, babaandu baba bali mu khulia ne khunywa, baseecha ne bakhasi bayilana, khukhwola endaalo niyo Noa engila mu meeli,
ne se bamanyakho sisiekholekhanga tawe, nabwila kameechi kecha kabasiikha boosi. Omwana wo Mundu nga akheeche, kaliba kario.
Mu ndaalo echo babaandu babili baliba mu mukuunda; mulala akhabukulwe, okundi alekhwe.
Bakhasi babili baliba khebasiela khu lususi, mulala akhabukulwe, ne okundi alekhwe.
Khe mube meeso nono, sikila se mumanyile endaalo niyo Omwami wenywe akheeche tawe.
Nono khe mumanye kano; muli abanga omwene enju amanya siise sie siilo nisio omwifwi echelemo, andi aba meeso, lundi se alekha enju yewe yaatulwa tawe.
Khwako enywe mwesi mukhoya mwerekekha, sikila Omwana wo Mundu alikho eecha esaa niyo mukhamanyile tawe.
“Nono, omukholi omweyikinwa lundi omukesi niye naanu? Niye omwami wewe aara khuliinda be nju yewe, khubaelesia siakhulia mu siise sisienyekha?
Ali ne ekhabi omukholi niye omwami wewe nga alikobola alimunyoola ne akhola ario.
Ng'ali ese muboolela enywe ndi, alimukhola khuba omuliindi we kimiaandu kiewe kioosi.
Ne kakhali omukholi omubi owibaasia ali, ‘Omwami wase alabukula siise sileeyi nio akobole,’
mala arakikhe khu khuupa bakholi basie, lundi alie ne khunywa ne bameesi.
Omwami wo mukholi oyo akheeche endaalo niyo omukholi akhamwerekekhele tawe ne esaa niyo akhamanyile tawe.
Omwami wewe alimuukuuma ne khumura alala ne babacha. Ebweeneyo babaandu balilila ne khukhwelumakaka.

Baraano khu nibo baba basilu, ne baraano bakesi.
Basilu nga babukula chitaa chabwe, se basuta ne kamafura tawe.
Ne kakhali bakesi basuta kamafura mu chichupa ne chitaa chabwe.
Nga omusoleeli omwene siselelo akhiinda, liilo liabatiila boosi bakona.
“Oli siilo akari, bikalakala biakwa bali, ‘Omusoleeli omwene siselelo oolile! Yiicha mumwakaanile!’
Bakhaana abo boosi benyokha bang'oona chitaa chabwe.
Nio basilu baboolela bakesi bali, ‘Khuketelekho kamafura kenywe, sikila chitaa chefwe chilikho chisima.’
Ne kakhali bakesi ba bakobosia bali, ‘Se kalimo kakhwola efwe nanywe tawe; cha khu bakusia mukule kakenywe.’
Nga baba ne balikho bacha khukula omusoleeli omwene siselelo aulukha, nio baraano baberekekha bengila naye mu naikara eye siselelo; ne kumuliango kwekalwa.
Ne omusoleeli omwene siselelo abakobosia ali, ‘Se kanyalikhana tawe, ese se mumanyile enywe tawe.’ ”
Yesu atabusia ali, “Nono mulole bulayi, sikila se mumanyile endaalo namwe esaa tawe!
Aelesia buli mulala khuloondekhana ne limanya liewe: mulala chirupia chicholaana ne chitalanda chiraano, ne okundi chibili, ne okundi ndala. Mala aarekukha.
Oyo owanyoola chiraano, aacha ofula anyoola chichiindi chiraano.
Akhaba owanyoola chibili ofulamo chichiindi chibili.
Ne kakhali oyo owanyoola etalanda ndala acha aayaba liloo aasiikha etalanda yo omwami wewe.
“Enyuma we siise sileeyi, omwami we bakholi chana abo aakobola aareeba chitalanda chewe.
Owanyoola chitalanda chiraano echa, areera chichiindi chiraano bukhala, ne aloma ali, “Omwami, wambelesia chiraano; ano nanyoolilekho bukhala chichiindi chiraano.”
Omwami wewe amuboolela ali, “Wakholile bulayi, omukholi omulayi lundi omweyikinwa, wabeele omweyikinwa khu bitiiti, ndakhura khu buliindi bwe bikali; yiicha obe mu busangaafu bwo mwami wowo.”
Ne oyo owanyoola chitalanda chibili yesi eecha aloma ali, “Omwami wamba chitalanda chibili; ano nanyoolilekho bukhala chichiindi chibili.”
Omwami wewe aamuboolela ali “Wakholile bulayi, omukholi omulayi lundi omweyikinwa; wabeele omweyikinwa khu bitiiti, ndakhura khu buliindi bwe bikali; yiicha obe mu busangaafu bwo mwami wowo.”
Nio owanyoola etalanda ndala yesi eecha, aaloma ali, “Omwami, namanya ndi ewe oli omundu omulume, okesanga niio okhamiicha tawe, lundi obuusianga niio okhabakala tawe.
Khwako naria, mala nacha nakisa etalanda yowo mwiloba. Nono etalanda yowo niyeeyi.”
Omwami wewe amuboolela ali, “Ewe omukholi omumayaanu lundi omukara! Wamanya oli ngesaanga niio khamiicha, lundi mbuusianga niio khabakala tawe?
Nono andi wabiikha etalanda yase mu bengi nio oli ngobola nyoole etalanda yase ne bukhala bwayo.
Khwako munuule etalanda niyo ali nayo mala muelesie ooli ne nacho ekhumi.
Sikila buli mulala oli nabio alaebwa bibiindi, mala abe ne bikali khukhila; naye otaamba, alanuulwa akhaba sitiiti nisio ali nasio.
Mwata omukholi okhali ne bukhala oyu enje mu siilima, ebweeneyo babaandu balilila ne khukhwelumakaka.”
Chikholo choosi chikhakhung'ane alala ebweeni wewe mala aabukhasie ndala khukhwama khu kiindi nga omwaayi aabukhasia kamakheese ne chimbusi,
akhare kamakheese kumukhono kwewe kumuseecha ne chimbusi kumukhasi.
Nio omwami aliboolela be kumukhono kwewe kumuseecha ali, “Yiicha enywe nibo Paapa aabiita chikhabi, nyoola Bubwami nibwo mwang'oonelwa: khukhwama nga sibala ne siabaang'anwa.
Sikila naba ne njala mwambelesia siakhulia, naba ne bulesia mwambelesia sie khunywa, naba omukeni mwanjakaanila,
naba sichula mwafwara, naba omulwale mwecha mwambona, naba mu siboe mwecha mwambona.”
Abwenao baluungi balimureeba bali, “Omwami, khwakhubona ndaalo siina ne oli ne njala mala khwakhuelesia siakhulia, namwe ne oli ne bulesia mala khwakhuelesia kameechi wanywa?
Khwakhubona ndaalo siina ne oli omukeni mala khwakhwakaanila mu nju chefwe, namwe ne oli sichula khwakhufwara?
Lundi khwakhubona ndaalo siina ne olwaala namwe ne oli mu siboe khwecha khwakhubona?”
Omwami alibaboolela ali, “Ng'ali muboolela enywe ndi, koosi niko mwakholela mulala khu bawandaayase batiiti mu boosi bano, mwakholela ese!”
Aliboolela baali kumukhono kwewe kumukhasi ali, “Khemundureo, enywe muli ne silaamo, cha mu mulilo kwa mindali kukwang'oonelwa Sietani ne malaika bewe.
Sikila naba ne enjala mala se mwambelesia siakhulia tawe, naba ne bulesia ne kakhali se mwambelesia sie khunywa tawe,
naba omukeni ne kakhali se mwanjakaanila munju chenywe tawe, naba sichula ne kakhali se mwafwara tawe, naba omulwale lundi naba mu siboe ne kakhali se mwecha mwambona tawe.”
Nabo bosi balireeba bali, “Omwami, khwakhubona ndaalo siina ne oli ne njala namwe ne oli ne bulesia namwe ne oli omukeni namwe ne oli sichula namwe ne oli omulwale namwe ne oli mu siboe mala efwe khukhuyeeta tawe?”
Naye alibaboolela ali, “Ng'ali muboolela enywe ndi, nga nilwo mwaloba khukholela khu batiiti bano, aba se mwakholela ese tawe!
Khwako bano balinyoola siiukuumo sia mindali, ne baluungi bulamu bukhawa tawe.”

Nga Yesu aamala khukhwikisia ako koosi, aaboolela babeeka bewe ali,
“Mumanyile muli naikara eye Epasaka elabao enyuma we chindaalo chibili, ne Omwana wo Mundu alaambwa mala abaambwe khu musalaba!”
Nio basaayi bakhulu ne babemeelesi ne babaandu, bebuusia munju yo Omusaayi Omukhulu Lukali owalaangwa Kayafa,
mala bakhola ekwangwaani baambe Yesu mu bwikisi mala bamwire.
Ne kakhali baloma bali, “Kakhakholekhela mu ndaalo eya naikara tawe, busa babaandu bakhola bario benyosia sisiayuumba.”
Yesu aaba e Betania munju mwa Simoni owalwaala kamakele.
Nga Yesu aaba ne alikho alia omukhasi amwichao ne kumwendo kwe kamafura kaunya bulayi ke bukusi bwe angaaki lukali, mala aakachukha khu murwe kwa Yesu.
Babeeka bewe nga babona bario, babiililwa mala bareebana bali, “Khuno se khuli khusasia?
Abeele kamafura kano kanyala kakusibwa bukusi bwe angaaki, mala chirupia echo chiche khu bataambi!”
Ne kakhali Yesu amanya kamebaasio kabwe, aabareeba ali, “Siina sikila ne munaania omukhasi yuno? Akholeele ese sisiindu silayi.
Muli ne bataambi buli lwoosi, ne kakhali se mukhabe nase buli lwoosi tawe.
Ama khuchukha kamafura kano khu mubili kwase, khu khundekekha ese khusiikhwa.
Ng'ali ese muboolela enywe ndi, niio Elomo Endayi yino yilwachwa osi osi mu sibala, sikholwa siewe sino sikhakhebulilwe.”
Nio mulala khu beeka ekhumi na babili owalaangwa Yuda Isikarioti aacha khu basaayi bakhulu,
abareeba ali, “Mumba siina kaaba bali ese njaama Yesu mu muambe?” Bamubalila chirupia kamakhumi kataru.
Khukhwama siise esio Yuda ayiima bubweyaangu bulayi bwe khuchaama Yesu.
Khu ndaalo eye khunyoa eya naikara eye kumukaati kukhalimo limela tawe, babeeka becha khu Yesu, bamureeba bali, “Wenya khu khurekekhele waena olileo Epasaka?”
Yesu aabakobosia ali, “Cha mu lukoba muboolele omundu mulala muli, ‘Omwekisia aloma ali, Esaa yase yoolile, ese ne babeeka base khulalia e naikara eye Pasaka munju mwowo.’ ”
Babeeka bakhola nga Yesu abalaka, barekekha siakhulia sie Pasaka.
Oli bwelabula, Yesu ekhala asialwa ne babeeka ekhumi na babili khulia.
Oli balikho balia, Yesu aloma ali, “Ng'ali ese muboolela enywe ndi, mulala khwinywe alanjaama.”
Babeeka babeelela lukali, mala barakikha khumureeba ne baloondekhana bali, “Omwami, ese namwe?”
Omwana wo Mundu akhafwe nga ne kaandikwa khu niye, ne, silaamo siliba khu mundu omuchaama! Nabulayi omundu oyo andi se asaalwa tawe!”
Yuda, omuchaami, aareeba ali, “Omwami, ese namwe?” Yesu aamuboolela ali, “Ewe walomile.”
Nga baba ne balikho balia, Yesu abukula kumukaati apila Wele orio akumesulamo mala aelesia babeeka bewe, mala ababoolela ali, “Bukula mulie, kuno kuli kumubili kwase.”
Lundi abukula sikoombe, oli amala khu khupila Wele orio aabaelesia, naloma ali, “Khe munywe, mweesi;
kano kamafuki kase, ke ndakaano, kachukhwa sikila babaandu bakali khulwe khubabeela bubwoni.
Ese muboolela enywe, se khanywekho lundi endali eye kumusabibu kuno tawe khukhwola endaalo niyo ndinywa endali embia nanywe mu Bwami bwa Paapa.”
Nga bamala khukhwimba kumwenya, bacha khu sikulu sia Miseituni.
Ne kakhali, ne ndamuukhe khache Kalilaya ebweeni wenywe.”
Petero amuboolela ali, “Boosi bakhakhwilukha ewe, ese se ndakhwilukha tawe!”
Nio Yesu amuboolela ali, “Ng'ali ese khuboolela ndi, siilo sia luno sisiene, etaaywa ne khakholiokha tawe, olanjekaana khataru!”
Petero aamuboolela ali, “Akhaba ne kaba bali ese khukhwola fwe nawe, se khwekaana tawe!” Babeeka babaandi boosi baloma bario.
Yesu aacha ne babeeka bewe abuundu alaangwa bali Ketisemani, mala ababoolela ali, “Khemwikhale ano, ese ndikho nja eyo khusaba.”
Aabukula Petero ne basoleeli babili ba Sebetayo, arakikha khubeelela ne khunanisibwa ne kumwoyo.
Nio ababoolela ali, “Kumwoyo kwase kwabeleele khubira sikelo khukhwola embi khufwa, khemwikhale ano meso nase.”
Esendakho sinao mala akwa aasi mafumala asaba ali, “Paapa, ne kanyalikhana, lekha sikoombe sie buchuuni sino simbire! Ne kakhali, kakhaba nga ese ne nenya tawe, kabe nga ewe ne wenya.”
Nio echa niio babeeka bewe bataru baba mala abanyoola bakona, aboolela Petero ali, “Basie, se munyala mwekhala meeso nase aakhaba esaa ndala yong'ene tawe?
Ba meso mala musabe nio mukhakwa mu makhako tawe. Kumwoyo kwenya ne kakhali kumubili kuli kumutekhele.”
Elayo lukhola khabili, mala asaba ali, “Paapa, ne kaaba bali sikoombe sie buchuuni sino se simbira tawe nabwila sinywa, aba lilienya liowo likholekhe.”
Lundi akobola abanyoola ne bakona, sikila yaba chimoni chabwe chasitoe.
Abwenao, Yesu abalekha lundi acha asaba lukhola khataru, naloma kamakhuwa chana ako busa.
Nio aakobola niio babeeka baba abareeba ali, “Musikona ne khuola? Lola! Esaa yolile niyo Omwana wo Mundu achamiilwe khurwa mu makhono ke babooni.
Yinyokha, khuche, lola ounjaama oolile!”
Yesu ne asilomaloma, Yuda owaba mulala khu ba baaba ekhumi na babili oola. Aba ne babaandu bakali ba baaba ne basutile kimibano ne chiruungu. Baaba barumirwe ne basaayi bakhulu ne babemeelesi.
Abeele omuchaami abaelesie simanyisio ali, “Omundu niye ndekwayila; niye omweneyo, muambe.”
Yuda eecha niio Yesu ali amukheesia ali, “Muleembe, omwekisia,” mala aamwikwayila.
Yesu amuboolela ali, “Omusaale, khola khangu nisio wichile khukhola!” Nio becha baamba Yesu.
Mulala khwaabo ba baaba ne Yesu aachoola embalu yewe, aarema liiru lio omukholi wo Omusaayi Omukhulu Lukali, liakwa.
Yesu amuboolela ali, “Kobosia embalu yowo mu sibaabi; sikila yesi yesi orumikhira embalu, embalu ekhamwire.
Se mumanyile muli nyala nasaba Paapa wase, mala aandeerera khangu banamae bikoosi ekhumi na bibili bie ba malaika?
Ne kakhali aba niko kamaandiko kaboola kali kano khukhwola kakholekhe kalechusibwa kariena?”
Ne koosi kakholekhe, nio kamaandiko ke bang'oosi kolaane khukhwichusibwa.”
Mala babeeka bewe boosi belukha bamulekha.
Nio abo ba baaba ne baambile Yesu bamuyila wa Kayafa Omusaayi Omukhulu Lukali, niio baandiki be Lilaka ne babemeelesi baba bebuusiisie.
Petero amuloondakho enyuma kalaa, nabwila ola khu luuya lwo Omusaayi Omukhulu Lukali. Ekhala ne baliindi khubona sikane siekholekhe.
Basaayi bakhulu nende be kumuse kwoosi bayiima buloli bwe bubeeyi khu Yesu nio bamwire;
ne kakhali se banyoolakho siosi siosi tawe, akhaba babaandu bakali ne becha baloma ke bubeeyi khu niye. Ekhumaliilikha babaandu babili berusia beecha,
baloma bali, “Omundu yuno aaloma ali, ‘Ese nyala natechula Lukaangu lwa Wele, mala nalwombakhila mu ndaalo chitaru.’ ”
Omusaayi Omukhulu Lukali eenyokha eema aareeba Yesu ali, “Se oli nende nilio oloma khu niko bakhusitakiilekho kano tawe?”
Ne kakhali Yesu asila busa. Lundi Omusaayi Omukhulu Lukali aloma ali, “Mwisina lia Wele omenyile mindali luno ese khwichubia ewe, khuboolele ne oli Kristo, Omwana owa Wele.”
Enywe mubona murie?”
Bamuboolela bali, “Kumusaango kwamukhilile akhoyeele afwe.”
ne baloma bali, “Kristo ng'oola! Naanu owama khu khupa ewe!”
Petero aba eekhaale khu luuya enje, omukholi owe siikhasi wo Omusaayi Omukhulu Lukali aamwichao, aaloma ali,
“Akhaba wesi wabeele ne Yesu Omukalilaya.”
Ne kakhali Petero ekaana ebweeni wabwe boosi ali, “Se manya niko olikho oloma tawe,”
mala Petero chana arura acha mumatooche. Omukholi owe siikhasi okundi amubona, mala aboolela babemile ali, “Omundu yuno abeele ne Yesu owa Nasareti.”
Lundi Petero ekaana ne khukhwechuba ali,
“Ese se manyile omundu oyo tawe!”
Enyuma we siise sitiiti babemile bacha baboolela Petero bali, “Ng'ali akhaba ewe oli mulala khu nibo, sikila lilomaloma liowo likhubuula.”
Mala Petero echuba, aaloma ali, “Ndikho mboola bung'ali! Ese se manyile omundu oyo tawe! Naaba ne mbea lekha Wele ambukuume.”
Oli asiloma ario etaaywa yakholiokha.
Nio Petero aakhebulila kamakhuwa niko Yesu aamuboolela ali, “Etaaywa ne khakholiokha tawe, olinjekaana khukhwola khataru, oli se umanyile tawe.” Petero arura enje aalila burafu.

Nga ne bwasia, basaayi bakhulu boosi ne babemeelesi be babaandu bakhola etoloondo eye khukhwira Yesu.
Bamuboa kiminyololo bacha naye, bamura mu makhono ka Pilato omuruki owe bubwami bwe Barumi.
Aaloma ali, “Nakholile bubwoni nga nachaamile omundu omuluungi khukhwirwa.” Bamureeba bali, “Kamene ako kali siina khwifwe? Wamwene koongo!”
Yuda amwaata chirupia chana aasi mu Lukaangu, aarekukha aacha ekoka.
Basaayi bakhulu, babukula chirupia chana echo, baloma bali, “Lilaka se likhufukiilila efwe khuchira mwibiikhilo tawe, sikila chili che sifuki.”
Bafukiilisiana mala bachibukula bakula, lusaambu lwo mubuumbi, khusiikhamo baakwa.
Khwako lusaambu lwene olwo lulaangwa lwe sifuki khukhwola endaalo yino.
barumikhira chirupia echo khukula lusaambu lwo mubuumbi, nga Omwami ne aandaka.”
Yesu eema ebweeni wa Pilato omuruki owe bubwami bwe Baruumi; mala Pilato chana aamureeba ali, “Ewe niwe Omwami we Bayaudi?” Yesu aamukobosia ali, “Ewe walomile orio.”
Ne kakhali nga basaayi bakhulu ne babemeelesi bamuloma se aabakobosia siindu tawe.
Khwako Pilato aamureeba ali, “Ewe se olikho oulila bibiindu nibio balikho bakhusataka tawe?”
Ne kakhali Yesu se aalomakho likhuwa liosi liosi tawe, nabwila omuruki oyo ne auka lukali.
Buli ndaalo eya naikara eye Pasaka omuruki we bubwami bwe Baruumi alekhuulaanga omuboe yesi yesi niye babaandu benyaanga.
Siise esio omuboe abao owamanyikhana khu mabi owalaangwa Baraba,
nono nga babuusiana Pilato abareeba ali, “Enywe mwenya mulekhulile naanu, Baraba namwe Yesu olaangwa Kristo?”
Amanya busa ali Bayaudi bamurereere Yesu sikila likhendekha liabwe.
Pilato aba ekhaale khu ndebe eye likhalaka, omukhasi wewe amurumira likhuwa ali, “Okhabakho ne sisiindu siosi siosi khu mundu omuluungi oyo tawe, luno naanisibwe lukali mu marooro sikila niye.”
Basaayi bakhulu ne babemeelesi baachiilisia babaandu basabe Baraba alekhuulwe ne Yesu eerwe.
Omuruki chana aabareeba lundi ali, “Mwenya mulekhulile mulala siina khu babili bano?” Bakobosia bali, “Baraba!”
Pilato aabareeba ali, “Nono ese khole ndiena Yesu olaangwa Kristo?” Ne boosi bayokela lukali bali, “Abaambwe.”
Nio Pilato aareeba ali, “Akholile mabi siina?” Ne kakhali bayokela lukali bali, “Abaambwe!”
Ne babaandu boosi baloma bali, “Sifuki siewe sibe khwifwe ne khu baana befwe!”
Nio aabalekhuulila Baraba, ne nga amala khu khuupa Yesu biboko, amuaana abaambwe!
Nio banamae bayila Yesu mwichipi lio muruki Pilato mala bebuusia ebweeni wewe boosi.
Bamufuula chingubo chewe, bamufwara ekaanjo embesemu,
baruka ekuutwa eye kamawa bamufwara khu murwe, bamuambia liteeka mukhono kwewe kumuseecha. Basikama ebweeni wewe ne bamuchekheelela ne baloma bali, “Muleembe Omwami owe Bayaudi!”
Bamufuchakho mala babukula liteeka chana bamupila khumurwe.
Oli bamala khumuchekheelela, bamufuula ekaanjo embesemu chana eyo, bamufwara chichewe mala bamuyila abaambwe.
Nga baaba ne balikho bacha, batundubikha omundu khukhwama Kireni niye balaanga lisina bali Simoni, mala banamae bamuyingiilila khusuta kumusalaba kwa Yesu.
Nga boola abuundu alaangwa bali Kolikota, lisina liboola lili, “abuundu we Siianga.”
Baelesia Yesu endali niio batubasiisie ne endurwe bali anywe; ne nga akichanjamakho aakiloba khukinywa tawe.
Enyuma wako bekhalao ne bamuloleelela.
Bara khu ngaaki khwe kumurwe kwewe kamaandiko ke kamasitako kaboola kali, “Yuno niye Yesu, Omwami we Bayaudi.”
Nio banuuli babili ba baambwa naye, mulala kumukhono kumuseecha ne okundi kumukhasi.
“Ewe niye owenya khutechula Lukaangu mala olwombakhe lundi mu ndaalo chitaru! Yeonia wamwene waaba ne oli Omwana owa Wele! Yama khu musalaba wikhe aasi khubone.”
Akhaba basaayi bakhulu ne baandiki be Lilaka ne babemeelesi, bamuchekheelela, ne baloma bali,
“Aonia babaandu; mala sanyala khukhwionia omwene tawe! Se ali Omwami owa Isiraeli? Khe ame khu musalaba ekhe aasi luno luri khubone, nio khumusuubile!
Eyikina mu Wele, ne khuloma, ali ese Omwana owa Wele. Nono kaba kario, lekha khubone nga Wele amuonia luno!”
Akhaba banuuli ba babambwa naye boosi bamukhoma mu ngila ng'eneyo.
Sisiilima siaba khu sibala sioosi khukhwama chisa sita che kumuusi khukhwola chisa tisa.
Oli yola esaa eya tisa Yesu aayulukha ne kumumilo kumukali ali, “Eloi, Eloi, lama sabaki tani?” Liboola lili, “Wele wase, Wele wase, siina sikila ne undekhile?”
Balala khu nibo babamwimao nga baulila bario baloma bali, “Omundu yuno alikho alaanga Elicha!”
Mulala khu nibo atima khangu aabukula sisiaangu, aasiinikha mu ndali enduruuchi asira khu liteeka mala akhaka khumuelesia bali anywe.
Ne kakhali babaandi baloma bali, “Liinda nio, khubone nga Elicha echa khumuonia.”
Yesu aayulukha lundi ne kumumilo kumukali mala akwiisia kumwoyo.
biliindwa bioosi biekukha, mala batakatifu ba Wele bakali babafwa balamukha.
Barura mu biliindwa, enyuma we khulamukha khwa Yesu bacha mu lukoba luboofu lutakatifu ne khubonekhela babaandu bakali.
Nga omunamae omukhulu ne banamae babaandi ba baaba alala naye, ne baloleelela Yesu, babona khuterema khwe sibala nende kakekholekha, buuri bwabaamba, baloma bali, “Ng'ali yuno abeele Omwana owa Wele!”
Balala khu nibo baba Maria Makatalena, ne Maria maawe owa Yakobo ne Yosefu, ne maawe we basoleeli ba Sebetayo.
Oli ekolooba, omuinda echa khukhwama Arimatea, owalaangwa bali Yosefu, yesi aba omweeka owa Yesu.
Acha khu Pilato asaba kumulaambo kwa Yesu. Nio Pilato alaka ali aebwe.
Nio Yosefu aabukula kumulaambo kwa Yesu, aakuboela mungubo eye khusiikhilamo eya katani emiliiu,
akura mu ng'ani yewe embia, niyo abeecha mu libaale. Apiringisia libaale libalaayi alikhiikha emuliango we siliindwa, mala arekukha.
Maria Makatalena ne Maria okundi oyo babao, bekhaale baloleelele esiliindwa.
Endaalo eyaloondakho, nio busie Sabato, basaayi bakhulu ne Bafarisayo babusiana ebweeni wa Pilato
ne baboola bali, “Omwami, efwe khukhebulila nga omubeeyi oyo aloma, nasiili omulamu ali, ‘Ndilamukha enyuma we chindaalo chitaru.’
Khwako laka oli siliindwa sibeo baliindi khukhwola endaalo eya khataru, babeeka bewe bakhola bario bacha bamwiba, mala baboolela babaandu bali, ‘Alamukhe khukhwama mu bafu’, mala aba bubeeyi bumaliilisi bulakhilakho butaayi.”
Pilato ababoolela ali, “Enywe muli ne baliindi, khe muche, mubareo nga mwenya.”
Khwako bacha, bamaalilila kumuuri khwibaale e muliango we siliindwa ne khurao baliindi basiliinde.

Oli endaalo eya Sabato yabira, busia bwe endaalo eye mwichuuma, Maria Makatalena ne Maria okundi oyo bacha khulola siliindwa.
Nio literema likali lie sibala liabao, sikila malaika wo Mwami ekha khukhwama mwikulu apiringisia libaale enyosiayo, mala aalikhalakho.
Aafwaana nga lueni, ne chingubo chewe chaba chiwaanga chwe nga enyaange.
Baliindi be siliindwa baba ne buuri bukali baterema baba nga bafu.
Ne kakhali Malaika aboolela bakhasi abo ali, “Mukharia tawe; sikila manyile ndi mulikho muenja Yesu owa baambwa.
Se ali ano tawe; sikila alamukhe, nga aaloma yiicha mubone niio bamurere.
Khe muche khangu muboolele babeeka bewe muli alamukhe khukhwama mu bafu, lundi arangiire ebweeni wenywe alikho acha Kalilaya; mulamubonela ebweeneyo! Khebulila niko ese mubooleele enywe.”
Khwako barekukha khangu ne buuri ne liliekhoya likali, batimaka khuboolela babeeka bewe.
Nio Yesu aabakaanana aababoolela ali, “Kumuleembe kube nanywe!” Becha bamukwa mu bikele bamusaaya.
Yesu ababoolela ali, “Mukharia tawe; khemuche muboolele bawandaayase bache e Kalilaya, balambonela ebweeneyo.”
Nga bakhasi abo ne barekukha, balala khu baliindi ba baliinda siliindwa bacha mu lukoba luboofu mala baboolela basaayi bakhulu koosi kakakholeekhe.
Nio basaayi bakhulu ne babemeelesi nga bamala etoloondo yabwe; baana sikelo siboofu sie chirupia khu baliindi abo.
Baloma bali, “Boolela babaandu muli, ‘Babeeka bewe bechile siilo bamwiba efwe ne khukona.’
Ne aaba bali likhuwa lino liolela omuruki, efwe khulamwikusia ne enywe se mulaba mu butinyu tawe.”
Khwako baliindi babukula chirupia echo mala bakhola nga baboolelwe. Likhuwa elio liamanyikhana mu Bayaudi khukhwola endaalo eya luno.
Nga bamubona bamusaaya, ne kakhaba kario balala baayaaya.
Yesu echa siimbi ababoolela ali, “Bunyali bwe mwikulu ne bwe khu sibala bwoosi bwamalile khuebwa khwise.
Khwako enywe khemuche mukhole be chikholo choosi babe babeeka base, mubabatiisie mu Lisina lia Paapa nende lio Mwana nende lia Roho Omutakatifu,
ne mubekisia khutiila bioosi nibio malile khumulaka enywe. Khebulila muli, ndi nanywe chindaalo choosi, khukhwola khu siakamo sie chiselukho.”

Lirakikha lie Lomo Endayi eya Yesu Kristo Omwana owa Wele
nga omung'oosi Isaya ne aandika ali,
Wele aloma ali,
“Ndaruma Omurumwa wase ebweeni wowo,
khu khurekekhera ewe engila.”
“Rekekha kumuyila kwo Mwami,
kololosia chingila chewe nicho acha khubirirakho!”
Nio Yoana Omubatiisi abonekha mu sichiimi ne elwacha libatiisia lie liliekanila ne khubeelwa bubwoni.
Babaandu bakali khukhwama mu sibala sie Buyuda ne mu lukoba lwa Yerusalemu becha khumurekeeresia. Beyama bubwoni bwabwe, mala ababatiisia mu luuchi lwa Yoritani.
Elwacha ne aloma ali “Omundu oliicha enyuma wase ali omukali khu khukhila ese. Se nolaana khukhwinama aasi ngangulule biraaro biewe tawe,
ese mubatiisia enywe mu meechi, ne naye akhamubatiisie enywe mu Roho Omutakatifu.”
Mu ndaalo echo Yesu echa khukhwama Nasareti mu sibala sia Kalilaya, mala Yoana amubatiisia mu Yoritani.
Abwene ne abwene nga Yesu ne arura mu meechi, abona likulu liekuulwe mala Roho amwikhakho nga liuusi.
Kumumilo kwauliilikhana khukhwama mwikulu ne kuloma kuli, “Ewe oli Omwana wase Omusiime. Nasiimisibwe nawe.”
Abwene ne abwene Roho amuyila mu sichiimi,
nimwo aamenya khu ndaalo kamakhumi kane, Sietani ne amukhaka. Chisaang'i che mundaa chosi chabaamo, ne kakhali malaika beecha bamuyeeta.
Enyuma wa Yoana khuaambwa, Yesu aacha mu Kalilaya mala elwacha Elomo Endayi eya Wele
ali, “Siise siolile, ne bubwami bwa Wele buli siimbi! Yekanila bubwoni bwenywe mala musuubile mu Lomo Endayi yino!”
Nga Yesu akeenda khu sikiingi sie nyanja eya Kalilaya, abona banaabi babili, Simoni ne wandaaye Andereya banaaba ching'eeni ne lutiimba.
Yesu ababoolela ali, “Nondekho mala ndamwekisia khu naaba babaandu,”
abwene ne abwene balekha chindiimba chabwe bacha naye.
Nga ne esendakho atiiti, abona wandaaye ne wandaaye babili lundi, Yakobo ne Yoana basoleeli ba Sebetayo. Baba mu liaaro liabwe bang'oona chindiimba chabwe.
Ao ne ao Yesu ababona, abalaanga; mala balekha raarawabwe Sebetayo mu liaaro ne bakholi mala nibo bacha ne Yesu.
Yesu ne babeeka bewe bacha mu lukoba lwa Kaperinaumu, oli endaalo eya sabato yoola acha mu sinakooki arakikha khukhwikisia.
Engila niyo ekisiliangamo yakila babaandu babamuulila bauka lukali. Sikila se aaba nga babekisia be Lilaka tawe, ne kakhali, ekisianga ne bunyali.
Siise esio omundu owaba ne sisieeno echa mu sinakooki mala apa lulwang'a ali,
“Wenya siina khwifwe, Yesu owa Nasareti? Oli ano khu khubunia efwe? Nakhumanyile ndi ewe oli Omurumwa owa Wele Omutakatifu!”
Yesu arafwira sisieeno esio ali, “Sila mala orure mu mundu yuno!”
Sisieeno esio siasisiikha omundu oyo lukali, siapa lulwang'a mala siamururamo.
Babaandu boosi barangararwa mala barakikha khuloma bali, “Makana siina kano? Lundi bareebana bali se kanyala kaaba kamekisio kamaya tawe ku? Omundu yuno ali ne bunyali bwe khuyibila bisieeno mala bimuria!”
Mala kamakhuwa ka Yesu kasalanila khangu buli abuundu mu sibala sia Kalilaya.
Yesu ne babeeka bewe, alala ne Yakobo ne Yoana barura mu sinakooki mala bacha waaba Simoni ne Andereya.
Masalaawe owa Simoni aaba ne bulwaale bwe kumureengo mala aba akonile khu sitanda, nga Yesu ne olao bamuboolela ko muloosi oyo.
Acha, amutiila kumukhono, amuyeeta khukhwinyokha mala aona kumureengo arakikha khu baliisia.
Nio nga enyanga yakwa, babaandu bareera khu Yesu balwala bulwaale buli lukano nende be bisieeno.
Babaandu be mu lukoba olwo boosi bebuusia ebweeni we nju eyo.
Yesu aaonia babaandu bakali ba baaba ne bulwaale lukano na lukano, lundi aoona bisieeno bikali. Se aanakho bubweyaangu khu bisieeno bilome siindu siosi siosi tawe, sikila biaba biamumanya.
Mu makhelebeende, enje ne siili khubayuukha tawe Yesu enyokha arura munju acha enje we lukoba abuundu niio omundu akhaba tawe, asabilao.
Ne Simoni ne basaale bewe barura bacha khumuyiima.
Ne nga bamunyoola bamuboolela bali, “Buli mundu alakhuyiimanga ewe.”
Nio Yesu abakobosia ali, “Lekha khuche mu birekere bibiindi biili siimbi. Khoya nilwache burume mu birekere ebio bioosi, sikila kano kakakila nio necha.”
Khwako akeenda mu Kalilaya mwoosi ne elwacha burume mu chisinakooki ne khurusia bisieeno.
Omundu we kamakele echa khu Yesu, asikama aasi, amwekoonjelela ali, “Waaba ne wenya khu khumbonia, onyala wambonia.”
Nio Yesu amukholela siisa sikali, amutilakho mala amukobosia ali, “Nenya, ona!”
Abwene ne abwene, omundu oyo aona bulwaale bwe kamakele.
Nio Yesu amuboolela arekukhe khangu
ne khumutanyilila ali, “Rekeeresia, okhaboolelakho omundu yesi yesi kamakhuwa kano tawe. Ne kakhali yiluungikha oche khu musaayi akhubone khukhwekesia buli mundu abuwaanga mbo ewe waonile, mala oaane embosio niyo Musa alaka.”
Nio omundu oyo acha mala arakikha khusalanisia kamakhuwa kano buli abuundu. Ng'ali amubuyila abiriirira akhola Yesu khunyala khucha mu lukoba olwo abuwaanga tawe. Ne kakhali ekhala abwikisi yeng'ene mala babaandu becha niio ali khukhwama buli lubeka.

Enyuma we chindaalo ndiiti Yesu akobola mu Kaperinaumu mala kamakhuwa kasalanila bali echile ali engo.
Nio babaandu bakali becha bebuusia alala, mala bubwangu khubao bwosi bwosi akhaba mu matooche tawe. Yesu aba alikho abelwachila burume.
Babaandu bane boolao ne bameemile omundu owafwokoya khumuyila khu Yesu.
Ne se banyala khukhwosia omulwale khu Yesu tawe sikila babaandu baba bakali. Khwako bekula kumwanya khu nju khu ngaaki mala bekhisiliamo omulwale owaba nakonile khu mukeeka kwewe.
Yesu nga abona lisuubila liabwe, aboolela omulwale oyo ali, “Mwana wase bubwoni bwowo bwabeleelwe.”
Balala khu bekisia be Lilaka, ba baaba ne bekhaale abuundu ao bebaasia bali,
“Anyindalile ariena khuloma kano? Yino eli embelekeu khu Wele! Wele yeng'ene niye onyala abeela omundu bubwoni!”
Abwene ne abwene Yesu amanya niko baba ne bebaasia nio aababoolela ali, “Siina sikila ne mwibaasia biindu nga bino biri?
Lili liliangu khuboolela omundu owafwokoya yuno oli, ‘Bubwoni bwowo bwabeleelwe,’ namwe khuloma oli, ‘Yinyokha obukule kumukeeka kwowo mala oche?’
Ndamwekesia abuwaanga ndi Omwana wo Mundu ali ne bunyali bwe khubeela bubwoni khu sibala khuno.” Nio aboolela omundu owafwokoya oyo ali,
“Yinyokha obukule kumukeeka kwowo mala oche engo!”
Nga babaandu baba ne basiloleelela, omundu oyo enyokha eema, mala ao ne nao abukula kumukeeka kwewe arekukha, boosi ba babao barangararwa mala bafumia Wele. Ne khuloma bali, “Khukhabonakho siindu siri tawe!”
Yesu akobola lundi khu sikiingi sie nyanja eya Kalilaya. Babaandu bakali becha niio ali mala arakikha khubekisia.
Nga aba nakeenda, abona Lawi omwana owa Alufayo omuroosi owe busuuru ekhaale munju nimwo baroseriangamo busuuru. Yesu amuboolela ali, “Nondekho.” Lawi enyokha mala amuloondakho.
Nga aba ne ekhaale khu sialwa munju mwa Lawi, baroosi be busuuru bakali ne babooni baba bamuloondilekho mala boosi bekhala naye alala ne babeeka bewe.
Babekisi be kamalaka ka Musa, ba baaba Bafarisayo, babona bali Yesu alikho alia ne baroosi be busuuru ne babooni. Nio bareeba babeeka bewe bali, “Siina sikila nalia ne baroosi be busuuru ne babooni?”
Yesu aulila mala abakobosia ali, “Babaandu baali balamu se benya busilikhi bwo musilikhi tawe, ne kakhali baali balwale babenya busilikhi. Ese se necha khulaanga baluungi tawe, ne kakhali necha khulaanga babooni.”
Endaalo ekiindi babeeka ba Yoana Omubatiisi ne Bafarisayo baba beyimaane khulia. Babaandu balala becha khu Yesu mala bamureeba bali, “Siina sikila babeeka ba Yoana ne Bafarisayo beyimana khulia ne babowo tawe?”
Nio Yesu abakobosia ali, “Bakeni mu siselelo banyala beyimana khulia mala omusoleeli niye baakhile naliio ku? Se kanyalikhana tawe. Omwene siselelo naliio se banyala beyimana khulia tawe.
Ne kakhali chindaalo chilikho chiicha nicho omwene siselelo alikho acha khu baruramo, abwenao niio balieyimana khulia.
“Mbao onyala abukula silaka sie ngubo embia asinabila khu ngubo ekhale tawe. Sikila silaka siyia esio silekhuuna mala sitase khutabula engubo ekhale eyo.
Namwe se aliio onyala abukula endali embia akichukha mu oochwa eye ndali ekhale tawe, sikila endali embia elatabula eoochwa ekhale mala endali ne oochwa bioombi bionekhe. Khwako, endali embia khukhwola bakichukhe mu oochwa embia.”
Nio Bafarisayo baboolela Yesu bali, “Lilaka liefwe se lifukiilila babeeka bowo khukhola kano khu ndaalo eya sabato tawe.”
Yesu abakobosia ali, “Khaba mukhasomakho niko Daudi akhola siise nisio enyela siakhulia alie tawe? Niio abela ne njala alala ne babaandu bewe,
aacha munju eya Wele mala alia kumukaati nikwo baelesia Wele nga siianwa. Kano kekholekha siise nisio Abiatari aaba Omusaayi Omukhulu Lukali. Khuloondekhana ne Lilaka liefwe, abele basaayi bong'ene nibo banyala balia kumukaati kuno. Ne kakhali Daudi aalia mala aelesia ne babaandu bewe.”
Ne Yesu amaliilisia ali, “Esabato eliio sikila Omundu, omundu se abuumbwa sikila esabato tawe.
Sikila Omwana wo Mundu ali Omwami we ndaalo eya Sabato yosi.”

Nio Yesu akobola mu sinakooki mala omundu owafwokoya kumukhono abamo.
Babaandu balala babamo benya khu sitaka Yesu khulwe khuonia omundu oyo khu ndaalo eya sabato, khwako bamuloleelela babone ne amuonia namwe tawe.
Nio Yesu aboolela owafwokoya ali, “Yiicha ebweeni eno.”
Mala areeba babaandu ali, “Lilaka liefwe likhufukiilila efwe khukhola siina khu ndaalo eya Sabato? Khuyeeta namwe khukhola kamabi? Khuonia bulamu bwo mundu namwe khukhwira?” Babaandu abo se bamukobosiakho siindu tawe.
Yesu aambwa lirima abaloleelela, lundi siise esio abakholela siisa sikila khunaania ne khukorwa khwabwe, nio aboolela omundu oyo ali, “Kololosia kumukhono kwowo.” Akukololosia mala kwaona.
Khwako Bafarisayo barura mu sinakooki mala bakhola etoloondo ne babeeka be kumukaanda kwa Herodi, mala bakhola ekwangwaani eye khukhwira Yesu.
Yesu ne babeeka bewe bacha khu nyanja eya Kalilaya, mala babaandu bakali bamuloondakho. Baba bamile Kalilaya, e Buyuda,
e Yerusalemu, khukhwama mu sibala sia Itumeya, khukhwama mu sibala sie bukwe nooli mu Yoritani, lundi khukhwama embi ne chingoba cha Tiro ne Sidoni. Babaandu bano boosi beecha khu Yesu sikila baba bauliile niko Yesu aakholanga.
Babaandu baba bakali mala bakila Yesu aboolela babeeka bewe ali, barekekhe liliaaro elwachilekho ne ali khu nyanja nio babaandu bakhamumiina tawe.
Aba aonisie babaandu bakali ne abo boosi ba baaba balwale baba balikho beyindikilisia bamwolekho mala bamutiilekho.
Ne buli lwosi babaandu ba baba ne bisieeno nga bamubonanga bakwichanga aasi ebweeni wewe ne khukukuula bali, “Ewe oli Omwana owa Wele!”
Yesu aboolela bisieeno ne aandalasia ali bikhaboolela omundu okundi yesi yesi bili niye ali naanu tawe.
Nio Yesu acha khu sikulu alaanga nibo asiima, beecha niio ali
ne arobora ekhumi na babili nibo alaanga ali Barumwa, ababoolela ali “Namuroboore enywe khuba ne nase. Lundi ndamuruma khucha khukhwilwacha burume
ne mulaba ne bunyali bwe khurusia bisieeno.”
Bano nibo ekhumi na babili nibo aarobora: Simoni (niye Yesu alaanga ali Petero),
Yakobo ne wandaaye Yoana babaana ba Sebetayo (nibo Yesu alaanga ali Boanerike, sifuno bali babaandu be lueni),
Andereya, Filipo, Baturimayo, Matayo, Tomasi, Yakobo omwana owa Alufayo, Tatayo, Simoni Omukanaani
ne Yuda Isikarioti owachaama Yesu.
Nio Yesu acha engo. Lundi babaandu baba bakali bakila Yesu ne babeeka bewe khuba ne siise sie khulia tawe.
Nga balebe bewe baulila bario, berusia khu muliinda sikila babaandu balomanga bali, “Alaluukhe.”
Nio Yesu abalaanga mala ababoolela mu Lukano ali, “Sietani anyala ariena arusia Sietani?
Bubwami ne bukabukhanamo, se buyiindila tawe,
enju yaaba ne kabukhanamo se yiima tawe.
Khwako bubwami bwa Sietani bwakabukhanamo bipupu, se buyiindila tawe. Ne kakhali busalaanila mala bwoole khu siakamo.
“Mbao yesi yesi onyala khwibwaakala enju yo mundu we kamaani mala amunuule bibiindu biewe ne akhanyoile aboa omwenenju tawe. Khukhwola aboe omwenenju nio anyale khunuula bibiindu biewe.
“Ng'ali ese muboolela enywe ndi, babaandu banyala babeelwa bubwoni bwabwe nende ke mbelekeu koosi niko banyala balomaloma.
Ne kakhali oyo okholela Roho Omutakatifu embelekeu se alibeelwa tawe. Sikila akholile bubwoni bwa mindali.”
(Yesu aaboola kano sikila babaandu balala baba baboola bali, “Ali ne bisieeno.”)
Mala maawe owa Yesu ne bawandaaye boola, beema enje mala barumania likhuwa mukari khumulaanga
sipupu sie babaandu baba bekhaale babotookheleele Yesu, mala bamuboolela bali, “Maao ne bawandaayo bali enje, benya bakhubone.”
Nio Yesu akobosia ali, “Maayi niye naanu? Ne wandaayase niye naanu?”
Alola babaandu bamwikhaaleo mala aloma ali, “Bano nibo maayi ne bawandaayase!
Oyo yesi yesi okhola lilienya lia Wele niye wandaayase, omukooko wase, lundi niye maayi.”

Arumikhira chingano khu bekisia bibiindu bikali, ne ababoolela ali,
“Rekeeresia! Omumiichi arura ne bumiicho, khucha khumiicha
nga namiicha bumiicho mu mukuunda, bulala bwakwa khu ngila, mala chinyuni checha chabuboocha,
bubuundi bwakwa khu lwanda nikhwo liloba likhaba likali tawe, khwako bwamela khangu.
Nga kumuumu ne kwarura kwosia bimelwa bioma sikila chiisi chaba chikhacha aasi tawe.
Bumiicho bubuundi bwakwa mumawa mala oli bukhula kamawa kauna bimelwa ebio khwaama siindu tawe.
Ne bumiicho bubuundi bwakwa mwiloba lilayi mala bwarura, bwakhula, mala bwaama. Bulala bwaama bibiaamo kamakhumi kataru, bubuundi kamakhumi sita ne bubuundi emia.”
Yesu amaliilisia ali, “Ne oli ne kamaru ulila!”
Nga Yesu ne aba yeng'ene, balala khwaabo babamuulila bamwichakho ne babeeka ekhumi na babili ne bamureeba abenooselie chingano chino.
Yesu abakobosia ali, “Enywe mwafunulibwa kakekisa ke Bubwami bwa Wele, ne kakhali khu baandi boosi kali busa mu ngano,
bakhaulila se bamanya tawe.
Ne kakhali banga babona lundi baulila, andi bakobolele Wele mala ababeela.’ ”
Nio Yesu abareeba ali, “Se mumayile lukano luno tawe? Aba mukhamanye lukano luluundi lwosi lwosi muriena?
Omumiichi amiicha elomo eya Wele,
babaandu balala bali nga bumiicho bubwakwa khu ngila, nga baulila elomo abwene ne abwene Sietani echa akirusiamo.
Babaandi nabo bali nga bumiicho bubwakwa khu lwanda. Nga baulila elomo bakiakanila ne busangaafu.
Ne kakhali likhuwa elio se libekhalamo tawe. Lundi se liba ne chiisi mu miooyo kiabwe tawe. Nio oli butinyu namwe sinyaasio siicha khulwe elomo chana eyo, ne bakiekaana khangu.
Ne babaandi nabo bali nga bumiicho bubwakwa mumawa, bano bali baulila elomo,
mala liliendekhelela khwimenya lie biise bino, khusiima buiinda, ne liliekoomba lie bibiindu bibiindi bioosi lingilamo mala libakhiingilila khukhwaama bibiaamo.
Ne babaandu babaandi bali nga bumiicho bubwakwa mwiloba lilayi, baulila elomo, bakifukiilila mala baama bibiaamo kamakhumi kataru, babaandi sita ne babaandi emia.”
Siosi siosi nisio bakisa, sikhabuulwe, ne siosi siosi sisiafuunikhwa, sikhafuunulibwe.
Ne oli ne kamaru, ulila!”
Omundu ooli nabio, akhatasibwe bikali, ne omundu ooli busa, naye akhanuulwe aakhaba sitiiti nisio ali nasio.”
Yesu achiililila khuloma ali, “Bubwami bwa Wele buli nga lukano luno, omundu amiicha bumiicho mu mukuunda kwewe.
Siilo akona, enyokha ne busiele, mala nga akhola ario aba bumiicho bulikho busekesa, ne niye se amanyakho nga busekesa tawe.
Liloba liliene likhola bimelwa ne bichoa ne khukhwaama bibiaamo. Sirakho sisina sitoro lundi kamasaafu ne ekhumaliilikha sikala siichakho
nio oli sialabile, ne omundu eecha mala akesa, sikila chindaalo che likesa cholile.”
Yesu areeba ali, “Nono khunyala khwafwaananisia Bubwami bwa Wele nende siina? Lukano siina nilwo khunyala khwarumikhira khubwinoosia?
Bubwami bwa Wele buli nga omundu owabukula khamiicho khatiiti khe kumupeeli mala abiaala.
Enyuma we siise sitiiti khachoa khekhola kumurongooro kumuboofu khukhila kikiindi kioosi. Kuraakho chisakia chimboofu mala chinyuni chombakhakho biswi mala chimenyakho.”
Yesu elwachilanga babaandu narumikhira chingano chingali nga luno, ababoolela kamakali khuloondekhana ne limanya liabwe.
Abeele se anyala abalomalomakho nakharumikhire chingano tawe, ne kakhali ne ali ne babeeka bewe, abenooselianga buli siindu.
Oli ekolooba we ndaalo ng'eneyo, Yesu aboolela babeeka bewe ali, “Khekhwambukhe engelekha we nyanja.”
Khwako bakabukhana ne babaandu, babeeka bewe bengila mu liaaro nilio aba ne ekhalemo, ne barekukha ne naye. Kamaaro kakaandi kabao.
Oli basiili embembeesi eye kamaani yaucha, mala bibuli bie kameechi biarakikha khu khupa liliaaro, aramira atiiti kameechi kechulemo.
Yesu aba enyuma we liliaaro alikho akona, etikiiye. Babeeka bamusiisimusia ne baloma bali, “Omwekisia, khaba se weendekheleelekho oli khunyala khwafwa tawe?”
Yesu enyokha eema mala arafwira embembeesi ali, “Yakama! Lundi aboolela bibuli ali yenjeela embembeesi yakama mala enyanja yayenjeela.”
Nio Yesu aboolela babeeka bewe ali, “Siina ne muriire? Se muli ne lisuubila tawe?”
Ne kakhali baba ne buuri bukali mala bareebana bali, “Yuno naanu niye? Akhaba embembeesi ne bibuli bie kameechi bimuulila!”

Yesu ne babeeka bewe boola engelekha khu nyanja eya Kalilaya, mu sibala sie Bakerasi.
Nga Yesu narura mu liaaro, akaanana ne omundu owaba namenyile mu biliindwa, omundu yuno aaba ne sisieeno
mala aba amenya mu biliindwa. Se abao bele onyala amuboa khu minyololo tawe.
Kamakhabi kamakali bamuboanga bikele ne kamakhono, ne buli siise akitulanga kiminyololo kie khu makhono ne bikele. Aba ne kamaani kamakali lukali beele se aliio omunyala tawe.
Siilo ne kumuusi akeendanga mu biliindwa ne mu bikulu, ne apa lulwang'a ne khukhwikhalakaka ne kamabaale.
Nga ne abona Yesu ne asiili sinaao, atima mala amusaaya,
mala apa lulwang'a mu mumilo kwe angaaki ali, “Yesu Omwana owa Wele owe Angaaki Lukali! Wenya orie khwise? Khu siisa sia Wele khusaba ndi, okhambukuuma tawe.”
(Aaloma ario sikila Yesu aba alikho aloma ali “Sisieeno rura mu mundu yuno.”)
Yesu amureeba ali, “Ewe bali naanu?” Amukobosia ali, “Lisina liase bali ‘Lechoni’ sikila khuli bakali.”
Abelelela khu saba Yesu ali akharusia bisieeno mu sibala esio tawe.
Liabao lituuli lie chingurwe liaba a sikulu liaaya.
Nio bisieeno biasaba Yesu bili, “Khulekhe khuche mungurwe echo.”
Nio biarura mu mundu oyo, abilekha biacha mungurwe. Lituuli lie chingurwe liaba liola embi chielefu chibili, liatirimukha liaweela mu nyanja mala liafwilamo.
Babaayi ba baaba ne baaya belukha, basalanisia kamakhuwa mu lukoba ne mu sirekere mwoosi. Babaandu bacha balola kakekholeekhe,
ne nga bacha niio Yesu ali babona omundu niye bisieeno biabamo ekhaale ao, efwarire chingubo lundi ali ne kamakesi kamalayi, mala buli mundu auka.
Abo ba babona kakekholeekhe baboolela babaandi ko mundu oyo ne chingurwe.
Khwako baboolela Yesu arure mu sibala siabwe.
Nga nilwo Yesu aba ne engila mu liaaro, omundu owaba ne bisieeno amusaaya ali, “Nosiima khuche fwembi!”
Ne kakhali Yesu se afukiilila ache naye tawe. Amuboolela ali, “Kobola engo wenywe mala oboolele balebe bowo niko Omwami akhukholeele lundi nga ali ne siisa khwiwe.”
Nio omundu oyo acha mu Tekapoli, aboolela babaandu niko Yesu amukholeele, ne boosi ba baulila bauka.
Yesu akobola engelekha we nyanja mala babaandu bakali becha niio aaba khu sikiingi.
Yairo mulala khu bemeelesi be sinakooki oola, nga ne abona Yesu, asikama ebweeni wewe.
Amusaba mu bung'ali ali, “Omwana wase omukhaana ali omulwale po, nosiima yiicha mala omurekho kamakhono, nio aone.”
Nio Yesu acha ne Yairo, babaandu bakali bamuloondakho.
Abao omukhasi mulala owaba ne ekibeeno khu miiko ekhumi na kibili.
Akhaba ne asilikhwa ne basilikhi bakali, ne khurumikhira chirupia chewe choosi, se aona tawe, ne kakhali bulwaale bwachiililila khutasa.
Aba auliile kamakhuwa ka Yesu, mala echela emukoongo wa Yesu mu lutiri olwo,
ne ebaasia ali, “Natiila busa khu ngubo yewe, ndaona.”
Atiila khu ngubo eya Yesu mala abwene ne abwene ekibeeno yakama. Mala eulila ali ng'ali aonile.
Abwene ne abwene Yesu amanya ali kamaani kamwamilemo, mala ekhebukha areeba ali, “Naanu otiilile khu ngubo yase?”
Babeeka bewe bamukobosia bali, “Se waboone babaandu nga bakhilile, siina sikila ne oreeba oli naanu okhutililekho?”
Yesu achiililila khulola eyi ne neyi khukhwenya khubona naanu omutiililekho.
Omukhasi oyo amanya kamwikholekhekho mala echa naterema mu buri, asikama ebweeni wa Yesu, mala amuboolela bung'ali bwoosi.
Yesu amuboolela ali, “Mukhaana wase, lisuubila liowo liakhuoniisie, cha mumuleembe, mala oone bulwaale bwowo.”
Nga Yesu aba ne asilomaloma ario barumwa balala khukhwama munju eya Yairo becha bamuboolela bali, “Omukhaana wowo afwiile onaanisilia siina omwekisia?”
Yesu se abukulamo lukeendo mu makhuwa kabwe tawe. Ne kakhali aboolela Yairo ali, “Okharia tawe, suubila busa.”
Se afukiilila omundu okundi khucha naye tawe, ne kakhali Petero, Yakobo ne wandaaye Yoana.
Boola anju owa Yairo nio Yesu aulila bililo bikali lundi abona likoyaana,
Engila munju ababoolela ali, “Likoyaana lino lioosi lia siina? Mulalilanga siina? Omukhaana yuno se afwiile tawe ne kakhali alikho akona!”
Mala babaandu bamuchekha, naye abarusia munju, abukula maawe ne raraawe bo mwana ne babeeka bewe bataru, bacha mu lusiro nimwo omwana chana aba ne akonile.
Amutiila kumukhono amuboolela ali, “Talita kumi,” liboola lili, “Mukhaanawe yinyokha!”
Ne mala abwene ne abwene enyokha akeenda (aba kimiiko ekhumi na kibili). Nga kano kekholekha, boosi barangararwa lukali,
Yesu abatanyilila lukali ali bakhaboolelakho omundu okundi tawe, mala aboola ali, “Muelesiekho siindu alie.”

Yesu arura abuundu ao mala ela mu lukoba lwe wabwe, babeeka bewe bamuloondakho.
Khu ndaalo eya Sabato arakikha khukhwekisia mu sinakooki. Babaandu bakali babamo. Ne nga bamuulila, bauka bareeba bali, “Amisie waena kano koosi? Limanya siina nilio aelesiibwe lino? Akholanga ariena kamayia?
Se ali niye ong'oonanga bibiindu bie chimbao, omusoleeli owa Maria, lundi wandaaye owa Yakobo, Yosefu, Yuda ne Simoni? Bakooko bewe se bamenyile ano?” Khwako bamuloba.
Se akholakho kamayia kosi kosi tawe, ne kakhali ara kamakhono kewe khu balwale batiiti ne khubaonia.
Auka lukali sikila babaandu se baba ne lisuubila tawe.
Nio Yesu akeenda mu birekere ebweeneyo ne ekisia babaandu.
Alaanga babeeka bewe ekhumi na babili mala abaruma babili babili. Abaelesia bunyali bwe khurusia bisieeno,
mala abalakiilisia ali, “Mukhabukulakho sisiindu siosi siosi mwacha nasio khu lukeendo luno tawe, ne kakhali esiimbo yong'ene, mukhasutakho siakhulia, elolooti eye babaandu babesabiilisia namwe chirupia mu mifuko kienywe tawe.
Fwara biraaro, ne mukhasuta lisiati liliindi tawe.”
Lundi aloma ali, “Niyo bamwekhoyela, yikhala munju omwo khukhwola nga ne murekukha khukhwama abuundu ao.
Ne mucha mu lukoba nilwo bakhamwekhoyela tawe, namwe nimwo bakhamurekeeresia tawe, ruramo mala musiisimule lutamuusi lwe khu bikele bienywe. Olwo lukhabe buloli khu nibo!”
Nio bacha belwachila babaandu balekhe bubwoni bwabwe.
Barusia bisieeno bikali, lundi baakha balwale kamafura mala baona.
Babaandi baloma bali, “Yuno Elicha niye.” Babaandi baloma bali, “ali nga mulala khu bang'oosi be khaale.”
Nga Herodi ne aulila, aaloma ali, “Yuno ali Yoana Omubatiisi niye neera enyokhe khukhwama emakoombe.”
Herodi yuno niye owaana lilaka khutiila Yoana, bamuboe kiminyololo ne khumura mu siboe. Herodi aakhola kano sikila omukhasi Herotia niye anuula wandaaye Filipo.
Yoana Omubatiisi aboolelanga Herodi ali, “Se buli bulayi ewe khunuula wandaayo omukhasi tawe.”
Nio omukhasi Herotia, aambila Yoana sikhoonde mala enya khumwiira, ne se anyala tawe sikila Herodi.
Herodi aba aria Yoana sikila amanya ali Yoana aba omulayi lundi omutakatifu, khwako amuliinda bulayi. Aba asiima khumurekeeresia, akhaba ne ananisibwanga mu mwoyo kwewe buli siise nisio amurekeeresianga.
Ekhumaliilikha omukhasi Herotia anyoola bubweyaangu, yaba endaalo eye khukhebulila khusaalwa khwa Herodi, ateekhela bakhoongo boosi be bubwami biakhulia, nende bakomanda be banamae, ne babemeelesi boosi be mu lukoongo lwa Kalilaya.
Omukhaana wo mukhasi Herotia echa mala akhina, asangaasia Herodi ne bakeni bewe. Nio omwami Herodi aboolela omukhaana ali, “Sabe siosi siosi nisio wenya mala ndakhuelesia.”
Herodi echuba lukali ne aloma ali, “Siosi siosi nisio usaba ndakhuelesia akhaba khukabana bubwami bwase!”
Khwako omukhaana arura enje mala areeba maawe ali, “Sabe siina?” Maawe amukobosia ali, “Kumurwe kwa Yoana Omubatiisi.”
Omukhaana akobola khangu khu mwami Herodi mala aboola ali, nenya umbe kumurwe kwa Yoana Omubatiisi khu lutelu siise sino.
Lino liabeelesia omwami lukali ne kakhali, se anyala khuloba tawe sikila khukhwechuba nikhwo echuba ebweeni we bakeni bewe.
Khwako arumania omusikaari arere khangu kumurwe kwa Yoana. Omusikaari acha mu siboe akhalaka kumurwe kwa Yoana,
mala areerera khu lutelu kumurwe kwa Yoana aelesia omukhaana, ne omukhaana akaanisia maawe.
Nga babeeka ba Yoana ne baulila becha babukula kumubili kwewe bacha bakusiikha.
Barumwa bakobola niio Yesu ali mala bamuboolela koosi niko bakholile ne khukhweyikia.
Babaandu babeechanga ne khucha baba bakali bakila Yesu ne barumwa bewe khunyoola akhaba bubweyaangu bwe khulia tawe. Nio Yesu aboolela barumwa ali, “Khakhwesendekho sinao nio munyoole bubweyaangu bwe khuuluukha.”
Nio bengila mu liaaro bacha niio omundu akhaaba tawe.
Babaandu bakali ba babona ne barekukha mala bamanya bali ali Yesu ne babeeka bewe, khwako batimila khundulo khwe nyanja boola niio baba ne bacha.
Oli Yesu arura mu liaaro, abona babaandu bakali mala abakholela siisa, sikila baba nga kamakheese kakhali no mwaayi tawe, mala arakikha khubekisia bibiindu bikali.
Nga bwaba ne bulikho ne bwilabula, babeeka bewe bamwichakho bamuboolela bali, “Bona bulikho bwilabula, mala abuundu ano mundaa busa baandu se bamenyilemo tawe,
basibule bache mu sirekere abuundu niio banyala bakula biakhulia balia.”
Ne kakhali Yesu abakobosia ali, “Enywe mwabene baelesie siakhulia balie.” Nabo bamukobosia bali, “Wenya khubukule chirupia
Nio Yesu abareeba ali, “Muli ne kimikaati kiinga? Cha mulole.” Nga bamala khulola becha bamuboolela bali khuli nakio kiraano ne ching'eeni chibili.
Khwako Yesu aboolela babeeka bewe khuboolela babaandu bekabemo bipupu mala bekhale aasi.
Nio babaandu bekhala aasi munyilili mu bipupu bilala kamakhumi karaano ne bibiindi emia.
Yesu abukula kimikaati kiraano ne ching'eeni chibili alola mu ngaaki aana orio khu Wele, amesulamo kimikaati mala aelesia babeeka bewe khukabila babaandu, lundi akabamo ching'eeni chibili echo khu boosi.
Buli mundu aalia mala ekura.
Nio babeeka babuusia bitonyi bie kimikaati ne ching'eeni bioola bikono ekhumi na bibili.
Babaandu babalia baba chielefu chiraano.
Siise esio Yesu aboolela babeeka bewe khucha mu liaaro banyoe bache e Betesaita engelekha, niye ne asiboolela babaandu bakobole ewabwe.
Enyuma we khukheesia babaandu acha khu sikulu khusaba.
Oli bwelabula, Yesu aaba yeng'ene khu sikiingi ne liliaaro liaba liolile akari we nyanja.
Yesu abona ali babeeka bewe balikho banaanisibwa ne ekhuungu. Nio enje ne bucha khusia, Yesu abolakho ne alikho akeenda khu meechi. Aba alikho acha khu babirakho,
nga bamubona baloma bali, “Simakoombe nisio!” Bakukuula.
Boosi nga bamubona bauka lukali.
Yesu alomaloma khangu ababoolela ali, “Nyindaalila! Niise mukharia tawe!”
Nio engila mu liaaro mala ekhuungu yema. Babeeka bewe bauka lukali po,
sikila abeele basibaasia nga ne alisiisie babaandu chielefu chiraano. Bukesi bwabwe se bwanyala khumanyilisia bulayi sisiekholeekhe tawe.
Bambukha enyanja becha khu lukoongo lwa Kenesareti; niio baboa liliaaro khu sikiingi.
Nga ne barura mu liaaro, ne babaandu bamanya Yesu.
Khwako bacha mu lukoongo lwoosi ne bamureerera balwale babwe khu mikeeka buli niio baulilanga bali ali.
Buli osi niio Yesu achichanga bamureereranga balwale mu birekere, mu ngoba ne bamusaba bali balwale batiile khu likemo lie ngubo yewe mala baone, ne boosi babatiilakho baona.

Bafarisayo balala ne babekisi be kamalaka ka Musa ba baaba ne baamile e Yerusalemu bebuusia niio Yesu ali.
Bemenieelesia babona bali babeeka ba Yesu balalichanga ne bakhasaabile kamakhono tawe, lino liekesia kimiima kimibi sikila se baba basaabiile mu ngila niyo Bafarisayo benya tawe.
Bafarisayo ne Bayaudi boosi baloondanga kamekisio niko banyoola khukhwama khu sikuuka, se balichanga ne bakhasaabile mu ngila eyenyibwa tawe.
Namwe se banyala balia siosi siosi sisiamile khu sooko ne bakhasisiingile tawe. Lundi baloonda kamalaka kakaandi kamakali niko banyoola nga ke khusiinga bikoombe, bibuumba bie kumukasa ne bulili.
Nio Bafarisayo ne babekisi abo bareeba Yesu bali, “Siina sikila babeeka bowo ne bakhaloonda kamekisio niko bakuuka bakhwekisia tawe, lundi balia ne bakhasaabile kamakhono tawe?”
Yesu aabakobosia ali, “Isaya aba ng'ali, nga aang'oola liiba lienywe ali lili lie bubacha, bulayi bwene nga liaandikwa lili,
‘Babaandu bano bambelesianga efuma ne kiminwa kiabwe,
ne kakhali kimiooyo kiabwe kili aleeyi nase.
Se lilikho ne bukhala enywe khu khusaaya ese tawe,
sikila mwekisia kamekisio ne kamalaka ko mundu busa oli manya ne kali ka Wele!’
“Mura alubeka Lilaka lia Wele mala mufukiilila kamekisio ke babaandu.”
Nio Yesu achiililila khuloma ali, “Muli ne ngila eye khuloba Lilaka lia Wele nio mutiile kamekisio kenywe mwabeene.
Sikila Musa aalaka ali, ‘Ria raraao nende maao’ ne ‘Yesi yesi okholela raraawe namwe maawe embelekeu akhoya erwa.’
Ne kakhali enywe mwekisia muli omundu aaba naali ne sisiindu nisio andi arumikhire khuyeeta raraawe namwe maawe mala aboole ali, ‘Sino sili Korubani.’ (Liboola lili sili sia Wele.)
Abwenao muboola muli aba abeleelwe khuyeeta raraawe namwe maawe.
Mu ngila yino, kamekisio niko mwekisiana kafunaka elomo eya Wele. Lundi bibiindu bibiindi biliio bikali busa nibio mukholanga, bie lukano luno.”
Nio Yesu alaanga babaandu bakali ababoolela ali, “Ndekeeresie mweesi mala muulile.
Se siliio sicha munda khukhwama enje sinyala siakhola omundu aba omunyaalu tawe. Ne kakhali sisiama mu mwoyo simukhola aaba omunyaalu.” [
Nono waaba ne oli ne kamaru ulila!]
Nga alekhana ne babaandu engila munju, babeeka bewe bamureeba abenooselie sifuno sie kamakhuwa kano
Yesu abakobosia ali, “Khane mwesi se muli ne limanya tawe. Se mubona muli sisiama enje siengila munda mwo mundu se simunyaalutia tawe? Se siliio sisiama enje siacha munda siamunyaalutia tawe
sikila se sicha mu mwoyo tawe, ne kakhali sicha munda mala sikelao ne sirura.” (Mu khuloma khurio Yesu afukiilila biakhulia bioosi ali biolaana khuliibwa.)
Mala achiililila khuloma ali, “Sisiama mu mwoyo nisio sikhola omundu aaba omunyaalu.
Sikila khukhwama mu mwoyo kwo mundu, kamebaasio kamabi karangirira omundu khukhola kamamayaanu nga, khunuula, khukhwira,
khukhola bueeyi, bulianga ne khukhola kamamayaanu ke lukano woosi nga bubeeyi, bunyaalu, khububa, khukiikha, lilielola ne busilu.
Bibiindu biibi bino bioosi biama mu mwoyo mala bikhola omundu aaba omunyaalu.”
Khukhwama ao Yesu arekukha acha mu ngoongo cha Tiro ne Sidoni. Engila munju mala khwenya omundu yesi yesi amanye tawe, ne kakhali se anyala khukhwekisa tawe.
Abao omukhasi owaba no mwana omukhaana owabamo ne sisieeno. Omukhasi oyo aboolelwa niko Yesu akholanga mala echa khangu akwa mu bikele biewe.
Omukhasi oyo aba Omukiriki khukhwama mu Foenike mu sibala sia Siria. Aasaba Yesu arusie sisieeno mu mukhaana wewe.
Ne Yesu amukobosia ali, “Lekha khuliisie babaana nio, se buli bulayi khubukula siakhulia sie babaana mala omwaatile chimbwa tawe.”
Omukhasi oyo aamukobosia ali, “Omwami, akhaba chimbwa chichiikhalanga aasi we mesa, chilichanga bitonyi nibio babaana baliilenge ne bikwa aasi.”
Khwako Yesu amukobosia ali, “Sikila niko olomile, kobola engo, olanyoola sisieeno esio siarurire mu mukhaana wowo!”
Nio omukhasi oyo aakobola engo, anyoola omukhaana wewe akonile khu sitanda ne sisieeno siamururiremo.
Yesu aama mu sibala siili siimbi ne Tiro mala abirira mu lukoba lwa Sidoni acha khu nyanja eya Kalilaya; khubirira Tekapoli.
Nio babaandu babaandi bamureerera omundu omumiinyi, mala basaba Yesu amurekho kamakhono,
Yesu amurusia mu sipupu sie babaandu baaba bong'ene, ara chinjala chewe mu maru ko omumiinyi, amuakha kamare khu lulimi.
Yesu aalola mu ngaaki mala ekhilisia kumwoyo aboolela omumiinyi ali, “Efufata” liiboola lili, “Yikukha.”
Ao ne nao omundu oyo ekukha khuulila mala aarakikha khulomaloma bulayi.
Nio Yesu aatanyilila babaandu ali bakhaboolelakho omundu yesi yesi tawe. Nga atasa khubatanyilila nabo nga batasa khuboola.
Ne boosi babaulila bauka lukali po ne khuloma bali, “Akhola buli siindu bulayi, akhaba ne khuonia bamiinyi.”

Se siabira siise sileeyi tawe babaandu babaandi baaba ne be busiisie, se baba ne siakhulia siosi siosi tawe. Nio Yesu alaanga babeeka bewe ababoolela ali,
“Ndi ne siisa khu baandu bano sikila babeele nase luno chindaalo chitaru mala se bali nende nisio balia tawe.
Nababoolela ndi khe muche engo ne bakhalia tawe, balakwa khu ngila sikila balala baama aleeyi.”
Babeeka bewe bamureeba bali, “Mu siangalaamwe muno omundu anyala aanyoola biakhulia bie babaandu boosi bari?”
Nio Yesu abareeba ali, “Muli ne kimikaati kiinga?” Bamukobosia bali, “Khuli nakio saba.”
Aaboolela babaandu khukhwikhala aasi, mala aabukula kimikaati saba chana, aapila Wele orio, akimesulamo mala aelesia babeeka bewe khukaba babaandu mala babeeka bewe bakhola bario.
Lundi baaba ne ching'eeni ndiiti chiri, Yesu apila Wele orio mala ababoolela khuelesia babaandu.
Buli mundu aalia ekura, mala babeeka bewe babuusia bitonyi bibiarama bikono saba swa.
Babaandu babalia baba embi chielefu chine.
Yesu aboolela babaandu barekukhe, mala naye engila mu liaaro alala ne babeeka bewe bacha mu sibala sia Talimanuta.
Ne kakhali Yesu abakobosia mu khwikhilisia kumwoyo ali, “Sikila siina babaandu be selukho yino beenya khubona kamayia? Ese muboolela enywe ndi! Se kalibakhoo kamayia kaebwa khu baandu bano tawe!”
Yesu abalekha aakobola mu liaaro mala arakikha khukhwambukha engelekha we nyanja.
Babeeka ba Yesu baba bebiliile khusuta kimikaati kikiolaana, baba nende mulala kwong'ene mu liaaro.
Yesu abakaambila ali, “Yeliinda lundi ba meeso khuloondekhana ne limela lie Bafarisayo ne lia Herodi.”
Barakikha khuyingana ne baloma bali, “Aloma ari sikila se khuli ne kimikaati tawe.”
Yesu amanya niko baba ne balomaloma mala abareeba ali, “Siina ne muyingana sikila se muli ne kimikaati tawe? Se mumanyilekho siosi siosi tawe? Mu siili busa bang'ang'aafu?
Muli ne chimoni ne se mubona tawe, muli ne kamaru ne se muulila tawe? Se mukhebulila nga
namesulamo kimikaati kiraano khuliisia babaandu chielefu chiraano tawe? Bikono biinga bibiechula bitonyi bie kimikaati bibiarama?” Bamukobosia bali, “Bikono ekhumi na bibili.”
Yesu areeba ali, “Ne nga ne aamesulamo kimikaati saba khuliisia babaandu chielefu chine, mwabuusia bikono biinga bie bitonyi bie kimikaati bibiarama?” Bamukobosia bali, “Bikono saba?”
Nio abareeba ali, “Mala khukhwola siisie sino mukhamanyanga tawe?”
Beecha Betesaita nio babaandu balala bareera omundu omubofu khu Yesu mala bamwikoonjelela amutilekho.
Yesu atiila omubofu kumukhono mala bacha enje we sirekere. Nio Yesu amufucha kamare khu moni mala amurakho kamakhono, amureeba ali, “Onyala wabonakho siosi siosi ku?”
Nio omubofu oyo alola mu ngaaki mala afukiilila ali, “Yee ndikho mbona babaandu, ne kakhali babonekha nga kimirongooro ne kikeenda.”
Lundi Yesu ara kamakhono khu moni chewe, omubofu alola bulayi bubweene, ne khubona khwewe khwaba khulayi mala abona buli siindu mu ngila endayi po.
Yesu amuboolela ache engo ne lilakiilisia ali, “Okhakobola mu sirekere esio lundi tawe.”
Nio Yesu ne babeeka bewe bacha mu birekere bia Kaesarea-filipi. Nga baba ne bacha Yesu aabareeba ali, “Mboolele, babaandu baloma bali ese naanu?”
Bamukobosia bali, “Balala baloma bali ewe Yoana Omubatiisi, babaandi bali, ewe Elicha, ne babaandi nabo bali, ewe oli mulala khu bang'oosi.”
Yesu aabareeba ali, “Nenywe nanywe? Muloma muli ese naanu?” Petero aakobosia ali, “Ewe oli Kristo.”
Nio Yesu aabatanyilila ali, “Mukhaboolelakho omundu yesi yesi tawe.”
Abwenao Yesu arakikha khukhwikisia babeeka bewe ali, “Omwana wo Mundu khukhwola anyaasibwe lukali ne khubiilwa ne babemeelesi, basaayi bakhulu ne babekisia be Lilaka. Alerwa, mala enyuma we chindaalo chitaru alamukhe.”
Aababoolela kano abuwaanga. Khwako Petero aamuyila alubeka amurafwira.
Ne kakhali Yesu ekhebukha aalola babeeka bewe, mala arafuira Petero naloma ali, “Ndureo Sietani, kamebaasio kowo, se kaama khu Wele tawe ne kakhali kaama khu mundu!”
Sikila yesi yesi owenya khuonia bulamu bwewe akhabutibie ne kakhali yesi yesi otibia bulamu bwewe sikila ese ne Lomo ndayi yino akhabuonie.
Silikhoo nisio omundu anyala anyoola kaaba bali anyoola bie sibala sioosi mala atibie bulamu bwewe ku? Se siliio tawe!
Siina nisio omundu anyala aana khunyoola bulamu bwewe?
Omundu yesi yesi naambwa chisoni sikila ese, ne kamekisio kaase kano mu ndaalo chimayaanu che bueeyi chino, aakhaba Omwana wo Mundu nakheche mu luyali lwa Paapa wewe ne bamalaika batakatifu akhamukholele niye chisoni.”

Nio Yesu achiililila khuloma ali, “Ng'ali muboolela enywe ndi, bali ano balala bakhalifwa tawe, khukhwola babone bubwami bwa Wele ne bwiicha ne kamaani.”
mala chingubo chewe chaba chiwaanga chwe, chiwaanga lukali khaba mbao na mulala mu sibala siosi onyala asiinga choola chirio tawe.
Babeeka bataru bano babona Elicha ne Musa ne balomaloma ne Yesu.
Nio Petero aboolela Yesu ali, “Omwami, buli bulayi po efwe khuba ano, khayo khung'oone bisali bitaru, silala sisiowo, sisiindi sia Musa ne sisiindi sia Elicha.”
Petero se amanya niko alomaloma tawe sikila niye ne babaandi baba ne buuri bukali.
Abwenao, lifuumbi liecha mala liabafuunikha mala kumumilo kwaama mwifuumbi ne kuloma kuli, “Yuno ali Omwana wase omusiime khemumurekeeresie!”
Oli balola lundi, khubonakho omundu okundi tawe nakhali Yesu yeng'ene owaba ne asiili nabo.
Nga baba ne balikho ne bekha aasi we sikulu Yesu abatanyilila ali, “Mukhaboolelakho omundu niko muboone tawe, khukhwola Omwana wo Mundu nga nalilamukha khukhwama mu bafu.”
Bafukiilila litanyilila liewe khuboolelakho omundu okundi tawe, ne kakhali barakikha khureebana bong'ene busa bali, “Khulamukha khukhwama mu bafu liboola siina?”
Mala bareeba Yesu bali, “Siina babekisi be lilaka lia Musa ne baboolanga bali Elicha akheeche nio?”
Nio ababoolela ali, “Ng'li Elicha alikho echa khurekekha bibiindu nio. Ne siina sikila kamaandiko ne kaboola kali Omwana wo Mundu alanyaasibwa lukali ne babaandu khu muloba?
Kakhaba kario, muboolela enywe ndi Elicha echa khale ne kakhali babaandu bamubukula mu ngila niyo babeene benyelamo, nga nilwo kamaandiko kaboola khuloondekhana naye.”
Nga ne becha bakaanana ne babeeka babaandi babona babaandu bakali ba babotookheleele, lundi babekisia be Lilaka baba bayingana nabo.
Nga babaandu babona Yesu bauka lukali, batima bacha niio ali mala bamukheesia.
Nio Yesu areeba babeeka bewe ali, “Mulayingananga khu siina?”
Omundu mulala khukhwama mu baandu aloma ali, “Omwekisia, ndeerire omwana wase khwiwe sikila ali ne sisieeno lundi se anyala khulomaloma tawe.
Abeechanga oli simutiila, simumwaata aasi, abiita lifuro, aluma kameno mala aangalala busa. Mboleele babeeka bowo ndi basirusie, ne kakhali se banyalile tawe.”
Yesu ababoolela ali, “Muli babaandu mukhasuubila tawe! Ndaba nanywe khu siise siina? Ndamwikhaliilikha enywe khu siise siina? Reera ano omusoleeli chana.”
Bamureerera.
Nga sisieeno siabona Yesu, siapa aasi omusoleeli chana, ekalangasia aasi nabiita lifuro.
Nga Yesu abona ario areeba raraawe ali, “Abeele ari khukhwama khu siise siina?”
Raraawe akobosia ali, “Khukhwama bwana.
Khu makhabi kamakali sisieeno siakhakile khumwiira mu ngila eye khumumwaata mu mulilo ne mu meechi, aaba ne onyala khukholele siisa mala okhuyeete!”
Yesu amukobosia ali, “Waaba wamwene ne onyala! Buli siindu sinyalikhana khuyo oli ne lisuubila.”
Ao ne nao, raraawe owo mwana omulwale eloocha ali, “Nasuubiile, ne kakhali njeete mbe ne lisuubila likali!”
Yesu abona ali babaandu bakali balikho bamwesendao, mala arafuira sisieeno esio ali, “Ewe sisieeno sie bumiinyi ne sie khuanda lulimi khulakiilisia ndi, rura mu musoleeli yuno mala okhamukobolamo lundi tawe!”
Sisieeno siapa lulwang'a siapa aasi omwana mala siamururamo. Omusoleeli yuno abonekha nga ofwiile, buli mundu aloma ali, “Yuno afwiile!”
Yesu amutiila kumukhono amuyeeta khukhwinyokha mala omusoleeli oyo eema.
Nga Yesu aba yeng'ene munju, babeeka bewe bamureeba mu bwikisi bali, “Siina sikila efwe ne khukhanyalile khurusia sisieeno esio?”
Yesu akobosia ali, “Sisieeno lukano luno, sirusibwao ne lisaba liong'ene mbao sisiindi siosi siosi sinyala siasirusia tawe.”
Yesu ne babeeka bewe barura ao babira mu Kalilaya. Se enya omundu amanye niio aaba tawe,
sikila aba alikho ekisia babeeka bewe ne ababoolela ali, “Omwana wo Mundu aliaanwa mu makhono ke babaandu, mala bamwire. Enyuma we chindaalo chitaru namalile khufwa, alilamukha.”
Ne kakhali se bamanya niko aloma tawe. Mala baba ne buuri khumureeba.
Boola Kaperinaumu, oli bacha munju Yesu areeba babeeka bewe ali, “Muyinganenge siina khu ngila?”
Se bamukobosia tawe, sikila khu ngila bayingananga bali naanu ooli omukali mu nibo babeene.
Yesu ekhala aasi mala alaanga babeeka bewe ekhumi na babili ababoolela ali, “Owenya khuba omurangisi khukhwola abe omumaliilisi khu boosi lundi omukholi owa boosi.”
Mala abukula omwana abwenao amwimisia ebweeni wabwe, amutiila mumaa mala ababoolela ali,
“Yesi yesi owakaanila omwana nga yuno ari mu lisina liase, aba anjakaanile ese. Ne oyo ounjakaanila ese se anjakaanila ese tawe ne kakhali oyo akaanila owanduma.”
Yoana aboolela Yesu ali, “Omwekisia khwaboone omundu arusia bisieeno mu khurumikhira lisina liowo mala khwamukaania, sikila se abechanga nafwe tawe.”
Ne kakhali Yesu abakobosia ali, “Mukhamukaania tawe, se aliio onyala akhola kamayia mu lisina liase mala mu siise sitiiti akeleo alomaloma kamamayaanu khwise tawe.
Khwako okhakhwenyela efwe kamabi tawe aba ali owefwe.
Yesi yesi omuelesia kameechi mu sikoombe munywe sikila muli babaase, ng'ali salatibia kumuruuru kwewe tawe.
“Yesi yesi okila mulala khu batiiti bano atibie lisuubila liewe mwise, bwakhabeele bulayi omwene oyo bamuboe lususi luboofu mwikosi mala bamumwaate mu nyanja.
Khwako kumukhono kwowo kwaaba ne kukhukhola otibie lisuubila liowo, kureme kururekho. Buli bulayi khucha mu bulamu ne kumukhono mulala khukhila khuba nakio kiombi mala oche mu mulilo kukhasima tawe. [
Ebweeneyo chinyeende chibalia se chifwichanga tawe, lundi kumulilo kuboosia se kusimaanga tawe.]
Ne sikele siowo siaba ne sikhukhola okwe mu bwoni sireme. Buli bulayi khucha mu bulamu ne sikele silala khukhila khucha mu mulilo ne bikele bioombi. [
Ebweeneyo chinyeende chibalia se chifwichanga tawe lundi kumulilo kuboosia se kusimaanga tawe.]
Ne emoni yowo yaaba ne khuyila mu bwoni kitomolemo, buli bulayi khucha mu Bwami bwa Wele ne moni ndala khukhila khuba nacho chombi mala oche mu mulilo.
Ebweeneyo chinyeende chibalia se chifwichanga tawe, lundi kumulilo kuboosia se kusimaanga tawe!
“Buli sia mulala alikwalaasibwa ne kumulilo nga chinyama che embosio chikwalaasibwa ne kmuunyu kumukhelekha.

Nio Yesu arura ao arekukha acha mu lukoongo lwe Buyuda, mala ambukha luluuchi lwa Yoritani. Babaandu bacha niio aba mala abekisia nga abekisianga buli lwosi.
Bafarisayo bacha niio aba ne bakhaka khu mukhaka ne bamureeba bali, “Khuboolele, lilaka liefwe lifukiilila omundu khulekhana no mukhasi wewe namwe tawe?”
Yesu abakobosia ne lireeba ali, “Lilaka siina nilio Musa amuelesia enywe?”
Bakobosia bali, “Musa afukiilila ali, omundu anyala aandikila omukhasi wewe ebarwa eye khulekhana mala amuoone.”
Yesu ababoolela ali, “Musa amuandikila lilaka lino ario sikila muli balume emirwe,
ne kakhali khukhwama mu lirakikha lie libaang'ana, ‘Wele abuumba owe siseecha nende owe siikhasi nga nilwo liiandiko liloma.’
‘Ne sikila kano omundu alalekha raraawe ne maawe mala aambaane no mukhasi wewe,
mala boombi babe mulala’ khwako se bali lundi babili tawe, ne kakhali mulala.
Nisio Wele aambaasiisie omundu yesi yesi akhasiabukhasia tawe.”
Oli bakobola munju, babeeka bareeba Yesu kamakhuwa kano.
Ababoolela ali, “Omundu olekhana no mukhasi wewe mala areere okundi omwenoyo aba akholela omukhasi wewe kamabi mu khukhola bueeyi.
Mu ngila ng'eneyo, omukhasi olekhana no museecha wewe mala ache khu mundu okundi akhola bueeyi.”
Babaandu balala bareera babaana khu Yesu bali abarekho kamakhono, mala babeeka bewe nabo babarafwira.
Nga Yesu abona ario aambwa lirima, aboolela babeeka bewe ali, “Lekha babaana beche niio ndi, mukhabakhiingilila tawe, sikila Bubwami bwa Wele buli bwe babaandu nga bano bari.
Ng'ali ese muboolela enywe ndi yesi yesi okhakaanila bubwami bwa Wele nga omwana tawe, se alibwingilamo tawe.”
Nio abukula babaana aara kumukhono khu buli mulala abaelesia chikhabi.
Nga Yesu aaba ne arakikha lukeendo lwewe lundi, omundu atima echa asikama ebweeni wewe, amureeba ali, “Omwekisia omulayi, khola ndiena nio nyoole bulamu bwa mindali?”
Nio Yesu amureeba ali, “Siina sikila ne unaanga oli omulayi? Mbao omulayi tawe ne akhali Wele yeng'ene.
Wamanya kamalaka: ‘Okheera tawe, okhakhola bueeyi tawe, okheeba tawe, okhakikhila omundu tawe, okhabea tawe, ria raraao ne maao.’ ”
Omundu oyo aakobosia ali, “Omwekisia, khukhwama bwana naria kamalaka kano koosi.”
Yesu aamuloleelela mala aamusiima aamuboolela ali, “Wataambile sisiindu silala, cha okusie bibiindu bioosi nibio oli nabio mala oeleesie bataambi chirupia ne olaba ne buiinda mwikulu, nio wiche unondekho.”
Nga oyo aaulila ario, aabeelela mala aarekukha aacha ne asulunye sikila aaba omuiinda lukali.
Yesu aaloleelela babeeka bewe mala aaloma ali, “Bukhabe bulume lukali khu baandu baiinda khukhwingila mu bwami bwa Wele!”
Nio babeeka bewe besiindukhila khu makhuwa kano, ne kakhali Yesu aachiililila khubaboolela ali, “Baana baase, buli bulume lukali khukhwingila mu Bwami bwa Wele!
Lili liliangu khu ngamia khubirira mu mwanya kwe sindani, khukhila omuiinda khukhwingila mu Bwami bwa Wele.”
Khu kano babeeka bewe bauka lukali mala bareebana bali, “Nono, aba naanu onyala aaonisibwa?”
Nio Yesu aabaloleelela mala aabakobosia ali, “Kano se kanyalikhana khu baandu tawe, ne kakhali khu Wele mbao sikhanyalikhana tawe, buli siindu sinyalikhana khu Wele.”
Petero aakobosia ne aloma ali, “Lola efwe khwalekha buli siindu mala khwakhuloonda.”
Nio Yesu aabakobosia ali, “Yee kali ng'ali, muboolela ndi yesi yesi oolekha mungo mwewe namwe bawandaaye, namwe maawe, namwe raraawe, namwe babaana, namwe kumukuunda sikila ese ne Lomo Endayi,
acha khunyoola bikali mu bulamu buno. Alanyoola khukhwola emia, chinju, bawandaaye, bamaawe, babaana, kimikuunda ne khu khupisibwa siibi khwosi, ne chindaalo chichiichayo alinyoola bulamu bwa mindali.
Bakali baaliba be khunyoa, baliba bamaliilisi, ne baliba bamaliilisi baliba, be khunyoa.”
Yesu ne babeeka bewe baba bali khu ngila bacha Yerusalemu. Yesu aba arangiire ne babeeka bewe ba baaba ne liliesiindukha baba bamuloondilekho, ne babaandu babaandi ba baloondakho baba ne buuri. Abwenao lundi Yesu alaanga babeeka bewe alubeka ababoolela bibiindu bilikho biicha khumwekholekhakho.
Ababoolela ali, “Rekeeresia, khulikho khucha e Yerusalemu niio Omwana wo Mundu acha khuanwa khu basaayi bakhulu ne baandiki. Balamukhalakila lifwa mala bamuaane khu Be Chikholo,
bacha khu muchekheelela, bamufuchekho kamare, bamunyweekhe kimikhomwa mala bamwire, ne enyuma we chindaalo chitaru akhalamukhe.”
Yakobo ne Yoana babaana ba Sebetayo becha khu Yesu bamuboolela bali, “Omwekisia, khuli nende nilio khwenya okhuyeete.”
Yesu abareeba ali, “Siina nisio?”
Bamukobosia bali, “Endaalo niyo oliikhalila khu ndebe yowo eye bubwami eye luyali, khwenya fwesi khwikhale ne nawe, mulala ekhale kumukhono kwowo kumuseecha ne okundi kumukhasi.”
Ne kakhali Yesu ababoolela ali, “Se mwamanyile nisio mulikho musaba tawe, munyala mwanywela mu sikoombe sie sinyaasio nisio khukhwola nywelemo ku? Munyala mwabatiisibwa mu ngila niyo ese nja khubatiisibilwamo ku?”
Bamukobosia bali, “Yee khunyala.” Nio Yesu ababoolela ali, “Ng'ali mukhanywele mu sikoombe nisio nja khunywelamo ne khubatiisibwa mu ngila niyo nja khubatiisibwamo.
Ne kakhali se ndi ne bunyali bwe khurobora naanu ocha khukhwikhala kumukhono kumuseecha namwe kumukhasi tawe. Ali Wele niye ocha khuaana bubweyaangu buno khwaabo nibo aarekekhera.”
Nga babeeka babaandi ekhumi baulila, baambila Yakobo ne Yoana lirima.
Nio Yesu abalaanga boosi alala ababoolela ali, “Mumanyile muli abo balaangwa babaami be babaandu Be Chikholo, bali ne bunyali khu baandu, lundi babemeelesi bali ne bunyali bwoosi.
Ne kakhali kano se kali niko kaali mwinywe tawe, mulala khwinywe aaba ne enya abe omukali, khukhwola abe omukholi owa boosi,
mulala khwinywe aaba ne enya abe owe khunyoa khukhwola abe nasioobi owa boosi.
Sikila akhaba Omwana wo Mundu se echa nio bamukholele tawe, ne kakhali echa khukholela babaandu mala aane bulamu bwewe bube embosio khulwe babaandu bakali.”
Boola Yeriko, mala nga nilwo Yesu aaba ne arekukha ne babeeka bewe alala ne babaandu bakali, omubofu owasabanga buyeeti niye balaanga bali Batimayo omwana owa Timayo aba ekhaale khu ndulo khwe ngila.
Nga ne aulila ali Yesu owe Nasareti niye olikho obira, arakikha khulaanga lukali ali, “Yesu Mwana owa Daudi, kholele siisa.”
Babaandu bakali bamurafuira ne bamuboolela khusila, naye achiililila khulaanga lukali po ali, “Mwana owa Daudi, kholele siisa.”
Yesu eema aloma ali, “Muboolele eche” Nio, baboolela omubofu chana bali, “Sangaala, alikho akhulaanga!”
Nio amwaata eyo engubo yewe, asuna angaaki echa niio Yesu ali.
Yesu amureeba ali, “Wenya khukholele siina?” Omubofu aloma ali, “Omwekisia, nenya mbone lundi.”
Yesu amuboolela ali, “Khoche, lisuubila liowo liakhuoniisie.” Ao ne nao, abona mala aloonda khu Yesu khu ngila okhwo.

Nga baba ne becha Yerusalemu embi ne lukoba lwa Betifake ne Betania, boola khu sikulu sia Miseituni. Yesu aruma babeeka bewe babili ebweeni
ne kamalaka kano, “Cha mu sirekere siili ebweeni esio, nga mwolamo kane munyoole baboyile epunda eng'ana niyo bakhatimilakho tawe, kikangulule mala munderere.
Omundu yesi yesi aaba ne amureeba sikila ne mukikangulula, muboolele muli Omwami akienya mala alakikobosia khangu.”
Nio bacha banyoola epunda yino khu ngila bakiboyile a muliango. Nga yaba ne bakikangulula,
ba baaba ne bemileo bareeba bali, “Siina sikila ne mulikho mukangulula epunda yino?”
Nio bakobosia busa nga Yesu aba ne ababooleele, mala abo bafukiilila babeeka khucha nayo.
Bareera epunda niio Yesu ali, bamwaata chingubo chabwe khu mukoongo kwayo, mala Yesu akiikhalakho.
Babaandu bakali baala chingubo chabwe khu ngila ne babaandi bafuna chisakia che kamasaafu bachisalanisia khu ngila.
Babaandu ba baaba ebweeni ne nyuma barakikha khuyokela bali, “Hosana, ali ne chikhabi owicha mwisina lio Mwami.
Wele aane chikhabi khu Bwami bubwiicha bwa Paapa wefwe omwami Daudi, Hosana khuyo oli angaaki! Omwami afume!”
Yesu engila mu Yerusalemu, acha mu Lukaangu alola buli siindu sisiabamo. Sikila bwaba bwelabuule, arura acha mu lukoba lwa Betania ne babeeka bewe ekhumi na babili.
Endaalo ekhola khabili Yesu aba ne njala nga baba ne baama e Betania.
Abona kumutuli sinaao kwechuule kamasaafu, acha alolakho ne kulikho chinduli, ne nga ola siimbi anyoola kamasaafu kong'ene. Sikila se siaba siise sie khukhwaama tawe.
Yesu aboolela kumutuli okwo ali, “Se aliio yesi yesi olilia enduli khukhwama khwiwe lundi tawe!” Babeeka bewe baulila naloma ario.
Nga boola mu Yerusalemu, Yesu engila mu Lukaangu mala atimania boosi ba baaba ne bakula lundi ne bakusia. Afumalikha chimeesa che baboofuli be chirupia ne chindebe chaabo ba baaba ne bakusia kamauusi,
mala khwenya omundu yesi yesi asute siosi siosi a luuya we Lukaangu tawe.
Nio ekisia babaandu ali, “Se liaandikwa lili, ‘Enju yase elilaangwa enju eye lisaba khu baandu Be Chikholo choosi’ tawe ku? Ne kakhali enywe mwakikholile libina lie banuuli!”
Basaayi bakhulu ne baandiki nga baulila kano barakikha khuyiima chingila che khukhwira Yesu. Baba ne buuri khu niye sikila babaandu boosi bauka lukali khulwe liliekisia liewe.
Oli bwelabula Yesu ne babeeka bewe barura mu lukoba.
Nga ne babirao kumutikhinyi, babona kumutuli okwo kwomile ne chiisi chosi.
Petero akhebulila kakekholekhana mala aboolela Yesu ali, “Omwami, lola! Kumutuli nikwo walaamile kwomile.”
Yesu aabakobosia ali, “Ba ne lisuubila mu Wele.
Musuubisia ndi yesi yesi oboolela sikulu sino khusiuukha siche mu nyanja mala se ali ne liaayaaya mu mwoyo kwewe tawe, ne kakhali asuubile ali nilio alomaloma licha khwekholekha, lilienelio acha khukholelwa.
Khwako muboolela enywe ndi, ne osaba sisiindu mwisaba, suubila oli wasinyoolile lundi olaebwa nisio osabile.
Lundi nga nilwo wima ne osaba, beela omundu yesi yesi khu siindu siosi siosi, nio Raraawenywe ooli mwikulu amubeele bubwoni bwenywe. [
Ne mwaba ne mukhabeela babaandi tawe, aakhaba Raraawenywe ooli mwikulu yesi se alamubeela bubwoni bwenywe tawe.”]
Lundi boola mu Yerusalemu, nga Yesu aba ne akeenda mu Lukaangu, basaayi bakhulu, baandiki ne babemeelesi bamwichakho
bamureeba bali, “Bunyali siina nibwo oli nabwo khukhola bibiindu bino? Naanu owakhuelesia bunyali buno?”
Nio Yesu abakobosia ali, “Ndamureeba busa lireeba lilala, ne mwaba ne mungobosia ndamuboolela bunyali siina nibwo ndi nabwo bwe khukhola bibiindu bino.
Mboolele, Yoana anyoola waena bunyali bwe khubatiisia, bwaama khu Wele namwe khu mundu?”
Barakikha khuyingana babeene ne babeene bareebana bali, “Khulaloma khuli siina? Ne khuloma khuli, ‘Bwaama khu Wele,’ alaloma ali, ‘Siina sikila ne mukhaamusuubila niye tawe?’
Ne kakhali khunyala khwaloma khuli, ‘Khukhwama khu mundu’ ku?” (Baba ne buuri khu baandu, sikila buli mulala aamanya ali Yoana aaba omung'oosi.)
Khwako likobosia liabwe khu Yesu liaba lili, “Se khumanya tawe.”
Yesu aabakobosia ali, “Aakhaba ese seesi se muboolela ndi na bunyali siina khukhola bibiindu bino tawe!”

Oli siise sie khubuta chisabibu aruma nasioobi khu bakholi be mwiruuti anyoole sitonyi siewe.
Bakholi abo batiila nasioobi bamupa mala bamuoona akobolayo makhono mataaka.
Omwene liruuti aruma nasioobi okundi, bakholi chana bamwara kamakuma ne khumuambia chisoni.
Omwene liruuti aruma nasioobi okundi naye bamwiira mala bakhola bario khu bakali khu khupa balala ne khukhwira babaandi.
Omundu owarama khurumwa aba omusoleeli wewe omusiime. Ekhumaliilikha aruma omwana wewe yuno khu bakholi bano aaloma ali, ‘Ndi nasuubi kane barie omwana owase.’
Bakholi chana baboolana bali, ‘Yuno omwana wewe, yiicha khumwire, mala kimiaandu kiewe kino kilaba kikiefwe!’
Nio batiila omwana oyo bamwiira mala bamwaata kumubili kwewe enje we liruuti.”
Yesu abareeba ali, “Nono omwene liruuti alakhola siina? Alecha mala eere bakholi be mwiruuti abo ne khuelesia liruuti babaandu babaandi.
Ng'ali mwasomakho liiandiko lino:
‘Libaale nilio babombakhi baloba bali se lili ne bukhala tawe,
liliene ne liliene liabeele lie bukhala khukhila koosi.
Wele Omunyali Owa Bioosi niye owakhola kano,
kali ke khuukia mu moni chefwe.’ ”
Babemeelesi be Bayaudi bakhaka khutiila Yesu, sikila bamanya bali Lukano luno luli khu nibo. Ne kakhali baba ne buuri sikila babaandu babaao bakali, khwako bamulekha bacha.
Bafarisayo balala ne babaandu babaandi be kumukaanda kwa Herodi barumwa khukhaka Yesu ne kamareeba.
Becha niio ali baloma bali, “Omwekisia, khumanyile khuli olomanga kang'ali, se wieendekhelelanga niko baandu bebaasia tawe, se winananga khumanya naanu niye naanu tawe, ne kakhali wekisianga bung'ali bwe kamakhuwa niko Wele enya khu baandu. Khuboolele, kali ng'ali bali khufunanga Lilaka liefwe khuruunga busuuru khu mwami owe Burumi? Khuruunge namwe tawe?”
Yesu anyoa abona kumureko kwabwe mala abakobosia ali, “Siina sikila ne mukhaka? Reera erupia ndole.”
Nio bamureerera ndala mala abareeba ali, “Kumurwe ne lisina liilikho bia naanu?” Bamukobosia bali, “Bia Kaisari.”
Yesu abakobosia ali, “Khwako, elesia Kaisari biili bia Kaisari ne eelesia Wele biili bia Wele.”
Mala baba ne liuka khu Yesu.
“Omwekisia, Musa akhuandikila efwe Lilaka lino: ‘Omundu aba ne afwa mala aalekha omukhasi okhali na mwana tawe, wandaaye owo mundu oyo khukhwola eele khu namulekhwa yuno nio banyoole babaana balaangilwe khu mundu owafwa oyo.’
Babao basoleeli saba, omukhulu areera omukhasi mala afwa busa khaba mwana tawe.
Owa khabili eela khu mukhasi yuno mala yesi aafwa busa ario khaba mwana tawe, kaaba kario akhaba wandaaye owa khataru aafwa ario.
Kaaba kario khu boosi. Boosi saba beela khu mukhasi yuno mala bafwa bario mwana tawe, ekhumaliilikha omukhasi chana yesi aafwa.
Babaandu bano ne balilamukha, omukhasi yuno aliba owa naanu? Sikila boosi saba baba baseecha bewe.”
Yesu abakobosia ali, “Mwekhiikhile! Kano kakila ne mukhamanyile kamaandiko namwe bunyali bwa Wele tawe.
Sikila nga bafu ne bakhalamukhe, baliba nga malaika mwikulu mala se bakhareerane tawe.
Khuloondekhana ne bafu khulamukha, khaba enywe mukhasomakho mu Sitabu sia Musa kamakhuwa ke sichakha sisiaba ne siyia tawe ku? Mu bweene omwo kaandikwa kali Wele aboolela Musa ali, ‘Ndi Wele owa Aburahamu Wele owa Isaaka lundi Wele owa Yakobo.’
Ali Wele owe balamu se ali owe bafu tawe, mwekhiikhile lukali po.”
Siima Omwami Wele wowo ne kumwoyo kwowo kwoosi, ne liiba liowo lioosi, ne kamebaasio kowo koosi lundi ne kamaani kowo koosi!’
Lilaka lia khabili khukhila koosi nilio lino: ‘Siima owasio nga wesiima wamwene.’ Mbao lilaka liliindi liboofu liikhila kabili kano tawe.”
Khukhwola omundu asiime Wele ne kumwoyo kwewe kwoosi, ne kamebaasio kewe koosi, ne kamaani kewe koosi; lundi khukhwola asiime owasie nga esiima omwene. Lili liboofu khuria kabili kano khukhila khurusia biianwa bie bibiaayo nende bibiindu bie khukhwosia khu Wele.”
Yesu abona nga nilwo akobosie sikesi mala amuboolela ali, “Se oli aleeyi khukhwama khu Bwami bwa Wele tawe.”
Enyuma wa kano se abao yesi yesi owanyindaalila khureeba Yesu lireeba liosi liosi tawe.
Nga nilwo Yesu aba ne ekisia mu Lukaangu areeba lireeba ali, “Linyalikhana liriena baandiki khuboola bali Kristo aliama mu lisaaye lia Daudi?
Daudi omwene aloma khubirira mu Roho Omutakatifu ali,
‘Omwami aaboolela Omwami wase ali,
Yikhala ano khu mukhono kwase kumuseecha,
khukhwola nga ndara basiku bowo boosi aasi mu bikele biowo.’
Daudi omwene amulaanga ali, ‘Omwami,’ nio kaba kariena Kristo ama mu lisaaye lia Daudi?”
Babaandu bakali baba barekeeresie Yesu ne busangaafu.
Nga nilwo aba ne ekisia aloma ali, “Loleelela lukali baandiki babasiima khukeendela chikaanjo ne khukhesibwa mu ngila eye buuri khu soko.
Barobora chindebe chindayi mu sinakooki ne abuundu we lukoosi mu naikara.
Barumikhira bubweyaangu buno khukhwila khu banamulekhwa ne khubanuula kimiaandu kiabwe mala beyekesia mu khusaba lisaba lileeyi. Siiukuumo siabwe siliba sikali lukali.”
Nga Yesu aaba ne ekhaale siimbi ne lisanduku lie libiikhilo lie Lukaangu, aloleelela babaandu nga barusianga biianwa, baiinda bakali baraamo chirupia chingali.
Ekhumaliilikha namulekhwa omutaambi echa araamo bisimiri bia koopa bibili bitiiti, bibioola erupia ndala.
Nio Yesi alaanga babeeka bewe alala mala aloma ali, “Ng'ali muboolela enywe ndi, namulekhwa yuno areere mwisanduku lie siianwa lino sikali khukhila omundu okundi yesi yesi.
Sikila babaandi bareeremo nisio abeele babikhile khu buiinda bwabwe, ne kakhali namulekhwa yuno, mu mutaambo kwewe areeremo bioosi nibio abeele nabio, arusiisie sioosi nisio abeele nasio khulwe khumenya.”

Nga Yesu aaba narura mu Lukaangu, omweeka mulala aaloma ali, “Omwekisia, bona kamabaale kano, ne chiinju chino, bili bie liiukia!”
Yesu akobosia ali, “Mwaboone chinju chimboofu chino mbao libaale akhaba lilala liong'ene likharame abuundu alio tawe. Buli lilala likhamwaatwe aasi.”
Yesu aba ekhaale khu Sikulu sia Miseituni sisialoleelelana ne Lukaangu, nio Petero, Yakobo, Yoana ne Andereya bamwichakho mu bwikisi,
Bamureeba bali, “Khuboolele kano kalibao liina, lundi khuboolele siina siikhabe simanyisio khukhwekesia sili siise siolile sie bibiindu bino khukhwekholekha.”
Yesu abakobosia ali, “Ba barekeerefu, ne mukhafukiilila omundu yesi yesi amubea enywe tawe.
Babaandu bakali bakheche mwisina liase ne baloma bali ‘Niise niye’ mala balibea babaandu bakali.
Lundi mukhanaanisibwa ne muulila luyoka lwe liie siimbi ne aleeyi tawe. Bibiindu birio khukhwola biekholekhe, ne kakhali se lili bali aba sisiakamo siolile tawe.
Bibala bicha khupana, bubwami ne bubwami bulebwaakalana, khuliba ne khuterema khwe sibala buli abuundu, lundi khuliba ne njala. Bibiindu bino bili busa nga omukhasi olumwa ne buloonda.
Ne, sisiakamo ne sikhoola tawe Elomo Endayi khukhwola yilwachibwe khu baandu boosi.
Ne bamutiila bamuyila mu koti, mukheendekhelela siise ne sikhoola khu niko kane mulome tawe. Siise ne siolile loma liosi liosi nilio muelesiibwe sikila kamakhuwa niko mucha khuloma se kali kakenywe tawe, kakhaame khu Roho Omutakatifu.
Babaandu baliaana bawandaayabwe babene khukhwirwa, ne bapaapa boosi bakhakhole bario khu babaana babwe. Babaana balikaluukhana khu basaasi babwe mala babakhole berwe.
Boosi balimubiila enywe sikila lisina liase. Ne kakhali oyo owikhaliilikha khukhwola khusiakamo niye olionisibwa.
omundu oli khunju yewe khukhwola alekhe khu mala siise bali ekhe engile munju khubukula sisiindu siosi siosi ache nasio tawe.
Omundu oli mu mukuunda akhacha munju khubukula engubo yewe tawe.
Kaliba kamabi lukali khu bakhasi bali ne bisoombo ne bamaayi bali ne babaana batoro.
Saba khu Wele muli bibiindu bino bikhakholekhana mu munaane tawe!
Sikila siibi sie chindaalo ng'enecho sikhabe siboofu khukhila sisiindi siosi siosi khukhwama mu lirakikha nga Wele ne abaang'ana sibala khukhwola siise sino. Lundi se silibao siibi sisiindi sikali lukano luno tawe.
Ne kakhali Omwami embiyisie chindaalo echo, abanga sakholile ario tawe, andi mbao oliona tawe. Khwako aboombisie chindaalo khulwe barobore bewe.
“Ne omundu yesi yesi nakhuboolela ali, ‘Lola Kristo oyu siina’ namwe ‘Lola niyo oyo’ okhamusuubila tawe.
Babelaanga kristo ne bang'oosi be bubeeyi baleecha. Balakhola kamayia ne kamakhuwa ke khuukia khukhwenya khubea akhaba barobore ba Wele, ne kanyalikhana.
Ba meso, namubooleele buli siindu biise ne bikhoola tawe.
ching'enieesi chilikwa khukhwama khwikulu, ne bunyali bwe mu ngaaki mwe sibala bulirusibwa niio bubechanga.
Abwenao Omwana wo Mundu alibonekha mu maleesi ne alikho echa ne bunyali bukali ne luyali.
Akharume malaika mu mbeka chine che sibala khubuusia barobore ba Wele khukhwama khundulo khwe sibala khukhwola khukhundi.
“Lekha kumutuli kumwekisie lilieka. Chisakia chakwo nechinenekha kamasaafu mala chirakikhe khu khukhumusia, mu manya muli aba siimiyu siolile.
Mu ngila ng'eneyo, ne mubona bibiindu bino ne bikholekhana, mulamanya muli siise siolile.
Khebulila muli bino bioosi bikhekholekhane babaandu baliio luno ne bakhaafwa boosi tawe.
Likulu ne liloba biliwao, ne Elomo yase se liwao tawe.
Lindiilila, ba meso, sikila se mumanyile siise sie khukhwicha tawe.
Ali nga omundu owalekhela bakholi bewe kimilimo ne omuliindi khuliinda silibwa acha lukeendo.
Ba meso, sikila se mumanyile siise nisio omwami wenju alichilamo tawe, wakana ekolooba namwe mu siilo akari namwe mumakhelebeende namwe enyanga nesoa.
Ne aaba ne echa nokhamanyile, akhakhola ario akhunyoola nokona tawe.
Niko muboolela enywe mboolela babaandu boosi ndi, ba meso!”

Baaloma bali, khukhamuaamba siise sia naikara tawe, babaandu bakhola bario bakhola sisiayuumba.
Babaandu balala ba babao baambwa lirima mala baboola bali, “Sifuno sie khusasia kamafura kano sili siina?
Abele kanyala kakusibwa chirupia chibira chimia chitaru mala chiaanwe khu bataambi.” Mala babiiyia omukhasi yuno mu burafu.
Ne kakhali Yesu aaloma ali, “Mulekhe abe! Siina sikila ne mu munaania? Akholile sisiindu silayi khwise.
Buli lwoosi enywe muli ne bataambi, ne siise siosi siosi nisio mwenya khubayeeta munyala mwabayeeta. Ne kakhali se muliba nase buli lwoosi tawe.
Akholile niko anyala, ambakhile kamafura khukhwerekekhera siise sie lisiikhwa liase.
Nono, ng'ali muboolela enywe ndi buli osi niio Elomo Endayi yino echa khwilwachibwa mu sibala sioosi, niko omukhasi yuno akholile kaliboolwa khumukhebulila niye.”
Nio Yuda Isikarioti, mulala khu beeka ekhumi na babili, acha khu basaayi bakhulu khukhwenya khuchaama Yesu.
Baba ne busangaafu khuulila niko ababoolela mala bamulaka khumuelesia chirupia, khwako Yuda arakikha khuyiima bubweyaangu bwe khuaana Yesu khu nibo.
Endaalo eye khurakikha Naikara eye kumukaati kukhalimo limela tawe, endaalo niyo bererangamo kamameeme ke siakhulia sie Epasaka, babeeka ba Yesu bamureeba bali, “Wenya khuche khukhurekekhele siakhulia sie Epasaka waena?”
Yesu aruma babili khu nibo ne kamalaka kano, “Cha mu Lukoba mala mulakaanana omundu asutile esoongo eye kameechi. Muloondekho
khukhwola munju nimwo alacha, mala mureebe omwene enju muli, omwekisia areeba ali, ‘Lusiro siina nilwo ese ne babeeka baase khulalilamo siakhulia sie Epasaka?’
Alamwekesia lusiro luboofu lwe mukorofa nilwo barekeekhe. Mu bwenomwo khurekekhele buli siindu.”
Babeeka abo bacha mu lukoba mala banyoola buli sisiindu nga Yesu nababooleele mala barekekha siakhulia sie Epasaka.
Nga nilwo bwelabula Yesu echa ne babeeka bewe ekhumi na babili.
Nga baba ne bali khusialwa, Yesu aloma ali, “Ng'ali muboolela enywe ndi mulala khwinywe olikho olia nase alanjaama.”
Babeeka besiindukha babona bubi mala buli mundu arakikha khumureeba ali, “Manya oloma ese?”
Yesu abakobosia ali, “Alaba mulala khwinywe nga muli ekhumi na babili, oyo olaronganga ne nase mu sibuumba silala.
Omwana wo Mundu akhafwe nga ne kaandikwa khu niye, ne silaamo siliba khu mundu oyo omuchaama! Nabulayi andi omundu mwene oyo se asaalwa tawe!”
Nga nilwo baba ne balia, Yesu abukula kumukaati apa orio khu Wele akumesulamo aelesia babeeka bewe mala ababoolela ali, “Bukula mulie, kuno kuli kumubili kwase.”
Lundi abukula sikoombe siilimo endali, oli amala khu khupila Wele orio, abaelesia mala boosi banywa.
Nio Yesu aloma ali, “Kano kali kamafuki kase ke ndakaano kachichukha khulwe babaandu bakali.
Ng'ali muboolela enywe ndi, se ndinywakho lundi endali eye kumusabibu yino tawe khukhwola endaalo niyo ndinywela endali embia mu Bwami bwa Wele.”
Nio bemba kumwenya mala barura bacha khu sikulu sia Miseituni.
Ne enyuma we khulamukha ndacha e Kalilaya enywe ne mukholayo tawe.”
Petero akobosia ali, “Se ndikhulekha tawe, akhaba boosi ne bakhulekha.”
Nio Yesu aboolela Petero ali, “Ng'ali khuboolela ndi, olanjekaana etaaywa ne khakholiokha khukhwola khabili siilo sia luno tawe, olanjekaana khukhwola khataru oli se umanyile tawe.”
Ne kakhali Petero akobosia naandalasia lukali ali, “Akhaba ne lili lifwa se ndikhwikaana ewe tawe.”
Babeeka babaandi bosi baloma bario.
Boola abuundu alaangwa Ketisemani mala Yesu aboolela babeeka bewe ali, “Yikhala ano ese ndikho nja khusaba.”
Abukula Petero, Yakobo ne Yoana bacha naye. Aaba ne liaayaaya ne liliembeelela likali,
mala ababoolela ali, “Kumwoyo kwase kwabeleele khubira sikelo khukhwola embi khufwa, khemwikhale ano meso.”
Esendakho abweeni mala aakwa aasi, aasaba ali, ne kanyalikhana akhabirira mu saa eye sinyaasio esio tawe.
Aachiililila khusaba ali, “Paapa, bibiindu bioosi binyalikana khwiwe. Ndusirieo sikoombe sie sinyaasio sino, ne likhaba lilienya liase tawe, ne kakhali libe lilienya liowo.”
Nio akobola anyoola babeeka bataru chana bakona. Aboolela Petero ali, “Simoni, okona? Se onyala wekhala meso akhaba esaa ndala tawe?”
Nio ababoolela ali, “Ba meso, mala musabe muli mukhakhakwa tawe. Kumwoyo kwenya ne kakhali kumubili se kulimo kamaani tawe.”
Lundi Yesu akobolayo asaba, narumikhira kamakhuwa kameene ne kameene.
Oli echa anyoola babeeka bewe chana ne bali mwilo, akhaba khumoka khwong'ene se banyala tawe lundi se baamanya niko banyala bamuboolela tawe.
Nga ne akobola lukhola khataru ababoolela ali, “Musiuluukha ne khukona? Mwanyalile murio. Esaa yolile, lola, Omwana wo Mundu nono alaelesibwa mu bunyali bwe babooni.
Yinyokha, khuche. Lola ounjaama oliile!”
Yesu aba asilomaloma ne Yuda mulala khu beeka ekhumi na babili oola. Babaandu bakali ba baaba ne Yuda baba basutile kimibano ne chiruungu. Basaayi bakhulu, baandiki ne babemeelesi baba babarumire.
Omuchaami aba abaelesie khale simanyisio ali, “Niye kane nekhoyele ne khumwikwayila aba niye mwenya. Mutiile muche naye.”
Nga Yuda oola, acha khu Yesu amwekwayila mala amulaanga ali, “Omwami.”
Nio baamba Yesu.
Ne mulala khwaabo ba baaba ne bemileo, achoola embalu mala aarema liiru lia nasioobi owo Omusaayi Omukhulu Lukali liakwa.
Nio Yesu abareeba ali, “Munyala mwecha ne kimibano ne chiruungu khu khumbamba nga ese oli omunuuli?
Buli lwoosi nabechanga nanywe mu Lukaangu ne nekisia, ne se mwambamba tawe. Ne kakhali khukhwola liiandiko lichusibwe.”
Nio babeeka boosi belukha bamulekha.
Omusoleeli mulala owaba ne eboyile esuuka eya katani yong'ene aloonda khu Yesu enyuma. Bakhaka khumuaamba,
mala atima sichula alekha esuuka chana enyuma.
Baayila Yesu munju mwo Omusaayi Omukhulu Lukali owe Lukaangu niio basaayi bakhulu boosi, babemeelesi, baandiki baba ne bebuusiisie.
Petero aloondakho enyuma mala acha ola khu luuya lwo Omusaayi Omukhulu Lukali ekhala ne basikari oora kumulilo.
Basaayi bakhulu nende be kumuse boosi bakhaka khunyoola buloli nio bayaale Yesu mala bamwire, mala khubunyoola tawe.
Baloli bakali bakiikhila Yesu, ne kakhali chilomo chabwe chabirana.
Nio babaandu balala benyokha bema baboola bubeeyi khu Yesu bali,
“Khwamuulila naloma ali, ‘Ndatechula Lukaangu luno lulwombakhwa ne babaandu ne enyuma we chindaalo chitaru ndombakha luluundi lukhombakhwa ne babaandu tawe.’ ”
Kakhaba kario buloli bwabwe se bwafukiilisiana tawe.
Omusaayi Omukhulu Lukali enyokha ebweeni wa boosi areeba Yesu ali, “Se olikho ne likobosio khu niko bakhuyaala tawe? Kali kariena kano?”
Ne kakhali Yesu asila busa khumukobosiakho tawe. Lundi Omusaayi Omukhulu Lukali amureeba ali, “Ewe niye Masiiya, Omwana owa Wele owe chikhabi?”
Omusaayi Omukhulu Lukali etabulaka chingubo chewe aloma ali, “Se khwenya buloli bubuundi tawe!
Mwaboone embelekeu yewe. Nono mubisia siina?”
Nio boosi baapa ekura bali akhoyeele eerwa sikila anyoolekhane ne kamabi.
Balala barakikha khumufuchakho kamare ne khumufuuma chimoni, ne khumupa ne baloma bali, “Buula naanu okhupile?” Basikari bamuaamba mala bamupa chimbi.
Petero aba asiili busa khuluyia, nio mulala khu bakholi bakhaana bo Omusaayi Omukhulu Lukali echa.
Nga ne abona Petero oora kumulilo amuungusa mala aloma ali, “Ewe wesi wabele ne Yesu owe Nasareti.”
Ne kakhali Petero ekaana ali, “Se mumanyile tawe.” Lundi niko olalomalomanga se ngamanyile tawe. Nio acha mu silibwa, mala ao ne nao etaaywa yakholiokha.
Omukhaana chana oyo lundi abona Petero ebweeneyo mala arakikha khuboolela babaandu ba babao ali, “Yuno ali mulala khwaabo.”
Petero ekaana lundi.
Siise sitiiti, babemile baboolela Petero lundi bali, “Se onyala wekaana oli se oli mulala khwaabo tawe, sikila wesi wama Kalilaya.”
Ne kakhali Petero echuba ali, “Se manyile omundu yuno tawe.”
Abwenao etaaywa yakholiokha lukhola khabili mala Petero akhebulila nga Yesu ne amuboleele ali, “Etaywa ne khakholiokha khabili tawe, okhanjekaane khataru oli se umanyile tawe.” Mala Petero arundukha alila.

Nga bwasia kumutikhinyi basaayi bakhulu, babemeelesi, baandiki nende be kumuse boosi bakaanana khangu mala bakhola etoloondo. Baboa Yesu kiminyololo mala bamuila khu Pilato.
Pilato amureeba ali, “Ewe niye Omwami owe Bayaudi?”
Yesu akobosia ali, “Ewe walomile.”
Basaayi bakhulu basitaka Yesu khu biindu bikali,
nio Pilato amureeba lundi ali, “Se okobosiakhomo tawe? Rekeeresia kamasitako kano koosi.”
Yesu khukobosiakhomo likhuwa tawe, mala Pilato auka lukali.
Buli mu Naikara eye Epasaka, Pilato aba ne kumwiima kwe khulekhuula omuboe mulala niye babaandu benyile.
Siise sienesio omundu bali Baraba aba mu siboe ne babaandi ba baaba ne berire babaandu mu siayuumba.
Babaandu bakali bebuusia mala barakikha khureeba Pilato nga kwaba kumwiima kwewe,
abareeba ali, “Mwenya emulekhuulile Omwami owe Bayaudi?”
Aamanya bulayi bwene ali basaayi bakhulu baba bamureerere Yesu sikila baba ne sikhalikhali.
Basaayi bakhulu baachilisia babaandu basabe Pilato abalekhuulile Baraba, ne Yesu tawe.
Nio Pilato abareeba ali, “Nono mwenya khole ndiena omundu niye mulaanga muli Omwami owe Bayaudi?”
Bayokela bali, “Mubaambe!”
Ne kakhali Pilato areeba ali, “Akholile libi siina?”
Baatasa khuyokela bali, “Mubaambe!”
Sikila Pilato eenya khusangaasia babaandu, khwako aabalekhuulila Baraba, aapa Yesu kimisariti ne khumuaana abaambwe.
Nio basikari baayila Yesu mukari khu luuya lwe lichipi lio mwami mala baalaanga eng'etuuti yabwe yoosi baakaanane alala.
Bafwara Yesu ekaanjo efwaana buseemwa, baaruka ekuutwa eye kamawa mala baamufwara khu murwe.
Nio baarakikha khumukheesia bali, “Okhoya oyindile Omwami owe Bayaudi.”
Baamupa esiimbo khumurwe, bamufuchakho kamare, basikama ne khumwinamila.
Oli bamalile khumuchekheelela bario, bamufuula ekaanjo eyo mala bamufwara chingubo chewe ching'ene. Nio bamuila enje we lukoba khumubaamba.
Baayila Yesu abuundu niio balaanga bali Kolikota liboola lili, “abuundu we siianga.”
Abwenao bakhaka khumuelesia endali niyo batubanisie ne manemane, ne kakhali Yesu se anywa tawe.
Nio bamubaamba mala bakabana chingubo chewe mu khupa ekura khumanya naanu olabukula siina.
Chaba chisa chitaru che kumutikhinyi nicho bamubambilakho.
Kamaandiko ke kamasitako kaba bali, “Omwami owe Bayaudi.”
Babaamba banuuli babili alala ne Yesu, mulala khu mukhono kwewe kumuseecha ne okundi kumukhasi. [
Mu ngila yino liiandiko liboola lili, “Aabalwa alala ne babooni” liechusibwa.]
Nono yerusia khu musalaba mala weonie!”
Mu ngila ng'eneyo basaayi bakhulu boosi ne baandiki bakhoma Yesu ne baloma bali, “Aonia babaandi mala se anyala eonia omwene tawe!
Lekha khubone Masiiya Omwami owa Isiraeli, ekhe aasi khukhwama khu musalaba siise sino mala efwe khulamusuubila!”
Akhaba babili abo ba babaambwa ne Yesu boosi bamukhoma.
Oli choola chisa sita, sisiilima siaamba sibala sioosi khu saa chitaru.
Oli choola chisa tisa Yesu alila ne kumwoyo kwe angaaki ali, “Eloi Eloi lama sabakitani.” Nikhwo khuboola khuli, “Wele wase, Wele wase, siina ne undekhile?”
Babaandu balala bamuulila nalila ario mala baloma bali, “Rekeeresia alikho alaanga Elicha.”
Mulala khwaabo atima asanya sisiaangu mu ndali ekhali endulu tawe, mala aboa khu luteeka emusia, atilila khu munwa kwa Yesu naboola ali, “Liinda, lekha khubone nga Elicha echa khumurusia khu musalaba.”
Nio Yesu alila ne kumumilo kwe angaaki mala akwiisia kumwoyo.
Omusikaari owe liie owaba ne emile ebweeni we kumusalaba abona nga nilwo Yesu afwa mala aloma ali, “Ng'ali yuno abeele Omwana owa Wele.”
Bakhasi balala babao, baloleleele khukhwama ataayi balala khwaabo baba Maria Makatalena, Solome ne Maria maawe owa Yakobo ne Yosefu.
Baloondanga khu Yesu nga aba mu Kalilaya lundi bamuyeetanga. Bakhasi bakali abeele babechile e Yerusalemu ne naye boosi babao.
Yaba bulikho bwilabula ne Yosefu owe Arimatea oola. Aba omundu mulala niye be kumuse baria. Alindiililanga khukhwicha khwe Bubwami bwa Wele. Yaba Endaalo eye khukhwerekekhera esabato,
nio Yosefu anyindaalila acha khu Pilato mala asaba kumulaambo kwa Yesu.
Pilato esiindukha khuulila ali Yesu aaba afwiile khale. Nio alaanga omusikaari owe liie amureeba ali, “Khukhwama nga Yesu afwiile siabirire siise sileeyi?”
Enyuma wo musikaari khumuboolela, Pilato afukiilila Yosefu khubukula kumulaambo chana.
Yosefu akula esuuka eya katani ekhisia kumulaambo aasi, akuulukusila mu suuka mala akura mu ng'ani yaba eyabeechwa mu lwanda. Nio apiringisia kubaale kuboofu akukhiikha emuliango we siliindwa.
Maria Makatalena ne Maria maawe owa Yosefu baaba baloleleele babona niio ara kumulaambo kwa Yesu.

Oli Esabato yaawa, Maria Makatalena, Maria maawe owa Yakobo, ne Solome bakula kamafura kaunya bulayi khucha khuakha kumulaambo kwa Yesu.
Enyanga ne esoa chumapili bacha khu siliindwa.
Ne balikho ne bacha bareebana bali, “Naanu olakhupiringisilia libaale lirure emuliango we siliindwa?” (Liaba liboofu lukali.)
Oli balola babona bali libaale liarusiibweyo.
Nio bengila mu siliindwa babonamo omusoleeli ne ekhaale kumukhono kumuseecha, afwarire engubo ewaanga mala besiindukha.
Omusoleeli chana ababoolela ali, “Mukhesiindukha tawe, manyile ndi mulikho muenja Yesu owe Nasareti, niye babambile. Se ali ano tawe, alamusiibwe! Lola ano niio baamureere.
Nono khemuche muboolele babeeka bewe, alala ne Petero yesi muli, ‘Alikho acha Kalilaya oleyo enywe ne mukholayo tawe’, ebweeneyo mulamubona nga nilwo amuboolela.”
Nio barura mu ng'ani chimbilo sikila baba mu bireengo ne khukhwesiindukha mala khuboolelakho omundu yesi yesi tawe, sikila baba ne buuri bukali.
[
Enyuma wa Yesu khulamukha khukhwama mu lifwa makhelebeende chumapili, anyoa abonekhela Maria Makatalena niye arusiamo bisieeno saba.
Maria chana acha aboolela babaandu ba babechanga naye. Baba basooma ne khulila,
nga baulila naboola ali Yesu ali omulamu lundi amubone, se bamusuubila tawe.
Enyuma wakano, Yesu abonekhela babeeka bewe babili mu ngila ekabukhane ne balikho ne bacha mu birekere.
Bakobola baboolela babasiaabwe ne kakhali se babasuubila tawe.
Khumaliilikha Yesu abonekhela babeeka bewe ekhumi na mulala nga baba ne balikho balia. Abayibila, sikila se baba ne lisuubila tawe, lundi sikila baba ne kimiooyo kimilume se basuubila abo ba bamubona enyuma we khulamukha tawe.
Ababoolela ali, “Cha mu sibala sioosi mala mwilwache Elomo Endayi khu buli mundu.
Yesi yesi osuubila mala abatiisibwe alaonisibwa, ne oyo okhasuubila tawe, alakhalakilwa.
Basuubili balaebwa bunyali bwe khukhola kamayia, bakharusie bisieeno mu lisina liase. Bakhalomalome mu ndimi chimbia,
bakhatiila chindemu namwe banywa buchiba, se bakhanyoole butinyu bwosi bwosi tawe, balira kamakhono kabwe khu balwale mala baone.”
Babeeka bewe bacha belwacha buli abuundu, mala Omwami akhola kimilimo nabo, ne khukhwekesia bali kamelwacho ke burume kabwe kali ka ng'ali khuloondekhana ne kamayia niko bakholanga.]
[
Bakhasi bacha khu Petero ne basaale bewe mala bababoolela mu bwimbi koosi niko baboolelwe.
Enyuma wakano Yesu omwene arumikhira babeeka bewe khukhwama ebukwe khukhwola mumbo khulandisia burume bwewe butakatifu bwe buonia bwa mindali.]

Khu mukoosi Teofilo:
Babaandu bakali bakholile kamaani khukhwemenieelesia kamakhuwa ke bibiindu bibiekholeekhe mwifwe.
Baandika niko khwaboolelwa ne naabo ba babona bibiindu bino khukhwama mu khurakikha lundi ba baboola burume obwo.
Omukoosi, sikila nameniesele elala kamakhuwa kano koosi khukhwama mu khurakikha khwako, nebaasiisie ndi buli bulayi khuandikile bulayi nga kali.
Ese ndikho khuandikila ewe kano nio omanyile elala bung'ali bwa buli siindu nisio wekisiibwe.
Mu ndaalo nicho Herodi aba omwami owa Yuda, abao Omusaayi bali Sakaria, aba mulala khu basaayi ba Abicha, lisina lio mukhasi wewe liaba bali Lusabeti, aba owe luuya lwe basaayi.
Bombi baaba baluungi mu moni cha Wele lundi bariira elala kamalaka ka Wele koosi ne lilakiilisia liako.
Ne kakhali se babaakho ne omwana tawe, sikila Lusabeti aba omukuumba ne boombi baba bakofuule.
Endaalo ndala Sakaria aba alikho akhola kimilimo kiewe nga Omusaayi mu Lukaangu, mu bwasio bwewe.
Khuloondekhana ne kumwiima nikwo basaayi baloondanga, aroborwa ne kura khukhwosia bibiindu biiunya kumuuya kumulayi khu alutare. Nio engila mu Lukaangu lwo Mwami,
ne babaandu babaandi baba balikho basaba enje siise sie khukhwosia bupaani.
Malaika owo Mwami amubonekhela emile lubeka luseecha lwa alutare niio bupaani bwosibwanga.
Nga Sakaria ne amubona, esiindukha mala aba ne buuri bukali.
Ne malaika amuboolela ali, “Sakaria, okharia tawe! Wele auliile lisaba liowo, mala omukhasi wowo Lusabeti alakhusaalila omwana omusoleeli mala omutiuukhe oli Yoana.
Okhabe ne khoyo ne busangaafu lundi babaandu babaandi bakali balisangaala khulwe khusaalwa khwewe!
Aliba omundu omukali mu moni cho Mwami. Se alinywakho endali yosi yosi namwe siosi silulu tawe. Alichula Roho Omutakatifu ne akhasaalwa tawe,
mala alikobosia ba Isiraeli bakali khu Mwami Wele wabwe.
Akhanyoe ebweeni wo Mwami, aliba owe kamaani ne bunyali nga omung'oosi Elicha. Aliambaasia bapaapa ne babaana lundi alala; alikaluukhasia be sileka, bakobole khu ngila eye khukhwibaasia buluungi; alikhola babaandu bo Mwami bamwirekekhele.”
Nio Sakaria aboolela malaika ali, “Ese ndamanya ndiena ndi kano kaliba kario? Ese ne omuloosi wase khwakofuule.”
Ne kakhali ewe se wasuubiile burume bwase tawe, buliba bwa ng'ali mu siise silayi. Ne sikila se wasuubiile tawe, olaanda lulimi, khukhwola endaalo niyo nalaka ne khoole.”
Mu siise esio babaandu ba baaba ne baliindiilile Sakaria bauka bali, siina sikila ne abukule siise sileeyi mu Lukaangu?
Nga arura, aba aandile lulimi khulomaloma nabo tawe, mala bamanya bali abone kamalola mu Lukaangu. Sikila se anyala khulomaloma tawe, akeleka busa ne kamakhono.
Nga bubwasio bwewe bwe khukhola mu Lukaangu bwawa, Sakaria akobola engo.
Enyuma we siise esio, omukhasi wewe Lusabeti aesia mala khulwe kimieesi kiraano se aabonekhakho mu baandu tawe.
Aloma ali, “Luno, Omwami Wele anjeetile ese; andusiisiekho chisoni nicho mbechanga nacho ebweeni we babaandu!”
Lusabeti nali ne nda kimieesi sita, Wele aruma malaika Kaburieli mu lukoba lwa Kalilaya lulaangwa Nasareti.
Aba ne burume khu mukhaana owaba ne aseleelwe no mundu olaangwa bali Yosefu, owaba owe lisaaye lio mwami Daudi. Lisina lio mukhaana oyo liaba bali Maria.
Malaika aacha niio ali mala aloma ali, “kumuleembe kube ne nawe! Omwami ali nawe mala aakhubiitile chikhabi chingali.”
Ne kakhali Maria aayaaya lukali po nga ne aulila burume bubwareerwa ne malaika, mala auka nisio kamakhuwa kewe kaboola.
Nio Malaika amuboolela ali, “Maria, okharia tawe, Wele ali ne kumwalaalo khwiwe.
Olaesia mala osaale omwana omusoleeli, mala omutiuukhe oli Yesu.
Aliba omukali lundi alilaangwa Omwana owa Wele owe Angaaki Lukali, Omwami Wele akhamwamiie nga kukaawe Daudi ne aba,
mala aliba omwami owe lisaaye lia Yakobo mindali na mindali, bubwami bwewe se buliwa tawe!”
Maria aboolela malaika ali, “Ese ndi omukhaana owe yabwana. Khwako, kano kanyalikhana kariena?”
Malaika akobosia ali, “Roho Omutakatifu alakhwichakho, mala bunyali bwa Wele owe Angaaki Lukali bulakhufuunikha nga sisiiniini, khulwe sifuno sino omwana oyo aliba omutakatifu mala alilaangwa Omwana owa Wele.
Khebulila omulebe wowo Lusabeti niye balomanga bali omukuumba, luno ali ne nda eye kimieesi sita, akhaba nakofuule.
Sikila se siliio sisiindu nisio Wele akhanyala khukhola tawe.”
Nio Maria amukobosia ali, “Ese ndi omukholi owo Mwami, lekha kekholekhe nga ne olomile.” Malaika aacha.
Siise esio Maria erekekha mala aacha khangu mu lukoba lwe mu sibala sie bikulu sie Buyuda.
Acha engila munju eya Sakaria mala akheesia Lusabeti.
Nga Lusabeti aulila kimileembe kia Maria, omwana esosia munda mwa Lusabeti. Lusabeti echusibwa Roho Omutakatifu
mala aaloma mu mumilo kumukali ali, “Ewe wabiitwa chikhabi lukali khukhila bakhasi boosi, ne omwana niye olisaala aabiitwa chikhabi!
Siina sikila sisiindu siboofu siri ne sinjekholekhakho, maawe owo Mwami wase angeniye ese?
Sikila nga mbulile kimileembe kiowo, ne omwana esosia munda mwase ne busangaafu.
Ali ne khabi oyo osuubila ali niko Omwami amuboolela kacha khwekholekha.”
“Kumwoyo kwase kufumia Omwami;
kumwoyo kwase kwekhoya sikila Wele Omuonia wase
Khukhwama luno babaandu balandanga bali owabiitwa chikhabi.
Sikila Wele Omunyali Owa Bioosi akholeele ese ke khuukia.
Lisina liewe lili litakatifu,
khukhwama khu selukho khukhwola khu kiindi,
akholelanga siisa abo bamuria.
Akololosianga kumukhono kwewe kwe kamaani,
mala asalanisia ba bebonia ne lirekekha liabwe lioosi.
khukhwama khu ndebe chabwe che bubwami,
mala aniinia ba beboombia.
Ekusia be njala ne bibiindu bilayi,
ne khulekha baiinda makhono mataaka.
Aliinda lilakiilisia nilio aelesia bakuuka befwe,
lundi echile khuyeeta omukholi wewe Isiraeli.
Ne khu lisaaye liewe lioosi mindali na mindali!”
Maria amenya ne Lusabeti embi kimieesi kitaru mala
akobola engo wewe.
Siise sia Lusabeti sie khusaala omwana siola, mala asaala omwana omusoleeli.
Baamenyile siimbi ne Lusabeti ne balebe bewe baulila nga Omwami ne abele omulayi khu Lusabeti, mala boosi bekhoya ne Lusabeti.
Ne kakhali maawe aloma ali, “Tawe! Lisina liewe lilaba bali Yoana.”
Baboolela Lusabeti bali, “Ewe se oli no mulebe we lisina elio tawe!”
Nio bakeleka khu raraawe, khukhwenya khumanya lisina siina nilio enya atiuukhe omwana.
Sakaria asaba sipao sie khuandikakho mala aandika ali, “Lisina liewe bali Yoana.” Boosi besiindukha.
Abwene ne abwene Sakaria anyala khulomaloma mala arakikha khufumia Wele.
Bamenyile siimbi naye boosi baba ne buuri, ne kamakhuwa kano kasalanila mu sibala sie bikulu sie Buyuda sioosi.
Buli mundu owakaulilakho akebaasiakho ne khureeba ali, “Omwana yuno acha khuba naanu?” Sikila liamanyikhana busa bali bunyali bwo Omwami Owe Banamae bwaba khu niye.
Sakaria, raraawe owa Yoana echusibwa ne Roho Omutakatifu, mala alomaloma burume bwa Wele ali:
“Lekha khufumie Omwami Wele owa Isiraeli!
Echile khuyeeta babaandu bewe mala abakholile babe balekhuule.
Akhuelesie efwe Omuonia owe kamaani,
owe lisaaye lio mukholi wewe Daudi.
Aasuubisia khaale khubirira mu bang'oosi bewe batakatifu,
ali alikhureesia efwe khukhwama khu basiku befwe.
Khukhwama khu bunyali bwabo boosi babakhubiila efwe.
Aaloma ali alikholela siisa bakuuka befwe,
ne khukhebulila endakaano yewe endakatifu,
ne lilichuba nilio echubila Aburahamu kuuka wefwe.
Aasuubisia khukhureesia khukhwama khu basiku befwe.
Nio khumukholele kimilimo ne khukhali ne buuri tawe,
mu butakatifu ne buluungi ebweeni wewe, chindaalo choosi che bulamu bwefwe.
Olirangira ebweeni wo Mwami khumung'oonela engila,
khuboolela babaandu bewe oli balaonisibwa,
sikila balabeelwa bubwoni bwabwe.
Wele wefwe ali owe siisa lundi omuolu.
Alakhola buwaanga bwe buonia bukhubekho.
khwaabo boosi bamenyile mu siilima sie sisiiniini sie lifwa,
khuluungisia likeenda liefwe mu ngila eye kumuleembe.”
Omwana chana achoa mala akhula ne mu roho. Amenya mu sichiimi khukhwola khu ndaalo niyo abonekha khu baandu ba Isiraeli.

Siise esio Omuruki Akosito arusia lilaka lie khubala babaandu mu bwami bwe Barumi bwoosi.
Khuno nikhwo khukhwaba khubalwa khwe khunyoa. Kurenio niye owaba omuruki owa Siria.
Khwako buli mulala acha khukhwiandikisia mu lukoba lwe wabwe.
Yosefu aama mu lukoba lwa Nasareti mu Kalilaya acha mu lukoba lwe Betelehemu mu Buyuda, abuundu niio Omwami Daudi asaalwa. Yosefu aacha ebweeneyo sikila aba owe lisaaye lio mwami Daudi.
Yosefu aacha khukhwiandikisia ne Maria niye aba naseleele, ne Maria aaba ali ne nda.
Nga ne baba mu Betelehemu siise sia Maria sie khukhwirusiakho siola.
Asaala omwana wewe omubele omusoleeli amura mu bikubo bie babaana mala amwalisia khu lwelo nilwo chikhaafu chaliilangakho, sikila se banyoola niio baulukhila munju eye bakeni tawe.
Babaayi babao mu sibala esio babayaanga kamatuuli kabwe akhaba siilo.
Malaika owo Mwami ababonekhela, mala luyali lwo Mwami lwabakhosiakho. Baaba ne buuri bukali po,
nio malaika ababoolela ali, “Mukharia tawe! Ndi ano ne Elomo Endayi khwinywe, ekhareere ekhoyo engali khu baandu boosi.
Endaalo yino mu Lukoba lwa Daudi Kristo Omwami omuonia wefwe asaalilwe!
Ne sino silaba simanyisio khwinywe: Mulanyoola omwana areerwe mu bikubo bie babaana mala bamwaliisie khu lwelo nilwo chikhaafu chililangakho.”
Siise esio bamalaika be mwikulu bakali babonekha ne bafumia Wele bali:
“Luyali lube khu Wele owe mwikulu oli angaaki lukali,
ne kumuleembe kube khu sibala khwaabo bamusiimisianga!”
Nga malaika ne babarurao bakobola mwikulu, babaayi baboolana bali, “Khe khuche e Betelehemu khubone sisiindu sisiikholeekhe sino nisio Omwami Wele Omunyali Owa Bioosi akhubooleele efwe.”
Khwako, bacha khangu banyoola Maria ne Yosefu, mala babona omwana ali khu lwelo nilwo chikhaafu chaliilangakho.
Nga babaayi babona omwana baboolela basaasi niko malaika aaba nababooleele khu mwana.
Boosi babaulila niko babaayi baloma, bauka.
Maria abiikha kamakhuwa kano koosi mu mwoyo mala akebaasiakho lukali.
Babaayi bakobolayo ne bafumia Wele khulwe bibiindu bioosi nibio baba ne baulile ne khubona, biaba busa nga malaika ne aaba nababooleele.
nga liaandikwa mu Lilaka lio Mwami lili, “Buli omwana omubele omusoleeli aanwe khu Mwami.”
Lundi bacha khuaana embosio eye kamauusi ke mundaa namwe kamabaya kabili khuloondekhana ne Lilaka lio Mwami.
Siise esio abao omundu owalaangwa Simioni, amenyanga mu Yerusalemu. Aba omundu omulayi owaria Wele, mala alindiililanga buonia bwa Isiraeli. Roho Omutakatifu aaba naye,
mala aaba aamusuubisia ali khukhwola abone Masiiya owo Mwami owasuubisibwa nio afwe.
Simioni arangirirwa ne Roho acha mu Lukaangu. Nga basaasi bareera omwana Yesu mu Lukaangu bamukholele niko Lilaka lienya,
Simioni atiila omwana mu makhono kewe mala asiima Wele ali:
“Ee Omwami ewe waliinda lisuubisia liowo,
nono onyala walekhuula omukholi wowo afwe ne kumuleembe.
Naboone buonia bwowo ne chimoni chase,
nibwo orekeekhe mu moni che babaandu boosi.
mala bureere luyali khu baandu bowo Baisiraeli.”
Raraawe ne maawe bauka bibiindu nibio Simioni aloma khu mwana.
Nio Simioni ababiita chikhabi mala aboolela Maria, maawe owo mwana ali, “Omwana yuno aaroborwa ne Wele khulwe lilionakwa lie bakali, lundi khulwe buonia bwe bakali mu Isiraeli. Aliba simanyisio khukhwama khu Wele nisio bakali balilomakho kamabi
mala alibuula kamebaasio kabwe ke mu mwoyo. Ne ewe okhabe ne bubeeleli bukali bukhuchuune mu mwoyo nga niye baunile embalu.”
Abao omuloosi omung'oosi namulekhwa owalaangwa bali Ana, omukhaana owa Fanueli owe kholo eya Asieri. Amenya no museecha wewe kimiiko saba kiong'ene,
siise sino aaba ne bukhulu bwe kimiiko kamakhumi munaane na kine. Se arurangakho mu Lukaangu tawe; asaayanga Wele siilo ne kumuusi, eyimananga khulia nasaba wele.
Siise esio ne sisiene, ola mala apa orio khu Wele naloma kamakhuwa ko mwana khwaabo ba baalindiililanga Wele asikule Yerusalemu.
Omwana achoa mala aaba ne kamaani, limanya likali, ne chikhabi cha Wele.
Nga Yesu ne aba bukhulu bwe kimiiko ekhumi na kibili, bacha sia naikara nga buli lwoosi.
Yaba oli naikara yawa, barakikha khukobola engo, ne Yesu arama mu Yerusalemu. Basaasi bewe se bamanya tawe;
bebaasia bali Yesu alikho akeendela mu sipupu sie babaandu. Khwako bakeenda endaalo yoosi mala barakikha khu muyiima mu balebe ne mu basaale babwe.
Se bamunyoola tawe, nio bakobola Yerusalemu khu muyiima.
Oli endaalo ekhola khataru bamunyoola mu Lukaangu ekhaale ne Babekisia be Siyuda ne alikho abarekeeresia ne khubareeba kamareeba.
Boosi babamuulila bauka likobosia liewe lie bukesi bukali.
Basaasi bewe bauka nga bamubona, mala maawe amureeba ali, “Mwana wase, siina sikila ne okhukholela kano? Ese ne raraao abeele khweembeleele lukali mala khulakhuyiimanga ewe.”
Abakobosia ali, “Siina sikila ne mu mbeenja? Se mu manyile muli khukhwola mbe munju eya Paapa wase tawe?”
Ne kakhali se bamanyilisia niko aabakobosia tawe.
Nio Yesu aakobola nabo e Nasareti, mala ebweeneyo Yesu aria basaasi bewe. Maawe aabiikha kamakhuwa kano koosi mu mwoyo kwewe.
Yesu achoa, aba ne limanya, asiimisia Wele ne babaandu.

Kwaba kumwiiko kukhola likhumi lilala na kiraano kie buruki bwo mwami Tiberia; Pondio Pilato aaba omuruki we Ebuyuda, Herodi aba omwami owe Kalilaya ne wandaaye Filipo aaba omwami mu sibala sia Iturea ne Trakoniti, Lusania naye aaba omwami owe Abilini.
Anasi ne Kayafa baba basaayi bakhulu mu ndaalo nicho elomo eya Wele yecha khu Yoana okhwa Sakaria mu sichiimi.
Nio Yoana acha mu lukoongo lwe luluuchi lwa Yoritani ne elwacha ali, “Yekanila bubwoni bwenywe mala mubatiisibwe, ne Wele alamubeela enywe.”
Nga kaandikwa mu sitabu sio mung'oosi Isaya bali,
“Kumumilo kwo mundu kulikho kulomela mu sichiimi kuli,
‘Rekekha kumwiila kwo Mwami,
kololosia engila abirirekho.
Yichusia buli litooma, yaasia chingulu ne bikulu,
luungisia kimiila kikiekotakota,
ne khukwalaasia chingila che kamatikwi;
buli mundu alibona buonia bwa Wele!’ ”
Khola bikholwa bibiokesia bili enywe mwekanile bubwoni bwenywe. Ne mukharakikha khuloma muli Aburahamu ali kuuka wenywe tawe. Muboolela ndi Wele anyala khubukula kamabaale kano mala akakhole kabe babaana ba Aburahamu!
Eaywa yerekekhe khurema bisina bie kimirongooro, buli murongooro kukhaama kamatuunda kamalayi tawe kularemwa mala kumwaatwe mu mulilo.”
Nio babaandu bamureeba bali, “Nono khukhole siina?”
Abakobosia ali, “Buli mundu oli ne chingubo chibili akhoyeele aelesiekho ndala omundu okhalikho nayo tawe, ne buli mundu oli ne siakhulia akhoyeele akabekho owasie.”
Barosia busuuru balala becha babatiisibwe, mala bamureeba bali, “Omwekisia, efwe khukhole siina?”
Ababoolela ali, “Mukharoosia busuuru bukali khukhila bubwalakwa tawe.”
Banamae balala bosi bamureeba bali, “Nefwe nafwe khukhole siina?” Abakobosia ali, “Mukhanuula omundu yesi yesi chirupia chewe tawe, namwe mwasitaka omundu yesi yesi mu bubeeyi tawe. Munyalikhe ne kumuruungo kwenywe.”
Lilieyikina lie babaandu liarakikha khubonekha, mala barakikha khukhwibaasia bali wakana Yoana niye Masiiya.
Nio Yoana ababoolela boosi ali, “Ese mubatiisia enywe ne kameechi, ne kakhali okundi alikho echa oli omukali khu khuukhila ese. Ese se nolaana akhaba khukangulula biraaro biewe tawe. Alimubatiisia enywe ne Roho Omutakatifu ne kumulilo.
Ali ne euuma eye khuubisia engaanu khuluya mala auule engaanu yoosi abunge mu sirara; ne aliosia likhuuchi mu mulilo kukhasimanga tawe.”
Yoana elwacha Elomo Endayi khu baandu mu ngila chingali ne abekoonjelela bakaluukhane mu ngila chabwe.
Ne Yoana arafwira omwami Herodi sikila aaba abeyisie Herotia mukha wandaaye, lundi abele akholile kamabi kakaandi kamakali.
Khwako Herodi akhola sisiindu sisiindi sibi lukali, khulwe khura Yoana mu siboe.
Enyuma we babaandu boosi ne babatiisibwe, Yesu yesi abatiisibwa. Nga ne aaba ne alikho nasaba, likulu liekukha,
mala Roho Omutakatifu amwichakho mu sifwaanane sie liuusi. Kumumilo kwama mwikulu kuli, “Ewe oli Omwana wase Omusiime ousiimisia lukali.”
Nga Yesu ne arakikha kimilimo kiewe, aaba embi bukhulu bwe kimiiko kamakhumi kataru. (Okhwa Yosefu nga baandu ne bebaasianga). Yosefu aaba okhwa Heli,
Ne Heli aaba okhwa Matati, owaba okhwa Lawi, owaba okhwa Meliki, owaba okhwa Yanai, owaba okhwa Yosefu,
owaba okhwa Matatia, owaba okhwa Amosi, owaba okhwa Nahumu, owaba okhwa Esili, owaba okhwa Nakai,
owaba okhwa Maati, owaba okhwa Matatia, owaba okhwa Semeini, owaba okhwa Yoseki, owaba okhwa Yota,
owaba okhwa Yoanani, owaba okhwa Resa, owaba okhwa Serubabeli, owaba okhwa Shealitieli owaba okhwa Neri,
owaba okhwa Meliki, owaba okhwa Ati, owaba okhwa Kosamu, owaba okhwa elimatamu, owaba okhwa Eri,
owaba okhwa Yosia, owaba okhwa Elieseri, owaba okhwa Yorimu, owaba okhwa Matati, owaba okhwa Lawi,
owaba okhwa Simioni, owaba okhwa Yuda, owaba okhwa Yosefu, owaba okhwa Yonamu, owaba okhwa Eliakimu,
owaba okhwa Melea, owaba okhwa Mena, owaba okhwa Matatia, owaba okhwa Nasani, owaba okhwa Daudi,
owaba okhwa Chesi, okhwa Obeti, okhwa Boasi, okhwa Salimoni okhwa Nashoni,
owaba okhwa Aminatabu, owaba okhwa Atimini, owaba okhwa Arini, okhwa Hesironi, okhwa Peresi owaba okhwa Yuda,
owaba okhwa Yakobo, owaba okhwa Isaaka, owaba okhwa Aburahamu, okhwa Tera, okhwa Nahori, owaba okhwa
Seruki, owaba okhwa Reu, owaba okhwa Peleki, owaba okhwa Eberi, owaba okhwa Shela,
owaba okhwa Kainani, owaba okhwa Arifasati, owaba okhwa Shemu, owaba okhwa Noa, owaba okhwa Lameki,
owaba okhwa Metusela, owaba okhwa Enoka, owaba okhwa Yareti, owaba okhwa Mahalaleli, owaba okhwa Kenani,
owaba okhwa Enosi, owaba okhwa Seti, owaba okhwa Adamu, owaba Omwana owa Wele.

Yesu akobola khukhwama e Yoritani ne echuule Roho Omutakatifu mala arangirirwa ne Roho ayilwa mu sichiimi,
niio akhakwa ne Sietani khu ndaalo kamakhumi kane. Mu siise esio sioosi se aliakho siakhulia tawe, oli siise esio siawa enjala yamulia.
Sietani amuboolela ali, “Ewe waaba ne oli Omwana owa Wele boolela libaale lino likele siakhulia.”
Nio Sietani amuniinia khu sikulu mala amwekesia khangu bubwami bwe sibala sioosi.
Sietani amuboolela ali, “Ndakhuelesia ewe bunyali buno ne buiinda buno bwoosi. Naebwa bioosi, mala ese nyala naelesia omundu yesi yesi niye samwene nenya.
Nono, bino bioosi bilaba bibiowo waba ne usaaya ese.”
Nio Sietani amubukula amuyila Yerusalemu, mala amura khu sisekese sie Lukaangu, mala amuboolela ali, “Ewe waaba ne oli Omwana owa Wele, suna aasi khukhwama ano.
Sikila liiandiko liboola lili, ‘Wele alaboolela malaika bewe bakhuliinde bulayi.’
Lundi liboola lili, ‘Balakhutiila mu makhono kabwe nio okhetuya khu mabaale tawe.’ ”
Nga Sietani ne amala khukhaka Yesu mu buli ngila, amulekha khulwe siise.
Nio Yesu akobola mu Kalilaya mu maani ka Roho Omutakatifu. Lilomaloma lie babaandu khu niye liasalaanila mu sibala esio siosi.
Ekisia mu masinakooki mala aebwa efuma ne babaandu boosi.
Nio Yesu acha e Nasareti, niio achoela, mala oli mu Sabato acha mu sinakooki nga buli lwoosi. Enyokha khusoma kamaandiko
mala bamuelesia sitabu sio mung'oosi Isaya. Abambula sitabu mala anyoola abuundu niio kaandikwa kali,
sikila andobora ese khureera Elomo Endayi khu bataambi.
Andumire khukhwilwacha bulekhuule khu baambe,
khukhola baabofu babone, khulekhuula babapisibwa sibi,
ne khuboola ndi siise siolile,
nisio Omwami alaonia babaandu bewe.”
Yesu afuunikha sitabu, asiakanisia omukholi mala ekhala aasi. Babaandu boosi mu sinakooki baunguusa Yesu
nga ababoolela ali, “Endaalo yino kamakhuwa ke liiandiko kano kechusibwe mu moni chenywe.”
Boosi basiimisibwa naye mala bauka bulayi bwe kamakhuwa niko alomaloma. Baloma bali, “Se ali okhwa Yosefu ta ku?”
Ababoolela ali, “Ndi nang'ali ndi mulamboolela lusimo luno, ‘Musilikhi, yionia wamwene.’ ” Lundi mulamboolela khukhola mu lukoba lwase lwengo bibiindu bibieene ne bibieene nibio mwauliile bali biekholeekhe mu Kaperinaumu.
Yesu ababoolela ali, “Ng'ali muboolela enywe ndi, se aliio omung'oosi ofukiililwa mu sibala siewe tawe.”
Muboolela enywe bung'ali ndi, “Babao banamulekhwa bakali mu Isiraeli mu ndaalo cha Elicha, nga efula ne yabira kimiiko kitaru ne kimieesi sita, mala enjala engali yaba mu sibala mwoosi.
Ne Elicha se arumwa khu mundu yesi yesi mu Isiraeli tawe, ne kakhali arumwa khu namulekhwa yeng'ene, owamenya mu e Sarefati mu sibala sia Sidoni.
Lundi be bulwaale bwe kamakele babaao bakali mu Isiraeli mu ndaalo cho mung'oosi Elisha, ne se aliio namulala khu nibo owaonisibwa tawe, nakhali Naamani owe Siria yeng'ene.”
Boosi ba baaba mu sinakooki omwo, nga baulila kano baambwa lirima.
Mala benyokha basindikha Yesu bamurusia enje we lukoba, bamuniinia khu sikulu nisio bombakhakho lukoba lwabwe. Beenya bamumwaate emaayo.
Ne kakhali ababiramo busa echiila.
Mala Yesu ekha acha e Kaperinaumu lukoba lwa Kalilaya, niio ekisia mu Sabato.
Babaandu bauka kamekisio kewe lukali sikila lilomaloma liewe liaba lie bunyali.
Ne omundu we sisieeno aaba mu sinakooki, mala akukuula lukali ali,
“Aa Yesu owe Nasareti, ewe wenya khukhola siina khwifwe? Wenya khukhubunia efwe? Ese khumanyile ndi ewe oli Omutakatifu owa Wele.”
Nio Yesu ayibila sisieeno chana naloma ali, “Sila, mala omururemo! Mala sisieeno siapa aasi omundu chana ebweeni we babaandu mala siamururamo busa khumuumisia tawe.”
Babaandu boosi bauka, mala bareebana bali, “Makhuwa siina kano? Sikila khulwe bunyali ne kamaani akhokhela bisieeno mala bicha!”
Mala kamakhuwa ka Yesu kasalaanila buli abuundu mu lukoongo olwo.
Yesu arura mu sinakooki mala acha engila munju mwa Simoni. Masalaawe owa Simoni aba alwala bulwaale bwe kumureengo, mala baboolela Yesu bulwaale bwa masalaawe chana.
Yesu amwimao mala ayibila bulwaale buwe mala bwawa. Omuloosi chana enyokha khangu ne khu bayeeta khurekekha siakhulia.
Nga enyanga yaba nelikho ekwa, boosi ba baaba ne basaale balwala bulwaale chingano na ngano, babareera khu Yesu ara kamakhono kewe khu buli sia mulala, mala abaonia boosi.
Bisieeno biarura mu baandu bakali, ne bilila bili, “Ewe oli Omwana owa Wele!”
Ne kakhali Yesu abikhokhela ne se abielesia kumunwa bilomalome lundi tawe, sikila biamanya bili niye ali Kristo.
Oli busia Yesu arura mu lukoba acha abuundu niio omundu akhaaba tawe. Babaandu barakikha khumuyiima mala nga bamunyoola khwenya abarureo tawe,
ne kakhali ababoolela ali, “Khukhwola nilwache Elomo Endayi eye Bubwami bwa Wele mu ngoba chichiindi chosi; sikila ako niko Wele anduma khole.”
Nio elwacha burume mu chisinakooki mu sibala sioosi.

Abona kamaaro kabili a nyanja, ne banaabi baba baruriremo balikho basiinga chindiimba chabwe.
Yesu engila mu liaaro lilala liliaba lia Simoni, amuboolela alirusie asikiingi alisende khu meechi. Nio Yesu ekhala khu liaaro mala ekisia babaandu.
Nga amala khulomaloma aboolela Simoni ali, “Yila liliaaro alusiba, mala mumwaate chindiimba chenywe mu meechi, mulaamba ching'eeni.”
Mala nga bakhola bario batiila ching'eeni chingali mala chindiimba chenga khukitukha,
basakula babasiaabwe babaaba mu liaaro liliindi beche babayeete. Becha mala bechusia ching'eeni mu maaro koombi, kaba siimbi khukhwesiikha.
Ne nga Simoni Petero abona ario, asikama ebweeni wa Yesu aloma ali, “Omwami, Ndureo! Ese ndi omundu omwoni!”
Petero ne babasie boosi, barangararwa bauka lukali, khulwe bukali bwe ching'eeni nicho baba ne batilile,
kaba kario khu Yakobo ne Yoana, ba okhwa Sebetayo, ba baaba basaangi ne Simoni. Nio Yesu aboolela Simoni ali, “Okharia tawe, khukhwama luno ewe olaba omunaabi owe babaandu.”
Mala bakhweesa bareera kamaaro kabwe khu sikiingi balekha buli siindu mala bamuloondakho.
Nga Yesu ne aba mu lukoba lulala, omundu niye kamakele kamala kumubili kwoosi amwichakho. Ne nga abona Yesu, asikama ebweeni wewe amusaba ali, “Omwami, waaba ne wenya, onyala wambonia!”
Yesu amutilakho, amuboolela ali, “Nenya, khoone.” Ne abwene ne abwene kamakele kamururakho.
Yesu atanyiliila omundu chana ali, “Okhaboolelakho omundu yesi yesi tawe, ne kakhali khoche weyokesie khu musaayi, mala orusie siianwa sibe simanyisio khu baandu khulwe khuona khwowo nga Musa ne alaka.”
Ne kakhali kamakhuwa ka Yesu kasalaanila lukali, mala babaandu bakali becha bebuusia bamuulile lundi abaonie bulwaale bwabwe.
Ne kakhaba kario achichanga mu sichiimi yeng'ene khusaba.
Endaalo ndala, nga Yesu aaba ne alikho ekisia, Bafarisayo ne babekisia be lilaka baba bekhaleo, ba baaba ne bamile buli mu birekere bia Kalilaya ne mu Buyuda ne khukhwama Yerusalemu. Ne bunyali bwa Wele Omunyali Owa Bioosi bwe khuonia bwaba naye.
Babaandu balala bareerera khu sitanda omundu owafwokoya. Bakhaka khu mureera munju bamure ebweeni wa Yesu.
Ne sikila babaandu baaba bakali, se banyoola engila eye khumwingisia mukari tawe. Baniina naye khunju barusiakho kamatifari, bekula sibanga mala bamwikhisilao niye ne sitanda siewe akari we babaandu ebweeni wa Yesu.
Ne nga Yesu ne abona lisuubila liabwe aboolela omundu oyo ali, “Omusaale, wabeleelwe bubwoni bwowo.”
Nio baandiki ne Bafarisayo barakikha khureeba ne baloma bali, “Naanu onyala abeela bubwoni nakhali Wele yeng'ene?”
Yesu amanya kamebaasio kabwe mala abareeba ali, “Siina sikila ne mwibaasia murio?
Lilala siina liliangu? Khuloma ndi, ‘Wabeleelwe bubwoni bwowo’, namwe ndi, ‘Yinyokha okeende?’
Ne ndamwekesia ndi Omwana wo Mundu ali ne bunyali khu sibala khubeela bubwoni.” Nio aboolela omundu owafwokoya chana ali, “Yinyokha obukule sitanda siowo mala oche engo!”
Abwene ne abwene omundu oyo enyokha ebweeni wabwe boosi, abukula sitanda siewe nisio akonangakho mala acha engo ne afumia Wele.
Nio boosi bauka, baria, mala bafumia Wele ne baloma bali, “Endaalo yino khwaboone bibiindu bikeni.”
Enyuma wa kano Yesu arura acha mala abona omundu owaroosianga busuuru owalaangwa bali Lawi, ekhaale mu ofisi eye busuuru. Yesu amuboolela ali, “Nondekho.”
Khwako Lawi alekha buli siindu mala enyokha amuloondakho.
Nio akholela Yesu naikara emboofu munju mwewe. Mu bakeni babalia naye, bakali baba babaroosianga busuuru.
Bafarisayo ne baandiki beng'ulung'unya khu beeka ba Yesu ne baloma bali, “Siina sikila enywe ne mulia ne khuunywa ne baroosi be busuuru ne babooni?”
Yesu abakobosia ali, “Bali balamu se beenya omusilikhi tawe, ne kakhali balwale nibo babeenya omusilikhi.
Se necha khulaanga baluungi tawe, ne kakhali necha khulaanga babooni bekanile.”
Babaandu balala baboolela Yesu bali, “Buli lwoosi babeeka ba Yoana beyimananga khulia ne basaba. Babeeka be Bafarisayo bosi bakholanga bario, ne kakhali babowo balia ne khunywa.”
Yesu abakobosia ali, “Enywe munyala mwakhola bakeni be siselelo beyimana khulia niye baakhiile nali nabo ku? Se kali kario tawe.
Endaalo elecha niyo oakhiilwe alibukulwa abarureo. Mu ndaalo echo baliyimana khulia.”
Lundi ababoolela lukano ali, “Se aliio obukulanga silaka sie ngubo embia mala asipila khu ngubo ekhale tawe. Aaba nakhola ario aba atabuule embia, ne silaka sie ngubo embia esio se silafwaanana ne khale tawe.
Namwe se aliio omundu ochukhanga endali embia mu oochwa chikhale tawe, kaaba bali akhola ario aba endali oyo elatabula chioochwa echo mala echichukhe aasi, mala aba chioochwa chana chonekhe.
Ne kakhali khukhwola endali embia echukhwe mu oochwa chimbia.
Se aliio omundu owenya endali embia namalile khunywa endali ekhale tawe; sikila alaloma ali, ‘Endali ekhale eli endayi.’ ”

Balala khu Bafarisayo bareeba bali, “Sikila siina ne mukhola khu ndaalo eya Sabato nisio Lilaka liefwe likhafukiilila tawe?”
Yesu abakobosia ali, “Se mwasomakho niko Daudi akhola nga niye nende nibo aba nabo ne baba ne njala tawe ku?
Engila munju eya Wele abukula kimikaati kikiaba kiaanilwe khu Wele alia mala aelesia babaandu bewe bosi balia. Lilaka se lifukiilila omundu yesi yesi okhali Omusaayi khulia biaanilwe khu Wele tawe.”
Nio Yesu ababoolela ali, “Omwana wo Mundu ali Omwami owe Sabato.”
Khu Sabato ekiindi, Yesu engila mu sinakooki ekisia. Omundu owafwokoya kumukhono kumuseecha abamo.
Baandiki ne Bafarisayo bamureka babone nanyala aonia khu ndaalo eye Sabato, nio banyoole sifuno sie khumusitaka.
Ne kakhali Yesu amanya kamebaasio kabwe mala aboolela omundu owafwokoya kumukhono chana ali, “Yinyokha wiche wime ano.” Omundu chana enyokha emao.
Nio Yesu abareeba ali, “Lilaka likhufukiilila khukhola kamalayi mu Sabato namwe khukhwonaka, khuonia bulamu, namwe khuburusiao?”
Abaloleelela boosi mala aboolela omundu chana ali, “Kololosia kumukhono kwowo.” Akhola ario mala kumukhono kwewe kwaona.
Baambwa lirima mala bareebana nisio banyala bakhola khu Yesu.
Siise esio Yesu aniina khu sikulu khucha khusaba mala achiililila khusaba Wele siilo sioosi.
Nga ne bwasia, alaanga babeeka bewe mala aroboramo ekhumi na babili abalaanga ali barumwa.
Baba Simoni, (niye atiuukha ali Petero), ne Andereya wandaaye, Yakobo ne Yoana, Filipo ne Baturimayo,
Matayo ne Tomasi, Yakobo okhwa Alufayo, ne Simoni, (owalaangwa Siloti),
Yuda okhwa Yakobo, ne Yuda Isikarioti owecha aba omuchaami.
Nga Yesu ekha ne barumwa khukhwama khu sikulu, eema asiangalaamwe ne babeeka bewe bakali. Babaandu bakali khukhwama mu Buyuda mwoosi, Yerusalemu ne mu ngoba che khu nyanja cha Tiro ne Sidoni babao.
Baaba bechile khumuulila ne khuonisibwa bulwaale bwabwe. Abo babananisibwanga ne bisieeno bosi becha mala baonisibwa.
Babaandu boosi bakhaka khumwiambakho, sikila bunyali bwamwamangakho ne khuonia boosi.
Yesu asuta chimoni alola babeeka bewe mala aloma ali,
“Muli ne chikhabi muuli bataambi; sikila Bubwami bwa Wele buli bubwenywe.
“Muli ne chikhabi muuli ne njala luno,
sikila mulikura!
“Muli ne chikhabi mulila luno, sikila mulichekha!
“Sili silaamo khwinywe muuli baiinda luno;
sikila mwamenya limenya lie bukoote!
Sili silaamo khwinywe mu mwikuure luno,
sikila mulaba ne njala!
Sili silaamo khwinywe muchekha luno,
sikila mulasooma ne khulila!
“Sili silaamo khwinywe babaandu boosi ne balomaloma kamalayi khwinywe; sikila kali ako ne kamene niko bakuuka benywe baboolela bario bang'oosi be bubeeyi.
“Ne kakhali ese muboolela enywe mu mumbulilanga ndi: Siima basiku benywe, kholela kamalayi abo ba bamubiila,
biita chikhabi abo bamulaama, sabila abo bamupia sibi,
khuyo okhuupa luui muelesie lusaya luluundi lwosi akhuupe; ne oyo okhubukula likooti okhamukhiingilila khu khubukula akhaba lisiati liowo tawe.
Buli mundu okhusaba muelesie, ne omundu obukula bibiowo okhamureeba tawe.
Nono siosi siosi nisio mwenya babaandu bamukholele, mwesi bakholele murio.
“Ne mwaba ne musiima ba bamusiima bong'ene aba mulanyoola muruuru siina? Sikila akhaba babooni basiima abo ba babasiima.
Ne mwaba ne mukholela kamalayi abo bamukholelanga kamalayi bong'ene, aba mulanyoola muruuru siina? Sikila akhaba babooni bakholanga bario!
“Ne mwaba ne mwekopia bakhamukoboselie bong'ene, aba mulanyoola siina? Akhaba babooni bakholanga bario!
Khwako siima basiku benywe ne khubakholela kamalayi, yekopia ne mukheyikina khuruungwa tawe. Ne mukhola murio kumuruuru kwenywe kuliba kumuboofu mala muliba babaana ba Wele owe Angaaki Lukali; sikila ali omulayi khu baandu bakhapanga orio khu sikholwa siosi siosi silayi tawe ne babemani bosi.
Ba be siisa, nga Raraawenywe owe mwikulu.
“Mukhakhalakila babaandi tawe, ne Wele se alamukhalakila enywe tawe, mukhabiiya babaandi tawe, ne Wele naye se alamubiiya enywe tawe; beela babaandi ne mwesi mulabeelwa.
Elesia babaandi, ne Wele naye alamuelesia enywe. Ng'ali mulanyoola sikono sisichuule, nisio basiinyile ne khusisikha nabwila bichichukha aasi. Sikila sikono nisio muanilamo sisiene ne sisiene nisio mulinyoolelamo khukhwama khu Wele.”
Oweyika se akhila omwekisia wewe tawe, ne buli omweyika ne ekisiibwe mubwichufu alaba nga omwekisia wewe.
Siina sikila nobona kha khandu khakeekhe khaali mu moni eya wandaayo ne se onyala wabona sisosono siili mu moni mwowo tawe?
Namwe onyala oriena khuboolela wandaayo oli, “Wandaayase, khola ese khurusie kha khandu khaali mu moni mwowo, ne ewe sobona sisosono siili mu moni mwowo wamwene tawe? Mubacha ewe, nyoa orusie sisosono siili mu moni mwowo ne nono olabona bulayi, nio orusie kha khandu khaali mu moni eya wandaayo.
“Kumurongooro kumulayi se kwaama kamatuunda kamabi tawe, namwe lundi kumurongooro kumubi se kwaama kamatuunda kamalayi tawe.
Buli murongooro kumanyikhana khulwe kamatuunda kakwo. Sikila sonyala wabuta chinduli khukhwama khu binyenya tawe, namwe se babutaanga chisabibu khukhwama khu marakaru tawe.
Omundu omulayi aananga kamalayi khukhwama mwibiikhilo lie kamalayi lili mu mwoyo kwewe; ne omundu omumayaanu aananga kamamayaanu khukhwama mwibiikhilo liewe limayaanu. Sikila kumunwa kwewe kulomaloma khukhwama khu makali ka kechula mu mwoyo mwewe.
“Siina sikila ne mundanga muli, ‘Omwami, Omwami,’ ne se mukhola niko ese muboolela tawe?
Buli mundu owichanga khwise mala aulila kamakhuwa kase mala akakhola, ndamwekesia enywe omundu oyo ali walukano siina:
Ali nga omundu owayaba kumusiingi khu lwaanda ombakhakho enju yewe. Oli chinjichi chiichula, kameechi kakiatilakho, ne se yakwa tawe, sikila yaba yombakhwa bulayi.
Ne oyo oulila elomo yase ne se akholakho siosi siosi tawe, ali nga omundu owombakha enju khu muyekhe busa, se ombakha khu musiingi tawe, nga chinjichi chechula, kameechi kakiatilakho mala yakwa khangu, ne likwa lienju eyo liaba liboofu po!”

Nga Yesu ne amala khulomaloma lino akari we babaandu babamuulilanga, acha mu Kaperinaumu.
Abao omukhulu we banamae be Barumi owaba no mukholi omukoosi khu niye, omukholi yuno aba omulwale lukali, aba siimbi khufwa.
Nga omukhulu owe banamae oyo aulila ka Yesu, aruma basaakhulu be Siyuda bamuboolele eche aonie omukholi wewe.
Nga basaakhulu abo boola khu Yesu bamwikoonjelela ne baloma bali, “Omundu yuno ng'ali olaana omuyeete.
Sikila asiima ekholo yefwe mala akhwombakhila esinakooki.”
Nio Yesu acha ne nabo. Nga ne aba nakana khukhwola khunju, omukhulu we banamae chana aruma basaale bewe khu Yesu namuboolela ali, “Omwami okhenaania busa tawe, ewe se wolaana khukhwingila munju mwase tawe,
namwe se nibaasia ndi nyala khukhwicha niio oli tawe. Ne kakhali loma busa elomo, mala omukholi wase aone.
Sikila ese ndi omundu ooli aasi we kamalaka, ndi ne banamae aasi wase: ne nyala khuboolela mulala ndi ‘Cha’ aacha ne khu kundi ndi, ‘Yiicha’ mala eecha; lundi nyala naboolela omukholi wase ndi, ‘Khola sino’ mala asikhola.”
Nga Yesu ne aulila kano, auka lukali mala eekhebukha, aaboolela babaandu bakali bamuloondilekho ali, “Muboolela enywe ndi, ese khaabonakho lisuubila liri mu Isiraeli tawe!”
Nga ba baaba ne barumirwe bakobola munju yo mukhulu owe banamae banyoola omukholi aonile.
Enyuma we siise sitiiti, Yesu ne babeeka bewe ne babaandu bakali bacha khu lukoba lulwalaangwa Naini.
Nga aba nali khwola a silibwa sie lukoba, abona babaandu bakali basutile omufu bamurusia enje. Ne omufu oyo aba omuteelwa owa namulekhwa.
Nga Yesu abona namulekhwa yuno amukholela siisa mala amuboolela ali, “Okhalila tawe.”
Nio acha atiila khu lisanduku lio mufu, ne basutile bema basila. Ne Yesu aloma ali, “Musoleeli! ‘Lamukha.’ ”
Omufu alamukha ekhala mala arakikha khulomaloma, mala Yesu amwakaanisia maawe.
Buuri bwabaamba boosi mala baelesia Wele luyali, ne baboola bali, “Omung'oosi we liukia aselukhe akari wefwe! Ne Wele echile khuonia babaandu bewe!”
Mala kamakhuwa kewe kano kasalanila mu sibala sia Yuda ne chingoongo chiichasibotookhelela choosi.
Nga babeeka ba Yoana bamuboolela bibiindu bino bioosi alangakho babili,
ne khubaruma khu Mwami bamureebe bali, “Ewe niwe niye Yoana aloma ali olikho wicha, namwe khwirekekhele okundi?”
Nga ne boola khu Yesu bamuboolela bali, “Yoana Omubatiisi akhurumire efwe khwiwe khu khureebe khuli, ‘Ewe niwe niye aloma ali olikho wicha namwe khwirekekhele okundi?’ ”
Mu siise esio Yesu aonia bakali ba baaba ne bulwaale ne lufu ne bisieeno ne babofu bakali babona.
Ne akobosia babeeka ba Yoana ali, “Khemuche muboolele Yoana niko muboone ne khuulila, babofu babona, baleme bakeenda, be kamakele baonile, bamiinyi balikho baulila, bafu balamusibwa ne Elomo Endayi yilwachibwa khu bataambi,
ali ne khabi osuubila koosi khwise.”
Nga babaandu nibo Yoana aaruma baba ne bakobolayo Yesu arakikha khulomaloma khu baandu khuloondekhana ne Yoana ali, “Enywe nga mwacha khu Yoana mu sichiimi, mwenya khubona siina? Lubembe nilwo ekhuungu euucha ku?
Mwacha khubona siina? Omundu owefwarire chingubo chindayi? Lola, abo babefwara chingubo chindayi che bukusi bamenya mu bukoote mu machipi ke babaami.
Siina nono nisio enywe mwacha khubona? Omung'oosi? Ee, ng'ali ese muboolela enywe ndi Yoana ali omukali khukhila omung'oosi.
Oyuno ali niye liiandiko liboola lili:
‘Ese ndaruma omurumwa wase ebweeni wowo,
olakhurekekhera ewe engila ebweeni wowo.’
“Muboolela enywe ndi, abo boosi nibo bakhasi basaala se aliio omukali khukhila Yoana tawe, ne kakhali oyo oli omukeekhe mu bwami bwa Wele ali omukali khumukhila niye.”
Ne kakhali Bafarisayo ne baandiki baloba sifuno sia Wele khu nibo mala khubatiisibwa ne Yoana tawe.
Yesu achiililila khuloma ali, “Nono nyala khufwaananisia babaandu be selukho yino khu siindu siina? Bali babaandu ba lukano siina?
Bali nga babaana babekhaale khu soko, mala balaangana bali, ‘Khumupiile enywe kumulele, mala semukhinile tawe, khwisasaarire, mala enywe khulila tawe!’
Sikila Yoana Omubatiisi echa, eyimana khulia ne khunywa endali, mala enywe mwaloma muli, ‘Ali ne sisieeno.’
Omwana wo Mundu echa alia ne khunywa, mala enywe mwaloma muli, ‘Lola owe kuluungo lundi omumeesi, omusaale owe baroosianga busuuru ne babooni!’
Ne kakhaba kario, limanya lia Wele liekesibwa khuba ng'ali khwaabo balifukiilila.”
Mulala khu bafarisayo aalanga Yesu khukhwikolooya naye, mala acha munju eyo ekhala khu sialwa.
Omukhasi omwoni aaba mu lukoba omwo, nga namanya ali Yesu ekhaale khu sialwa munju yo Mufarisayo echa ne echuupa eyichuulemo kamafura ke bukusi bwe angaaki kaunya bulayi,
omukhasi oyo eema enyuma wa Yesu abikele biewe. Aaba alikho alila ne atosia bikele bia Yesu ne kamasika kewe. Nio eeya bikele bia Yesu ne lichuune liewe. Omukhasi yuno ekwayila Yesu ne khumuakha bikele kamafura kaunya bulayi ako.
Nga Omufarisayo owamulanga oyo aboona kano ebaasia ali, “Omundu yuno aba omung'oosi andi amanyile omukhasi omutiililekho yuno ali naanu, lundi owalukano siina, sikila ali omwoni.”
Yesu amuboolela ali, “Simoni, ndi ne likhuwa nilio nenya khukhuboolela.” Ne Simoni amukobosia ali, “Omwekisia likhuwa siina?”
Yesu aamureeba ali, “Omundu owekopianga aaba ne be kamakobi babili; mulala aba ne likobi liewe lie chirupia chimia chiraano, ne okundi aba ne likobi lie chirupia kamakhumi karaano.
Nga bakhaywa khu muruunga ababeela boombi. Nono naanu khu babili bano olamusiima lukali?”
Simoni akobosia ali, “Nibaasia ndi oyo owabeelwa chingali.”
Yesu amukobosia ali, “Wakhalaake bulayi.”
Nio ekhebukha niio omukhasi chana ali, aboolela Simoni ali, “Waboone omukhasi yuno? Nga ningile munju yowo se mumbeele kameechi ke khusaaba bikele biase tawe, ne niye asiingile bikele biase ne kamasika kewe ne khubieya ne lichuune liewe.
Se munjikwayiile tawe ne niye khukhwama khu siise nisio nichiile muno se alekhilekho khukhunjikwayila tawe.
Se wambakhilekho kamafura mu murwe tawe, ne niye ambakhile kamafura bikele.
Khwako khuboolela ndi, bubwoni bwewe buuli bukali bwabeleelwe sikila ekeesie busiime bukali; ne kakhali oyo obeelwa makeekhe ali ne busiime bukeekhe.”
Nio Yesu aboolela omukhasi chana ali, “Bubwoni bwowo bwabeleelwe.”
Abo ba baaba khu sialwa ne Yesu barakikha khureebana bali, “Naanu yuno, obeela akhaba bubwoni?”
Ne kakhali Yesu aboolela omukhasi chana ali, “Lisuubila liowo liakhuoniisie; khoche kumuleembe.”

Enyuma we siise sitiiti Yesu abira mu ngoba ne mu birekere ne elwacha Elomo Endayi eye Bubwami bwa Wele, ne aba ne barumwa bewe ekhumi na babili,
akhaba bakhasi balala babaonisibwa bulwaale ne khurusibwamo bisieeno baba naye. Nga Maria (owalaangwa Makatalena) niye bisieeno saba biaruramo;
Yoanina mukha Kusa omukholi owo mukhoongo Herodi, ne Susana ne bakali babaandi barumikhiranga kimiaandu kiabwe khuyeeta Yesu ne babeeka bewe.
Babaandu bachiililila khukhwicha khu Yesu khukhwama mu ngoba chingali. Nga bakucha Yesu abakanila lukano luno ali,
“Omumiichi mulala acha khumiicha bumiicho bwewe, ne nga aba ne alikho amiicha, bulala bwakwa khu ngila bwaswalwakililwa, mala chinyuni chabuboocha.
Bulala bwakwa khu lwanda, nga bwamela, oli bulikho buchoa mala bwoma sikila bwataamba kameechi.
Bulala bwakwa mu mawa, oli bwachoa kamawa kabuuna bwoma.
Bubuundi bwakwa mu maloba kamalayi, bwachoa, mala buli lulala lwaama emia.” Nga aba naboola lino amaliilisia ali, “Oyo oli ne kamaru ke khuulila lekha aulile!”
Babeeka bewe bamureeba sifuno sie lukano luno,
akobosia ali, “Khwinywe mwaelesibwa khumanya kakekisa ke Bubwami bwa Wele ne khu baandi kali mu ngano, nio bakhalola se balabona tawe, bakharekeeresia se bakhaulile tawe.
“Sifuno sie lukano luno nisiesi. Bumiicho buli elomo eya Wele.
Bumiicho bubwakwa khu ngila buli nga abo baulilanga elomo ne Sietani echa mala akibukula erura mu miooyo kiabwe nio bakhasuubila mala baonisibwe tawe.
Ne bumiicho bubwakwa khu lwanda buli nga abo ba bakaanila burume bwa Wele mu busangaafu mala se bali ne lisuubila likali tawe, basuubila khu siise sitiiti oli siise sie kamakhako siola ne bakwa.
Ne bumiicho bubwakwa mu mawa buli nga abo baulilanga burume bwa Wele ne kakhali bibiindu bikali bie mu limenya nga, liliembeelela, buiinda, ne limenya lie khukhwesangaasia babeene libakhola se baliinda lisuubila liabwe tawe.
Ne kakhali bumiicho bubwakwa mwiloba lilayi buli nga abo baulilanga burume, babutiila lukali mu miooyo kimilayi kie buriaani, mala bekhaliilikha khukhwola nga baama kamatuunda.
Nio maawe ne bawandaaye ba Yesu beecha niio aba ne se banyala khumwolela tawe, sikila bukali bwe babaandu.
Ne Yesu aboolelwa ali, “Maao ne bawandaayo bemile enje benya khukhubona ewe.”
Yesu aabakobosia ali, “Maayi ne bawandaayase bali abo baulila elomo eya Wele ne khukitiila.”
Endaalo ndala Yesu acha khu liaaro ne babeeka bewe mala ababoolela ali, “Khwambukhe enyanja.” Nio barakikha lukeendo.
Nga baba ne balikho bambukha liilo liaamba Yesu. Ekhuungu eye kamaani yaucha khu nyanja ne liliaaro liarakikha khukhwichula kameechi nio boosi baba mu butinyu.
Babeeka bacha mala bamusiisimusia ne baloma bali, “Omwami, Omwami! Khwabuna!”
Yesu asisimukha mala ayibila ekhuungu ne bibuli bie kameechi biboofu mala biasila, enyanja yayenjeela lukali.
Yesu abareeba ali, “Lisuubila lienywe lili waena?”
Bauka lundi baria, mala bareebana bali, “Omundu yuno naanu niye? Ayibila akhaba ekhuungu ne bibuli bie kameechi, mala bimuria!”
Yesu ne babeeka bewe boola mu sibala sie Bakerasi, sisialoleelelana ne sia Kalilaya.
Nga Yesu arura mu liaaro, omundu ama mu lukoba owaba ne bisieeno amwakaanana khulwe siise sileeyi omundu chana oyo se efwaranga chingubo tawe. Lundi se amenyanga mungo tawe, amenyanga mu biliindwa.
Nga abona Yesu ayokela lukali, akwa ebweeni wewe mala alomaloma mu mumilo kwe angaaki ali, “Ndi na siina ne nawe, Yesu, Mwana owa Wele owe Angaaki Lukali, unjenyakho siina? Khwikoonjelela okhambukuuma tawe!”
Omundu oyo aloma ario sikila Yesu aba ayibiile sisieeno simulimo simururemo. (Sikila sisieeno esio siamulaasiaanga, akhaba babaandu ba bamuliindanga bamuboanga kiminyololo, ne bikoche, mala abikitulanga bioosi, ne sisieeno siamuyilanga mu siangalaamwe.)
Nio Yesu amureeba ali, “Lisina liowo bali naanu?” Amukobosia ali, “Lechoni,” sikila bisieeno bikali biaba biamwingilamo.
Mala biamwikoonjelela akhabiyiibila biacha mwiloo likhali ne sisiakamo tawe.
Abwenao liabao lituuli liboofu lie chingurwe chaaya mu maayo mwe sikulu, mala bisieeno biamwikoonjelela abilekhuule bingile mu ngurwe. Mala abielesia kumunwa.
Nio bisieeno chana biarura mu mundu biengila mu ngurwe ne lituuli lioosi liasalamata liekha eluongwa mala liakwa mu nyanja liafwilamo.
Nga babaayi babona kakaba ne kekholekhe, belukha bacha mu lukoba ne mu birekere ne baboolela babaandu.
Mala babaandu barura bacha khulola liliaba ne likholekhe, ne boola khu Yesu mala banyoola omundu niye bisieeno biaba ne biruriremo ekhaale mu bikele bia Yesu, efwarire chingubo mala kamebaasio kewe kakoboole abweene, mala boosi barangararwa ne khuria.
Ne abo bababona liliaba ne likholekhe baboolela babaandu nga omundu oyo ne aonisiibwe.
Nio babaandu boosi be mu sibala sie Bakerasi baambwa buuri bukali po, mala basaaya Yesu arekukhe arure mu sibala siabwe. Khwako Yesu aniina mu liaaro arekukha.
Omundu chana niye bisieeno biaba ne bimururiremo ekoonjelela Yesu amue kumunwa ache naye; ne kakhali Yesu amukaania naloma ali,
“Kobola engo oboolele babaandu niko Wele akhukholeele.” Nio arekukha acha aboola mu lukoba mwosi niko Yesu amukholeele.
Nga Yesu ne akobola sikelekha sisiindi sie nyanja, babaandu bakali bamwakaanila, sikila boosi baba bamulindiilile.
Ne omundu olaangwa Yairo owaba omuliindi owe sinakooki, akwa mu bikele bia Yesu, amwikoonjelela ache mungo mwewe.
Sikila aba no mukhaana omuteelwa owaba ne bukhulu bwe kimiiko embi ekhumi na kibili mala aba alikho afwa.
Nga Yesu ne aba ne alikho acha, babaandu bamukhumakho buli lubeka.
Mu baandu abo abamo omukhasi owaba ne kibeeni khulwe kimiiko ekhumi na kibili, omusilikhi se abao owanyala khumuonia tawe. Arumikhira bioosi nibio aba nabio khu basilikhi ne se banyala khumuonia tawe,
echela enyuma wa Yesu mala aatiila khu ngubo yewe, ne ekibeeni yiima.
Nio Yesu areeba ali, “Naanu oundiililekho?” Buli mundu ekaana, mala Petero amuboolela ali, “Omwami, babaandu bakali bakhukhumilekho!”
Yesu aloma ali, “Aliio omundu oundililekho, sikila neulile kamaani kanduriremo.”
Nga omukhasi chana abona ali sanyala khwikisa tawe, echa ne alikho aaterema mala aakwa ebweeni wa Yesu aboola mu moni che babaandu boosi sikilile ne amutilakho lundi nga aonile abwene ne abwene.
Nio Yesu amuboolela ali, “Mwana wase, lisuubila liowo liakhuoniisie. Cha ne kumuleembe.”
Nga Yesu aaba nasilomaloma kano, omundu omurumwa khukhwama wo muliindi owe sinakooki chana ola naboolela Yairo ali, “Omukhaana wowo afwiile, okhachiililila khunaania Omwekisia tawe.”
Yesu nga aulila kano aboolela Yairo ali, “Okharia tawe suubila mala alaona.”
Nga ola munju eya Yairo se afukiilila omundu yesi yesi khukhwingila ne naye munju tawe, nakhali Petero, Yoana, ne Yakobo, ne raraawe ne maawe wo mwana chana.
Mala yaba babaandu boosi balikho bamulila ne khukhwesasaara, Yesu ababoolela ali, “Mukhalila tawe, sikila se afwiile tawe ne kakhali alikho akona.”
Boosi bamuchekha sikila baba bamanyile bali omukhaana aba afwiile.
Nio Yesu amutiila kumukhono amulaanga ali, “Mwana wase sisimukha!”
Omwana chana alamukha abwene na bwene, mala Yesu aboola bamuelesie siakhulia alie.
Nio basaasi bewe bauka, ne kakhali Yesu arusia lilaka ali bakhaboolelakho omundu yesi yesi kakekholeekhe kano tawe.

Yesu alanga alala babeeka ekhumi na babili, mala abaelesia kamaani, ne bunyali khurusia bisieeno bioosi ne khuonia bulwaale.
Abaruma khukhwilwacha Bubwami bwa Wele ne khuonia balwale.
Ababoolela ali, “Mukhabukula sisiindu siosi siosi khulwe lukeendo lwenywe tawe: mukhabukula esiimbo, namwe elolooti eye babaandu babesabiilisia namwe siakhulia, namwe chirupia tawe, namwe mulala khwinywe akhasuta kamasiati kabili tawe.
Ne munju yosi yosi niyo mwakaanilwemo menya munju mwenomwo nabwila murura mu lukoba omwo.
Ne osi osi niio bakhamwakaanila tawe, nga murura mu lukoba lwenolwo, yiyeya lutamuusi lwe mu bikele bienywe bube nga buloli bubekiicha nibo.”
Babeeka barekukha mala babira mu birekere bioosi ne belwacha Elomo Endayi ne khuonia babaandu buli abuundu.
Babaandi baloma bali Elicha abonekhe, ne babaandi bali mulala khu bang'oosi be khaale alamuukhe.
Herodi aloma ali, “Ese nasiinja Yoana namurusiakho kumurwe, ne bibiindu nga nibio mbulila bino bili bia naanu?” Mala akhaka kamaani khubona Yesu.
Barumwa bakobola baboolela Yesu niko baba ne bakholile. Nio ababukula mala barekukha bong'ene bacha mu lukoba lulaangwa Betesaita.
Nga babaandu bakali bamanya bamuloondakho abakaanila, alomaloma nabo ke Bubwami bwa Wele, ne khuonia abo babenya khuonisibwa.
Nga enyanga ne yaba ne likho ekwa, babeeka ekhumi na babili becha khu Yesu bamuboolela bali, “Sibula babaandu bache mu birekere ne mu chingo chili siimbi ano, banyoole niio bakona ne khulia; sikila khuli mu sichiimi busa.”
Ne kakhali Yesu ababoolela ali, “Enywe mwabeene baelesie siakhulia.”
Bamukobosia bali, “Se khuli ne sisiindu tawe ne kakhali khuli ne kimikaati kiraano ne ching'eeni chibili, wenya khuche khukule siakhulia sie babaandu bano boosi?”
(Babaandu be siseecha baba embi chielefu chiraano.)
Yesu aboolela babeeka bewe ali, “Bekhasie aasi mu bipupu bie babaandu embi kamakhumi karaano buli silala.”
Oli babeeka bamalile khukhola bario,
Yesu abukula kimikaati kiraano chana ne ching'eeni chibili, alola mu ngaaki mala apa orio khu Wele. Amesulamo mala aelesia babeeka bewe khukabila bipupu.
Ne boosi balia bekura. Babeeka babuusia bitonyi bibiarama biechula bikono ekhumi na bibili.
Endaalo ndala Yesu nga aba ne alikho asaba yeng'ene, babeeka bewe becha niio ali mala abareeba ali, “Babaandu baloma bali ese ndi naanu?”
Petero akobosia ali, “Ewe oli Kristo owa Wele.”
Nio Yesu abakaania lukali ne khubaa lilaka ali bakhaboolelakho kano omundu yesi yesi tawe,
lundi ababoolela ali, “Khukhwola Omwana wo Mundu achunisibwe mu biindu bikali ne khulobwa ne babemeelesi, basaayi bakhulu, ne baandiki. Akheerwe ne khu ndaalo eya khataru arure mu bafu.”
Sikila yesi yesi owenya khuonia bulamu bwewe alabutibia, ne yesi yesi otibia bulamu bwewe sikila ese, alabuonia.
Namwe omundu alanyoola bukhala siina ne anyoola sibala sioosi mala omwene abune?
Omundu yesi yesi aaba ne aambwa chisoni sikila ese ne kamekisio kase, akhaba Omwana wo Mundu akhamukholele niye chisoni nga aliicha mu luyali lwewe ne lwa Paapa ne lwe bamalaika batakatifu.
Ne kakhali ng'ali ese muboolela enywe ndi, baliio balala babemile ano, bakhalifwa ne bakhabona Bubwami bwa Wele tawe.”
Nga ne aaba ne alikho asaba, lukoondo lwewe lwakaluukhana, ne chingubo chewe chaba chiwaanga chwe.
Siise esio babaandu babili balomaloma naye. Baba Musa ne Elicha,
babonekha mu luyali ne balomaloma ne Yesu ke lifwa liewe liliaba siimbi khukhwichusia lilienya lia Wele khulwe khufwiila mu Yerusalemu.
Petero ne babasie baba bakona, ne nga basisimukha babona luyali lwa Yesu ne babaandu babili ba baaba ne bemile naye.
Ne babaandu abo nga baba ne balekhana ne Yesu, Petero aboolela Yesu ali, “Omwami, buli bulayi efwe khuba ano! Lekha khwombakhe kamaeema kataru, lilala liliowo, lilala lia Musa ne liliindi lia Elicha.” (Se amanya nisio aba ne alikho aloma tawe.)
Nga aba nasilomaloma ario lileesi liecha liabakhiinga, mala babeeka baria nga bengila mwileesi.
Ne kumumilo kwama mwileesi ne kuloma kuli, “Yuno ali Omwana wase, niye narobora, khe mumurekeeresie!”
Nga kumumilo kwamala khulomaloma, Yesu abonekhana yeng'ene. Mala babeeka basila busa chi, se baboolelakho omundu yesi mu ndaalo echo sisiindu siosi siosi khu niko baba ne baboone tawe.
Khu ndaalo eloondakho Yesu ne babeeka bewe bataru bekha khukhwama khu sikulu, babaandu bakali bamwakaanana.
Omundu mulala khukhwama mu baandu abo aloma ali, “Omwekisia! Khwikoonjelela ololekho omwana wase sikila ali omuteelwa!
Sisieeno simuyulanga mala aayulukha, simusukiasukia mala simumika khukhwola lufuro lurura emunwa mala sichiililila khumupia sibi lundi se simulekhuulanga tawe!
Nikoonjeleele babeeka bowo ndi bamurusiemo sisieeno sino, ne se banyalile khukhola bario tawe.”
Yesu abakobosia ali, “Enywe muli babaandu be selukho ekhasuubila tawe lundi embi! Ese menye nanywe khukhwola liina? Ese nikhale nanywe buleeyi siina?” Nio aboolela omundu chana ali, “Reera ano omwana wowo.”
Nga omwana chana aaba ne alikho echa niio Yesu ali, sisieeno chana siamupa aasi, mala siamukoka. Yesu ayiibila sisieeno esio mala aonia omwana oyo ne khumwakaanisia raraawe.
Babaandu boosi bauka sikila bunyali bwa Wele.
Ne nga babaandu boosi ne baba ne basiuka buli sisiindu nisio Yesu aba nakholile, Yesu aboolela babeeka bewe ali,
“Mukhebilila niko nja khumuboolela kano tawe! Sikila Omwana wo Mundu alikho acha khuaanwa mu bunyali bwe babaandu.”
Ne kakhali babeeka se bamanya sifuno sie likhuwa lino tawe. Liaba liakukhuulilwa khukhwama khu nibo nio balekhe khulimanyilisia tawe, mala baria khumureeba sifuno sie likhuwa lino.
Yesu aba amanyile kamebaasio ke kimiooyo kiabwe nio abukula omwana amwimekha alubeka lwewe,
mala ababoolela ali, “Yesi yesi owakaanila omwana yuno mu lisina liase, aba anjakaanile ese, ne yesi yesi ounjakaanila ese aba akaaniile oyo owanduma ese, sikila oyo oli omukeekhe lukali mwinywe mweesi niye ooli omukali khukhila boosi.”
Yoana akobosia ali, “Omwami, khuboone omundu alikho arusia bisieeno mu lisina liowo mala khwamukaania sikila se ali mulala khwifwe tawe.”
Ne kakhali Yesu aloma ali, “Mukhakhakakho khumukaania tawe, sikila yesi yesi okhamwenyela enywe kamabi tawe, aba ali lubeka lwenywe.”
Siise sia Yesu khuyilwa mwikulu ne siembiya, akhalaka khucha e Yerusalemu.
Nio aruma barumwa bewe barangire, bache mala bengila mu sirekere sie Basamaria khumurekekhera buli sisiindu.
Ne kakhali babaandu be bweneyo se bamwakaanila tawe sikila bamanya busa bali aba khu lukeendo lwewe khucha e Yerusalemu.
Nga babeeka bewe Yakobo ne Yoana babona liliene lio, baloma bali, “Omwami wenya khulange kumulilo kwame mwikulu kwiche kubabunie!”
Yesu ekhebukha enyuma mala abarafwira.
Ne niye ne babeeka bewe bachiililila bola mu sirekere sisiindi.
Nga baba khu ngila ne balikho bacha, omundu aboolela Yesu ali, “Ndakhuloondakho buli niio ocha.”
Nio Yesu amuboolela ali, “Chinjusi chili ne kamaloo, ne chinyuni chili ne biswi, ne Omwana wo Mundu se ali na osi osi niio ara kumurwe aola tawe.”
Lundi aboolela okundi ali, “Nondekho.” Ne kakhali oyo amukobosia ali, “Omwami, lekha nyoe nje siikhe paapa nio.”
Nio Yesu amukobosia ali, “Lekha bafu basiikhe bafu babwe. Ne ewe khoche wilwache Bubwami bwa Wele.”
Omundu okundi aloma ali, “Omwami ndakhuloondakho, ne kakhali lekha nyoe nje kheesie bengo nio.”
Yesu amukobosia ali, omundu yesi yesi orakikha khulima mala ekhebukhaka enyuma se olaana khukhwingila mu Bwami bwa Wele tawe.

Enyuma wa kano, Omwami Yesu arobora babeeka babaandi kamakhumi saba na babili, abaruma babili babili bache ebweeni wewe mu buli lukoba ne abuundu niio omwene aaba ne enya khucha.
Nio ababoolela ali, “Likesa lili likali ne bakholi bali batiiti. Saba Omwami omwene mukuunda arume bakholi bakali mu likesa liewe.
Khemuche! Bona ndikho muruma enywe nga kamameeme mu bisuuche.
Mukhabukula sibeeti sie chirupia namwe elolooti eye babaandu babesabiilisia namwe biraaro tawe, mukhakheesia omundu yesi yesi khu ngila tawe.
Enju yosi yosi niyo mwingilamo nyoa mulome muli, ‘kumuleembe kube munju muno!’
Ne omundu owasiima kumuleembe aaba namenyile munju omwo, lekha likheesia lienywe lie kumuleembe libe ne naye, ne aaba nakhalimo tawe, lekha kumuleembe okwo kumukobolele enywe.
Menya munju omwo ne mulia ne munywa nibio bamueleesie, sikila omukholi olaana khuebwa kumuruungo kwewe. Mukhayiiyayiiya khukhwama munju omwo khucha mu kiindi tawe.
Buli lwosi ne mwingila mu lukoba mala bamwakaanile, lia siosi siosi nisio bamuelesie.
Khemuonie balwale be mu lukoba olwo mala muboolele babaandu bamwo muli, ‘Bubwami bwa Wele bwechile siimbi nanywe.’
Ne kakhali ne mwingila mu lukoba nilwo bakhamwakaanila tawe, ruramo mwime khu ngila mala mulome muli,
‘Akhaba lutamuusi lwe lukoba lwenywe lulwiambile khu bikele biefwe, khulweya lube nga buloli bumwikiicha enywe. Ne khebulila muli Bubwami bwa Wele bwechile siimbi nanywe!’
Ese muandalasilia ndi endaalo eye likhalaka, Wele akhekesie siisa sikali khu Sodomu khukhila lukoba olwo!
Wele akhekesie siisa sikali khu Tiro ne Sidoni khu Ndaalo eye likhalaka khukhila khwinywe.
Ne enywe Kaperinaumu! Mwenya khukhweniinia mwole mwikulu? Mulamwaatwa e makoombe.”
Baloondi kamakhumi saba na babili abo bakobola ne bekhoya mala baloma bali, “Omwami akhaba bisieeno bikhuriire efwe nga khurumbure lisina liowo!”
Yesu abakobosia ali, “Mboone Sietani nakwa nga lueni ne lwama mwikulu.
Rekeeresia, namueleesie enywe bunyali khuswala khu ndemu ne khu walute, ne bunyali khu maani ko musiku ne se siliio silimuumisia enywe tawe.
Ne kakhaba kario mukhekhoya sikila bisieeno bimuria tawe ne kakhali mwekhoye sikila kamasina kenywe kaandikwa mwikulu.”
Mu siise esio sisiene Yesu ekhoya mu Roho Omutakatifu, mala aaloma ali, “Ese siima Omwami owe likulu ne liloba, sikila akukhuulila bibiindu bino khu bakesi ne be limanya mala abifunulila bali nga babaana mu limanya. Paapa, sikila wenya kabe kario.
Mala Yesu akobola khu beeka bewe ababoolela mu bwikisi ali, “Bali nekhabi babona nibio enywe mubona bino!
Sikila muboolela enywe ndi, bang'oosi bakali ne babaami bekoomba khubona nibio enywe mubona bino mala se babibona tawe, ne khuulila niko enywe muulila kano mala se bakaulilakho tawe.”
Yesu amukobosia ali, “Lilaka liloma lili siina?”
Ne kakhali omwekisia owe Lilaka oyo enya khukhweyekesia ali niye omulayi, nio areeba Yesu ali, “Owasiase niye naanu?”
Yesu akobosia ali, “Omundu aba ama Yerusalemu, ekha acha e Yeriko, banuuli bamwibwaakala bamufuula chingubo, bamupa mala bamulekha aochaocha.
Omusaayi yesi aba alikho achila khu ngila okhwo, nga abona omundu oyo atalanda.
Akhaba omulawi owaba yesi nabira nga amubona, atalanda.
Ne kakhali Omusamaria nga ne aba khu lukeendo lwewe, ola niio omundu chana aba, nga amubona, aamukholela siisa.
Aachao amulola, aachukha kamafura ne ndali mu makoonjo ne chimbala chewe aamusilikha, mala amwikhasia khu punda yewe omwene ne khumuila munju ndala eye bakeni, ne khumuliinda.
Ne endaalo eyaloondakho, abukula chidinari chibili aelesia omuliindi wenju chana eye bakeni, aloma ali, ‘Nindile omundu wase yuno, ne siosi siosi sikane sitasikhekho mu khurumikhira, nga khakobole khakhuruunge!’ ”
Nio Yesu areeba ali, “Khu bataru bano, naanu niye ewe wibaasia oli ekesia khuba owasie khu mundu owakwa mu banuuli?”
Omwekisia owe Lilaka amukobosia ali, “Oyo owamukholela siisa.” Nio Yesu amuboolela ali, “Nono cha, mala wesi okhole orio.”
Marita aba ne wandaaye owalaangwa Maria, owekhala mu bikele bio Mwami narekeeresia liliekisia liewe.
Ne kakhali Marita akhalala khulwe bukali bwe kimilimo nikio aba nakhola, mala acha niio Yesu aba amureeba ali, “Omwami, se obonakho ne buli busiro khwise nga omwana wefwe ne andekhele ese khukhalabana seng'ene tawe? Muboolele anjeete!”
Nio Omwami amukobosia ali, “Marita, Marita, ewe weembeleele ne khunanisibwa khu biindu bikali po,
ne kakhali sisienyekha sili silala siong'ene. Maria aroboore sisiindu silayi, nisio akhalinuulwa tawe.”

Endaalo ndala Yesu aaba abuundu asaba. Ne nga amala, mulala khu beeka bewe amuboolela ali, “Omwami khwikisie khusaba nga Yoana ne ekisia babeeka bewe.”
Yesu ababoolela ali, “Ne musaba saba muli:
‘Paapa, Lisina liowo lifumisibwe,
Bubwami bwowo bwiche.
Khuelesie busiele siakhulia siefwe sia buli ndaalo.
Khubeele bubwoni bwefwe,
sikila efwe khubeelanga boosi bakhukholela efwe kamabi,
ne okhakhuyila mu makhako tawe!’ ”
Nio lundi Yesu ababoolela ali, “Naanu khwinywe onyala aacha wo musaale wewe mu silo akari mala amusabe ali musaale, njekopiekho kimikaati kitaru
sikila omusaale wase ali khu lukeendo mala andundubiikhe, ne ese se ndi ne siakhulia nisio muelesia tawe!
Nio we munju amukobosia ali, ‘Okhanaania tawe, nekaaleyo kumuliango, ne ese ne babaana base khwakonile. Se nyala nenyokha nakhuelesia sisiindu siosi siosi tawe.’
Muboolela ndi, akhaba omusaale wewe ne alalekha khwinyokha sikila busaale, alenyokha amuelesie nisio enya sikila alikho abelelela khusaba.
“Nio muboolela enywe ndi, saba ne mulaebwa, yiima ne mulanyoola, khong'oonda mulekulilwa.
Sikila buli osaba aebwa, ne oyo oyiima anyoola, ne oyo okhong'oonda alekulilwa.
Paapa siina mwinywe niye omwana wewe asaba eng'eeni, ne naye mu bweyaangu bwe ng'eeni amuelesia endemu?
Namwe namusaba liki amuelesia walute?
Nono enywe muuli babi muri, mumanyile khuelesia babaana benywe biianwa bilayi, aba Paapa owe mwikulu salaana Roho Omutakatifu khwaabo bamusaba!”
Yesu aba alikho arusia mu mundu sisieeno sisiamuandia lulimi, nga ne siarura, arakikha khulomaloma, mala babaandu bauka lukali.
Ne kakhali balala baloma bali, “Arusia bisieeno mu bunyali bwa Beelisebuli omukhulu owe bisieeno.”
Ne babaandu babaandi benya khureka Yesu, khwako bamureeba akhole simanyisio sisiekesia sili Wele ali naye.
Yesu amanya kamebaasio kaabwe, mala ababoolela ali, “Buli bubwami bukabukhanamo bubwene khu bwene bukwa, ne nju eyakabukhanamo se yimaanga tawe.
Khwako bubwami bwa Sietani ne bukabukhanamo bipupu mala biapana bibieene khu bieene, bubwami bwewe obwo bunyala bwayiindila ku? Enywe muloma muli ese ndusia bisieeno sikila Beelisebuli amba bunyali khukhola ndio.
Ne ese naaba nendusia bisieeno mu bunyali bwa Beelisebuli aba babaandu benywe barusibwanga bisieeno mu bunyali bwa naanu? Khwako babaandu benywe bekesia bali se muli ng'ali tawe.
Ne naaba nendusia bisieeno mu bunyali bwa Wele, aba Bubwami bwa Wele bwechile khale mwinywe.
“Omundu owe kamaani ne aliinda lukoba lwewe, kimiaandu kiewe kiba bulayi busa;
Omundu we kamaani khu mukhila namwibwaakala mala amunuula bulwaani bwewe bwoosi nibwo eyikina, amuula mala akabana ne babaandi nibio anuulile mu lukoba olwo.
Yesi yesi okhali lubeka lwase tawe, aba anjenyela kamabi ne yesi yesi okhabuusia nase tawe aba akhasalanisia.
“Sisieeno ne sirura mu mundu, siyiiyayiiya mu siangalaamwe ne siyiima niio siolela; ne sikhanyoola abuundu osi osi tawe, siloma sili, ‘Ndakobola munju yase niyo namamo.’
Nga siolamo sinyoola enju chana yeyilwe ne khung'oonwa bulayi.
Nio sisieeno chana sicha mala sireera bisieeno bibiindi saba biibi lukali khusikhila nisio, mala singila ne khumenya mu mundu oyo. Khwako omundu oyo aba bubi lukali khukhilakho nga aba mataayi.”
Nga Yesu ne aboola kano, omukhasi mulala mu baandu aloma ali, “Omukhasi wakhusaala ne khu khukhusia ewe ali ne khabi.”
Ne kakhali Yesu aakobosia ali, “Bali ne khabi abo baulila elomo eya Wele ne khukitiila!”
Bulayi bwene nga omung'oosi Yona aaba simanyisio khu baandu ba Ninefe akhaba Omwana wo Mundu aliba ario khu selukho yino.
Endaalo eye likhalaka Kwini owa Sheba akheeche akhalakile babaandu be selukho yino, sikila ama aleeyi khukhwicha khuulila liliekisia lilayi lia Solomoni, ne lola sisiindu siboofu khukhila Solomoni sili ano.
Khu Ndaalo eye Likhalaka babaandu ba Ninefe bakheeme alala ne selukho yino mala bakikhalakile sikila nibo nga baulila kamelwacho ka Yona bekanila, ne ese mu suubisia enywe ndi, sisiindu siboofu khukhila Yona nisiesi ano!
Emoni yowo eli etaa eye kumubili kwowo, emoni yowo neli enamu, kumubili kwowo kwoosi kuba buwaanga, ne emoni yowo yaaba ne bofuule, kumubili kwowo kwoosi kuba mu siilima.
Khwako ba meso, buwaanga bukhulimo bukhaba sisiilima tawe.
Kumubili kwowo kwaaba ne kuli mu buwaanga, ne se kuli ne lubeka luuli mu siilima tawe, kwoosi kulakhosia nga etaa ne mukhoselianga enywe buwaanga bwayo.”
Nga Yesu amala khulomaloma kano, Omufarisayo mulala amuboolela bache banyoole siakhulia munju mwewe, nio acha mala aalia naye.
Omufarisayo auka nga abona Yesu nalia nakhasaaba tawe.
Ne Omwami amuboolela ali, “Enywe Bafarisayo mu siinganga sikoombe ne saani yenywe khu ngaaki, ne mukari mwenywe mwechulamo bunuuli ne bubi.
Basilu enywe! Wele owang'oona enje se ali niye owang'oona ne mukari tawe ku?
Ne kakhali yeeta bataambi bibiindu bie mu sikoombe ne chisaani chenywe nio buli sisiindu sibe sikwalaafu khwinywe.
“Sili silaamo khwinywe Bafarisayo! Sikila mwasiima chindebe che bweeni mu sinakooki ne khukhesibwa ne liria khu soko.
Sili silaamo khwinywe! Sikila muli nga biliindwa bikhabonekha tawe, nibio baandu bakeendakho ne se bamanya bali biliindwa nibio tawe.”
Mulala khu baandiki amuboolela ali, “Omwekisia nga noloma ori aba olikho khubiiya akhaba efwe fwesi!”
Ne kakhali Yesu amukobosia ali, “Sili silaamo akhaba khwinywe baandiki! Sikila mutiuukha babaandu bisutwa bisiro bikhasutikha tawe, ne enywe mwabene se mubitiilakho akhaba ne lulwala lulala tawe.
Sili silaamo khwinywe! Sikila mung'oona biliindwa bie bang'oosi nibo bakuuka benywe beera.
Nono, enywe mwabene muli baloli mala mufukiilila niko bakuuka benywe bakhola, sikila nibo beera bang'oosi abo ne enywe nanywe mung'oona biliindwa biabwe.
Sikila kano, Limanya lia Wele lialoma lili, ‘Ndi barumira bang'oosi ne barumwa, baliira balala khu nibo ne khukhupia siibi babaandi.’
Khwako eselukho yino elireebwa kamafuki ke bang'oosi boosi baberwa khukhwama sibala ne sirakikha
khukhwamila khu mafuki ka Abili khukhwola khu mafuki ka Sakaria niye bereera akari wa alutare ne Abuundu Atakatifu. Yee, ese muboolela enywe ndi eselukho yino elibaanjwa sifuki esio sioosi.
“Sili silaamo khwinywe baandiki! Sikila enywe mubukula lufunguo lwenju eye bukesi ne enywe mwabene se mwingilamo tawe, lundi mukhiingilila abo bakhaka khukhwingilamo!”
Nga Yesu ne aama abuundu ao baandiki ne Bafarisayo bakhaka khumueakasiakho ne khumureeba kamareeba kamakali,
bakhaka khumwekhakasia bamunyoolekho kamabi khukhwama mu niko aloma.

Se siliio sisiakisibwa sililekha khubonekha tawe, namwe sisiakukhuulilwa sikhalimanyikha tawe.
Khwako siosi siosi nisio mwaloma mu siilima sikhaulilikhile mu buwaanga ne nisio mwemoonyela mu lusiro sililomekhela khunju khungaaki.
“Ese muboolela enywe basaale base, mukharia abo babeera kumubili ne enyuma wako se banyala khukhola sisiindu situumao tawe.
Ne kakhali ndamuboolela niye mukhoyela khuria. Khemurie Wele onyala khwira kumubili mala enyuma wako akumwaate mumulilo. Ng'ali muboolela enywe ndi, ria omwenoyo!
“Opiicho biraano se bikulikhanga chisilingi chibili tawe ku? Mala Wele se ebililanga akhaba khalala khu nibio tawe.
Ng'ali, akhaba lichuune lienywe liosi liabalwa. Mukharia tawe; enywe muli be bukhala bukali khukhila opiicho bikali!
“Ne muboolela enywe ndi, buli mulala ounjiyama ebweeni we babaandu akhaba Omwana wo Mundu yesi akhamweyame ebweeni we bamalaika ba Wele.
Ne oyo ounjekaana ese ebweeni we babaandu, sesi khamwekaane ebweeni we bamalaika ba Wele.
Sikila Roho Omutakatifu alimwekisia niko mukhoyeele khuloma siise esio.”
Omundu mulala mu baandu bakali amuboolela ali, “Omwekisia, boolela wandaayase khukabane kimiaandu nikio paapa akhulekhela.”
Yesu amukobosia ali, “Ewe munduwe, naanu owakhola ese khuba omukhalaki namwe omukabania enywe kimiaandu?”
Mala ababoolela ali, “Ba meso mala mweliinde khu bulianga bwe chingano choosi sikila bulamu bwo mundu se bukholwa khukhwama mu bukali bwe kimiaandu nikio ali nakio tawe.”
Nio Yesu ababoolela lukano ali, “Abao omuiinda mulala owaba ne kumukuunda kukwamuelesia likesa likali po,
mala ebaasia ali, ‘Khole siina, sikila se ndi ne niio mbunga likesa liase tawe?’
Mala aloma ali, ‘Ndasambula bibiaki biase mala khupe bibiindi bibalaayi nio mbungemo likesa ne bibiindu biase bioosi.
Mala mboolele kumwoyo kwase ndi, luno oli ne libiikhilo lie bibiindu bikali khulwe kimiiko kimikali, yesangaasia, lia, onywe wekhoye!’
Ne kakhali Wele amuboolela ali, ‘Musilu ewe! Siilo sino kumwoyo kwowo kulabukulwa, ne bibiindu nibio wabiikha mwibiikhilo bilaba bia naanu?’
Khwako yuno ali nga omundu wibikhilanga libiikhilo omwene, ne se ali omuiinda mu moni cha Wele tawe.”
Nio aboolela babeeka bewe ali, “Khwako muboolela enywe ndi mukheendekhelela mu limenya lienywe nisio mulalia ne khufwara tawe.
Bulamu bukhila siakhulia, ne kumubili kukhila chingubo.
Yibaasia nga khooro kili, se kimiichanga namwe se kikesaanga tawe, se kili ne bibiaki nibio kibungamo tawe, ne kakhali Wele akiliisianga. Ne enywe muli be bukhala bukali khukhila chinyuni!
Ne naanu khwinywe oonyala aleeyiakho bulamu bwewe?
Waaba nono nokhanyala khukhola sisiindu sitiiti nga esio tawe, siina sikila ne weendekhelela ke bibiindu bibiindi?
Yibaasia bimuli bie mundaa nga bichoanga, se bikholanga kimilimo namwe se bienabilanga chingubo tawe. Ne kakhali muboolela enywe ndi, akhaba omwami Solomoni mu buiinda bwewe bwoosi, se efwara chingubo lukoondo lulayi nga simuli silala khu bino tawe.
Baandu be lisuubila litiiti enywe, kaaba bali Wele afwaraanga bimuli bie mundaa ario, bibao luno ne muchulu bimwaatwa mu mulilo, aba se anyala amuliinda enywe lukali khukhila bimuli tawe ku?
“Khwako mukhayiima nisio mulalia nende nisio mulanywa tawe, namwe mukhaayaaya tawe.
(Sikila Chikholo choosi che khu sibala sino chiyiimanga bibiindu bino;) ne Raraawenywe amanyile ali mwenyekhana mube nabio.
Ne kakhali, yiima Bubwami bwewe, ne bibiindu bino bioosi bilaba bibienywe.
“Enywe muuli batiiti, mukharia tawe, sikila buli busangaafu bwa Raraawenywe khu muelesia enywe Bubwami.
Khemukusie bibiindu nibio muli nabio, mala muelesie bataambi chirupia. Khemube ne chilolooti chikhakofula tawe, ne libiikhilo mwikulu likhawa tawe, niio omwifwi akhoola namwe kamasilili kaalia tawe.
Sikila niio libiikhilo liowo lili, abwenao niio kumwoyo kwowo kuli.
khemube nga bakholi baliindiliile omukhongo owabaandika ne echa engo khukhwama mu naikara eye siselelo, nio nga eecha akhong'oonde bamwikulileo khangu.
Bali ne khabi bakholi nibo omukhongo nga alikobola, anyoole ne bali meso! Ng'ali ese muboolela enywe ndi, alieboa kumusiipi abekhasie khusialwa mala abaelesie siakhulia.
Ne aliicha mu silo akari namwe mu makhelebeende, mala abanyoole ne bali meeso bario aba bakholi abo bali ne khabi!
Ne kakhali manya muli, omwene nju ne amanya esaa niyo omwifwi eechelakho, andi se aalekha enju yewe yafunakwa tawe.
Khukhwola enywe mwesi mwirekekhe, sikila Omwana owo Mundu alikho eecha esaa niyo mukhamwirekekhele tawe.”
Petero aloma ali, “Omwami olakhuboolelanga efwe lukano luno namwe khu baandu boosi?”
Ne Omwami akobosia ali, “Nono naanu oli omukholi omusuubilwa lundi omukesi, niye omukhongo wewe alira khu bwimeelesi bwenju yewe khukabila bakholi basie sikelo sie siakhulia khu siise sisienyibwa?
Ali ne khabi omukholi niye omukhongo wewe alikobola anyoole nakholanga ario.
Ng'ali ese muboolela enywe ndi alimura mu bwimeelesi bwe kimiaandu kiewe kioosi.
Ne omukholi oyo aaba ne ebaasia ali, ‘Omukhongo wase se alakobola khangu tawe,’ mala arakikhe khukhupa bakholi be siseecha nende be siikhasi, ne khulia ne khunywa ne ameela.
Omukhongo owo mukholi oyo alikobola khu ndaalo niyo akhamwirekekhele tawe, ne esaa niyo akhamanyile tawe. Alimurusia enje amuelesia siiukuumo ne khumura alala nende bakhali basuubilwa tawe.
“Ne omukholi owamanya lilienya lio mukhoongo wewe mala khwirekekha namwe khukhola nga lilienya lio mukhoongo ne lili tawe, alinyoola bukhupe bukali.
Ne kakhali omukholi okhamanyile lilienya lio mukhoongo wewe, ne akhola kakholaana tawe, alinyoola bukhupe butiiti. Buli mulala owaebwa bikali alienyekha khurusia bikali, ne niye babaandu baelesia bikali, balimwenyakho bikali.
“Necha khubwana kumulilo khu sibala mala andi kwaburuukhe khale!
Ndi ne libatiisia nilio khoyeele nyoole mala ndi ne liliendekhelela likali khukhwola nga likholekha.
Enywe mwibaasia muli necha khureera kumuleembe khu sibala? Ese muboolela enywe ndi, se kali kario tawe, ne kakhali necha khureera bubwaukhani mu baandu.
Khukhwama luno enju ndala elimo babaandu baraano balaukhana, bataru balabiila babili ne babili balibiila bataru.
Paapa akhabiile omwana wewe omusoleeli, ne omwana omusoleeli akhabiile raraawe, maayi akhabiile omwana wewe omukhaana, ne omukhaana akhabiile maawe, ne masalaawe owe siikhasi akhabiile mukho musaani, ne mukho musaani akhabiile masalaawe.”
Yesu aboolela babaandu ali, “Ne mubona lifuumbi lisiuukha mumbo, muloma muli efula eli siimbi mala kakholekhanga kario.
Ne mubona ekhuungu eye bunafubo ne ucha muboola muli, ‘Kumuumu kumurafu kulabao,’ mala kakholekhanga kario.
Babacha enywe! Siina ne mu manya lifwaana lie sibala ne likulu, ne se mumanyile nga mumanyilisia siise sia luno sino tawe?
“Ne siina sikila mwabeene ne mukhekhalakila niko mukhoya mukhole?
Ne olikho ocha nende niye mulomana naye ebweeni wo mukhalaki, khola kamaani ouliilisiane naye ne mu siili khu ngila, akhakhola ario akhwosia khu mukhalaki mala omukhalaki naye akhura mu makhono ko mukhulu owe siboe ne omukhulu owe siboe oyo naye akhumwaate mu siboe tawe.
Khuboolela ndi se olirura mu siboe omwo tawe, nabwila nga noruunga esilingi emaliilisi.”

Siise esio babaandu balala baboolela Yesu ke Bakalilaya nibo Pilato eera atubasia kamafuki kabwe ne chimbosio chabwe.
Nio Yesu abakobosia ali, “Enywe mwibaasia muli Bakalilaya bano baba babooni lukali khukhila Bakalilaya babaandi boosi, sikila ne banyaasibwa bario?
Muboolela ndi se kali kario tawe; ne mukhekanila bubwoni bwenywe tawe, mwesi mulabuna nga nibo.
Namwe ekhumi na munaane nibo lisiisi lie khulindilakho mu Siloamu liakwakho liera abo, enywe mwibaasia muli baba babooni lukali khukhila babaandi boosi bamenyile mu Yerusalemu?
Muboolela ndi se kali kario tawe, ne mukhekanila bubwoni bwenywe, mwesi mulabuna nga nibo.”
Nio Yesu ababoolela lukano luno ali, “Omundu aabiaala kumutuli mu mukuunda kwewe; acha khubutakho chinduli mala khunyoolakho tawe.
Nio aboolela omulimi wewe ali, ‘Khu miiko kitaru nichaanga ndi mbutekho chinduli ne kakhali se njinyoolangakho tawe. Khwako khokureme kurureo, siina sikila kwonake busa kamaloba?’
Ne kakhali omulimi amukobosia ali, ‘Omwami, lekha kube khulwe kumwiiko kuno kwong'ene, ndakwakila mala ndemo esiina.
Ne kwaaba ne kukhaame chinduli kumwiiko kukwiicha, bulayi, ne kwaaba ne kukhaama tawe, aba nono onyala wakurema.’ ”
Yesu aba alikho ekisia mu sinakooki mu ndaalo eye Sabato.
Omukhasi owaba ne sisieeno sisiamukhola efumba kumukoongo, abeele se anyala akololokha tawe.
Ne nga Yesu ne amubona, amulaanga mala amuboolela ali, “Mukhasiwe, oli omulekhuule khukhwama mu bulwaale bwowo.”
Yesu amurakho kamakhono aona ne khukololokha khangu, mala omukhasi yuno afumia Wele.
Omwimeelesi owe sinakooki akhalala sikila Yesu aonisie omundu khu ndaalo eya Sabato, nio aboolela babaandu ali, “Chiliio chindaalo sita, che khukhola kimilimo, yiicha mu ndaalo ng'ene echo mala muonisibwe, ne mukhecha mu Sabato tawe!”
Nio Omwami amukobosia ali, “Babacha enywe! Buli mulala khwinywe, se akangululanga ekhaafu namwe epunda yewe acha khunywesia khu ndaalo eya Sabato tawe ku?
Oyuno ali owe lisaaye lia Aburahamu niye Sietani ara mu siboe khu miiko ekhumi na munaane, se akhoyeele alekhuulwa khu ndaalo eya Sabato tawe ku?”
Likobosia liewe lino liaambia basiku bewe chisoni, ne babaandu boosi bekhoya khulwe bibiindu bioosi bie liukia nibio aaba ne akholile.
Yesu areeba ali, “Bubwami bwa Wele buli nga siina? Nyala nabufwaananisia khu siina?
Buli nga khamiicho khe kumupeeli nikho omundu abukula mala amiicha mu siluundu siewe, ne khamela, khachoanga kuba kumurongooro mala chinyuni chombakhamo biswi mu sakia chakwo.”
Lundi Yesu aboola ali, “Nyala nafwaananisia Bubwami bwa Wele khu siina?
Buli nga kamamela niko omukhasi aabukula mala aakapaakhila mu bipaange bitaru bie bufu nabwila bufu bwoosi bwayiimba.”
Yesu achiililila ne lukeendo lwewe lwe khucha Yerusalemu, mala ekisia nabirira mu ngoba ne mu birekere.
Ne omundu okundi amureeba ali, “Omwami, babaandu baliiona baliba busa bakeekhe bari?”
Yesu akobosia ali,
Khuboolela ndi, “Khola kamaani wingilile mu muliango kumunyiki sikila babaandu bakali balikhaka khukhwingila ne se balinyala tawe.
“Omwenenju ne enyokha mala ekalao, mukharakikhe khukhwima enje ne khukhong'oonda khu lwiki ne muloma muli, ‘Omwami khwikulileo.’ Ne alimukobosia ali, ‘Se manya niio mwama tawe.’
Ne nanywe mulirakikha khu muboolela muli, ‘Khwalia ne khunywa nawe, lundi wekisia mu lukoba lwefwe.’
Ne alikobosia ali, ‘Ese muboolela enywe ndi se manya niio mwama tawe, ndureo mweesi mukholanga kamamayaanu!’
Ne baandu baliama ebukwe ne mumbo lundi baliaama ebunaswa ne siafubo mala balikhala khu sialwa mu Bwami bwa Wele.
Be khunyoa baliba bamaliilisi, ne bamaliilisi baliba be khunyoa.”
Siise esio ne sisiene Bafarisayo balala becha khu Yesu bamuboolela bali, “Rura ano oche abuundu aandi, sikila Herodi eenya khukhwira.”
Nio Yesu abakobosia ali, “Cha muboolele enjusi eyo muli, ‘Luno ne kumuchuli ndarusia bisieeno ne khuonia balwale, ne endaalo eya khataru aba namalile kimilimo.’
Ne kakhaba kario khukhwola nje lukeendo lwase endaalo eya luno ne kumuchuli ne busiayo; sikila se buli bulayi omung'oosi khufwila enje wa Yerusalemu tawe.
“Yerusalemu, Yerusalemu! Wira bang'oosi ne khukhupa kamabaale barumwa nibo Wele arumire khwiwe! Nenyile Khukhwola khenga khubuusia babaana bowo alala nga engokho ebuusianga binywinywi biayo mundaa chayo mala se wenyanga tawe!
Lukaangu lwenywe lwanjuukhwe. Mala muboolela enywe ndi se mulambonakho lundi tawe khukhwola nga muliloma muli, ‘Ali ne ekhabi oyo owichila mu lisina lio Mwami!’ ”

Khu Sabato ndala Yesu nga acha khulia munju eyo mukhoongo mulala khu Bafarisayo, babaandu bamuloleelesia lukali.
Ne omundu owaba ne bulwaale bwe biliinda echa niio Yesu ali.
Yesu areeba baandiki ne Bafarisayo ali, “Lilaka likhufukiliila khuonia mu Sabato namwe tawe?”
Basila busa. Nio Yesu aonia omundu oyo mala amulekha acha.
Nio abareeba ali, “Naanu khwinywe okhanyala arusia ekhaafu namwe omwana ne akwiile mwiloo khu ndaalo eye Sabato? Se akhweesa arusiamo?”
Lino liabakhaya khumukobosia.
Yesu nga ne abona bakeni balangiilwe ne barobora chindebe che abuundu e lukoosi, ababoolela lukano ali,
“Omundu nakhulangile mu naikara eye siselelo, okhekhala abuundu e lukoosi tawe. Akhola ario khane alangile omundu omukhongo khu khukhila ewe,
ne omulangile mwembi echa mala akhuboolela ewe ali, ‘Yinyokhela omwami yuno khu ndebe ng'eneyo.’ Ne abwenao olaambwa chisoni mala olekhala abuundu akhali e lukoosi tawe.
Ne kakhali nolangilwe, cha mala wikhale abuundu akhali we lukoosi tawe, nio okhulangile oli echa akhuboolele ali, ‘Musaale wase yiicha wikhale abuundu alayi ano.’ Lino lilakhureerera lukoosi ebweeni we bakeni boosi babekhaale khusialwa ne nawe.
Sikila buli mundu oweniinia alaboombisibwa, ne owe boombia alaniinisibwa.”
Nio Yesu aboolela omulangile khu siakhulia ali, “Noana siakhulia sie mwiangilwe, namwe sie ekolooba, okhalanga basaale bowo namwe bawandaayo, namwe balebe, namwe baiinda bamenyile nawe bong'ene tawe, sikila bakhola bario bosi bakhulanga mu ngila eye khu khuruunga niko wabakholela,
lundi ne oli ne naikara, laanga bataambi, babafwokoya, baleme ne babofu,
mala olabiitwa chikhabi sikila se banyala khu khuruunga tawe. Wele alikhuruunga ewe mu ndaalo niyo babaandu baluungi balinyokhela mu bafu.”
Nga mulala khwaabo ba baaba ne be khaale khu mesa aulila kano, aboolela Yesu ali, “Bali ne khabi abo balilia naikara mu Bwami bwa Wele!”
Yesu amuboolela ali, “Abao omundu owakhola naikara emboofu, mala alaanga babaandu bakali.
Nga siise sia naikara ne siola aruma omukholi wewe khuboolela bakeni bewe ali, ‘Khemwiche, buli siindu siarekekhwe!’
Ne kakhali boosi barakikha khurusia bifuno bikila balekhe khucha, owe khunyoa aboolela omukholi ali, ‘Nakulile kumukuunda, ne khukhwola nje ngubone, nosiima umbeele.’
Ne okundi aboola ali, ‘Nakulile chieeyi ekhumi mala ndikho nja khu chikhaka ne chikhwesa, nosiima umbeele.’
Ne okundi aloma ali, ‘Ndi no mwea, khwako se nyala necha tawe.’
“Nio omukholi akobola engo mala aboolela omukhongo wewe bibiindu bino bioosi. Khwako omwene enju aambwa lirima mala aboolela omukholi wewe ali, ‘Cha khangu khu muyila, ne mu chingila che lukoba, mala mureere bataambi, babafwokoya, babofu ne baleme.’
Ne omukholi akobola khangu busa aboolela omukhongo wewe ali, ‘Omwami, niko olakiliisie kakholekhe, mala bubwangu busiilimo.’
Nio omwenenju aboolela omukholi oyo ali, ‘Cha khu miyila kimiboofu ne khu ngila chindiiti, mala oboolele babaandu mu ngila endayi beche nio enju yase yichule.
Khuboolela ewe bung'ali ndi, se aliio na mulala khu baandu babalaangwa olichanjamakho siakhulia siase tawe!’ ”
Siise esio babaandu bakali baba balikho bacha ne Yesu, mala Yesu ekhebukha ababoolela ali,
“Oyo owicha khwise, se anyala khuba omweeka wase ne akhasiimile ese lukali khukhila raraawe, maawe, omukhasi ne babaana, bawandaaye namwe omwene tawe.
Omundu yesi yesi okhasuta kumusalaba kwewe mala anondakho se anyala aba omweeka wase tawe.
“Naanu khwinywe owekoomba khukhwombakha endeleelwa, ookhanyoa ekhala aasi mala abala bukusi bwe khukhwombakha amanya ne ali ne kimiaandu kinyala khumala kimilimo namwe tawe?
Ne kakhali kario tawe, aba oli ombakha kumusiingi mala akhilwa khumala, mala boosi balasibona balarakikha khumuchekheelela ne khuloma bali,
‘Omundu yuno arakikha khukhwombakha mala se aba ne kamaani ke khumala tawe!’
“Namwe mwami siina ooli ne basikaari chielefu ekhumi ocha khupana no okundi owe basikaari chielefu kamakhumi kabili ne akherekekhere tawe?
Ne kalekha khuba kario tawe enyoela aruma barume bewe bacha basaba kumuleembe omwami okundi oyo nasiili sinao.
Khwako, omundu yesi yesi ne akhalekhile bioosi nibio ali nabio, se anyala aba omweeka wase tawe.
“Kumuunyu kumukhelekha kuli kumulayi, ne kwaaba ne kuwelemo bululu engila se eliio eye khukukhola kululue lundi tawe.
Se kuli kumulayi khu liloba namwe khukholwa esiina tawe; khwako babaandu bakufumula eyo. Noyo oli ne kamaru lekha aulile.”

Bafarisayo ne baandiki beng'ulung'unya ne baloma bali, “Omundu yuno akaanilanga babooni ne khulia nabo!”
Nio Yesu ababoolela lukano luno:
“Mundu siina khwinywe onyala aba ne kamakheese emia ndala, ne aaba natibia lilala khu niko, salekha kamakheese kamakhumi tisa na tisa mu sichiimi mala acha ayiima litibile khukhwola nga alinyoola tawe ku?
Ne alinyoolile alira khu mabeka ne ekhoya.
Ne oli ola engo, alaanga alala basaale bewe ne bamenyile siimbi nababoolela ali, ‘Khemwikhoye alala ne nase sikila nanyoolile likheese liase libeele litibile.’
Ng'ali ese muboolela enywe ndi kaliba busa kario, liliekhoya likali liliba mwikulu khulwo mwoni mulala owikanila, khukhila babaandu kamakhumi tisa na tisa babebukula khuba baluungi bakhenya khukhwikanila tawe.
“Namwe mukhasi siina ooli ne chisilingi ekhumi mala atibiakho ndala, se aambia etaa mala eeya munju mwoosi, ayiima ne kamaani khukhwola nga nakinyoola tawe ku?
Nga nakinyoola alaanga alala basaale bewe nende bamenyile siimbi naboola ali, ‘Khemwikhoye alala ne nase, sikila nanyoolile esilingi yase abeele etibile.’
Ng'ali muboolela enywe ndi kaliba busa kario, liliekhoya liliba ebweeni we ba malaika ba Wele khulwo mwoni mulala owekanila.”
Yesu achiililila khuloma ali, “Abao omundu owaba ne babaana bewe be sisoleeli babili,
omutiiti aboolela raraawe ali, ‘Paapa kheumbelesie sitonyi siase sie kimiaandu.’ Omundu oyo akaba babaana bewe babili abo kimiaandu.
Enyuma we chindaalo ndiiti, omutiiti oyo abukula kimiaandu kiewe mala auyila mu sibala sie aleeyi, mala ebweeneyo asasia kimiaandu mu limenya lie sifwaabi.
Enyuma we khusasia buli siindu, enjala engali lukali yakwa mu sibala esio. Enjala yarakikha khu mulia ne se aba na siindu tawe.
Nio acha aandikwa khukholela omundu mulala owe sibala esio. Omundu oyo amuila mu mukuunda aliisienge chingurwe.
Omwana oyo ekoomba khulia kamoola niko chingurwe chalichanga, omundu onyala abeele amuelesiakho siakhulia siosi siosi se abao tawe.
Ekhumaliilikha kamakesi kamwichamo mala aloma ali, ‘Bakholi ba Paapa nibo aandika balia ne birama, ne ese ano enjala yinjira!
Ndenyokha, mala nje khu Paapa, ne ndamuboolela ndi: Paapa, nakholile bubwoni khu Wele nende khwiwe.
Se nolaana lundi khulaangwa omwana wowo tawe, khole khuuba nga mulala khu bakholi bowo.’ ”
Eenyokha, aarakikha lukeendo lwe khukobola engo. Ne nga aaba ne asiili sinao, raraawe aamubona mala aamukholela siisa, aatima aacha aamwikhoyela ne khumwekwayila.
“Omwana oyo aboolela raraawe ali, ‘Paapa, nakholile bubwoni khu Wele nende khwiwe, se nolaana lundi khulaangwa omwana wowo tawe.’
Ne kakhali raraawe aboolela bakholi bewe ali, ‘Reera khangu engubo endayi mala mu mufware, mure embete khu lwala lwewe mala mu mufware biraaro.
Khemuche mureere euunwa enefu mwire, mala khube ne naikara!
Sikila omwana wase yuno aba afwa mala luno omulamu; aba aatiba, ne luno anyoolekhe.’ Nio barakikha enaikara ne khukhwekhoya.
“Siise esio omusoleeli omukhulu aba achile e mukuunda ne nga aba ne alikho echa embiie engo, aulila kamatuungu kaapa ne bukhino.
Nio alaanga omukholi mulala amureeba ali, ‘Siina sisikholeekhe?’
Omukholi amukobosia ali, ‘Wandaayo echile mala raraao amwiriire euunwa enefu sikila akoboole ne ali omulamu.’
“Omusoleeli omukhulu chana akhalala lukali, mala aloba khukhwingila munju. Nio raraawe arura enje mala amwikoonjelela engile munju.
Ne kakhali naye akobosia raraawe ali, ‘Lola kimiiko kino kioosi nakhukholeele nga omukholi, ne se nalekhakho khuria lilaka liowo tawe, ne kakhaba kario ewe okhambakho khameeme khong'ene nalia nasangaala ne basaale base tawe!
Ne omwana wowo yuno, owasasia kimiaandu kiowo ne bakhasi baeeyi, nga ne echile omwiriire euunwa enefu!’
Raraawe amuboolela ali, ‘Mwana wase, buli lwoosi ewe oli nase, ne bioosi nibio ndi nabio bili bibiowo.
Ne kakhali khukhoyeele khukholela wandaayo naikara mala khusangaale sikila wandaayo yuno aba afwa ne luno ali omulamu, aba atiba ne luno anyoolekhe.’ ”

Yesu aboolela babeeka bewe ali, “Abao omuiinda owaba no mukholi owemeelela kimiaandu kiewe. Omuyiinda oyo aboolelwa ali omukholi wewe chana alikho onakaka kimiaandu kiewe.
Nio omuiinda oyo alanga omukholi wewe oyo mala amureeba ali, ‘Makhuwa siina niko ndaulilanga khwiwe kano? Kobosia bitabu bie kimilimo kiowo, sikila se olaba omwimeelesi lundi tawe.’
Omukholi ebaasia, aloma ali, ‘Omukhongo wase alikho andekhesia kimilimo, ndakhola siina? Se ndi ne kamaani ke khulima chikhwakhwa tawe, ne lundi chisoni khukhwesabiilisia.
Namanyile nilio ndakhola nio babaandu banjakaanile mu chinju chabwe, ne ndekhilwe kimilimo.’
“Nio alaanga be kamakobi ko mukhoongo wewe boosi buli sia mulala. Mala areeba owe khunyoa ali, ‘Ewe oli ne likobi lio mukhoongo wase sikelo siina?’
Oyo amukobosia ali, ‘Kamapiipa emia ndala ke kamafura ka miseituni.’ Omukholi amuboolela ali, ‘Yikhala aasi oandike khangu oli kamapiipa kamakhumi karaano.’
Ne areeba okundi ali, ‘Ne ewe oli ne likobi sikelo siina?’ Amukobosia ali, ‘Kamakunia emia ndala ke ngano.’ Omukholi chana amuboolela ali, ‘Bukula lukaratasi oandike oli kamakunia kamakhumi munaane.’
“Sisiakholekha, omwami owo mukholi okhali omweyikinwa yuno tawe, amufumia, sikila khukhola bibiindu sikesikesi, sikila babaandu be sibala sino bali bakesikesi lukali mu khukhola kakaabwe babeene khukhila babaandu bali be buwaanga.”
Ne Yesu achiililila khubaboolela ali, “Ng'ali ese muboolela enywe ndi amba basaale khulwe buiinda bukhali bwe buluungi tawe, nio oli buwao boole khumwingisia mu chingo cha mindali.
Omundu yesi yesi oli omusuubilwa mu kaali matiiti ali omusuubilwa akhaba mu kali kamakali. Ne Omundu yesi yesi okhali omusuubilwa mu kaali matiiti tawe, se asuubilwa akhaba mu makali tawe.
Khwako enywe mwaba ne mukhali basuubilwa mu buiinda bwe sibala, naanu onyala amura mu buliindi bwe buiinda bwa ng'ali?
Ne mwaba ne mukhaba basuubilwa mu buiinda bwo kundi tawe, naanu onyala amuelesia enywe bubwenywe?
Nga Bafarisayo ne baulila kano balekelesia Yesu sikila basiima chirupia.
Ababoolela ali, “Enywe mwekhola khuba baluungi ebweeni we babaandu ne kakhali Wele amanyile kimiooyo kienywe. Sikila bibiindu bie bukhala bukali khu baandu bili bie lisinye mu moni cha Wele.
Lili liliangu likulu ne liloba khuwao khukhila enyukuta ndala eye Lilaka khurusibwao.
“Abao omuiinda mulala owefwaranga chingubo cha che bukusi bwe angaaki owamenya mu limenya lie bukoote ne khulia naikara buli endaalo.
Omutaambi owalaangwa bali Lasaro abechanga a silibwa sio muyiinda oyo. Lasaro chana aba ne kamakoonjo kumubili kwoosi mala bamumemanga ne bamura asilibwa sio muyiinda oyo.
Lasaro ekoombanga khulia bitonyi bie biakhulia bikwile khukhwama khu sialwa sio muyiinda oyo: ne chimbwa cho muyiinda chechanga ne chikhoomba mu makoonjo.
“Omutaambi oyo afwa mala malaika bamumeema bamuyila ekhala a lubeka lwa Aburahamu anaikara eye mwikulu. Omuyiinda oyo yesi afwa mala asiikhwa,
ne e makoombe, ne alikho na aya lukali, asuta chimoni mala abona Aburahamu ataayi ne Lasaro amwikhale a lubeka.
Nio alanga ali, ‘Paapa Aburahamu kholele siisa mala orume Lasaro aronge lulwala lwewe mumeechi mala ambosie lulimi, sikila ndi mu buchuuni bukali lukali mu mulilo kuno.’
“Ne Aburahamu amuboolela ali, ‘Mwana wase khebulila oli mu siise sie bulamu bwowo wanyoola bibiindu bilayi, ne Lasaro anyoola bibiindu biibi. Ne ano alikho aolelesibwa ne ewe oli mu buchuuni bukali.
Lundi litooma liboofu lili akari wefwe nawe. Khwako babenya khukhwicha niio oli khukhwama ano namwe babenya khukhwambukha beche eno khukhwama niio oli se banyala tawe.’
Ne omuiinda chana amuboolela ali, ‘Nono paapa Aburahamu khusaba ewe orume Lasaro munju eya Paapa wase.
Sikila ndiyo ne bawandaayase baraano. Lekha ache abakaambile, nio bakhakhola bario bosi becha abuundu we buchuuni ano tawe.’
“Nio Aburahamu aamukobosia ali, ‘Bawandaayo bali ne Musa ne bang'oosi khubakaambila, bawandaayo bakhoyeele baulile niko abo baloma.’
Omuyiinda oyo aaloma ali, ‘Paapa Aburahamu, se kaakama kario tawe. Ne kakhali omundu aalamukha khukhwama mu bafu mala aababoolela balekanila bubwoni bwabwe.’
Nio Aburahamu aamukobosia ali, ‘Baaba ne bakhaulila Musa ne bang'oosi tawe, se banyala baulila aakhaba omundu khukhwama emakoombe tawe.’ ”

Yesu aboolela babeeka bewe ali, “Kamakhako ke khukhola bubwoni khukhwola kabeo, ne sili silaamo khuyo okareerera!
Bwakhabeele bulayi khu niye abanga aboyiilwe lususi mwikosi mala amwaatwa mu nyanja khukhila nakila mulala khu batiiti bano akhole bubwoni.
Khwako mwiyaye mu niko mukhola!
“Wandaayo aaba nakhola bubwoni, murafwire. Ne aaba ne ekanila, mubeele.
Ne aaba nakhukoseele kamakhabi saba khu ndaalo ndala mala akobola kamakhabi koosi saba naloma ali, ‘Mbeele,’ Khukhwola omubeele.”
Barumwa baboolela Omwami bali, “Khutase lisuubila.”
Ne Omwami abakobosia ali, “Mwaaba ne lisuubila nga khamiicho khe kumupeeli, onyala waboolela kumurongooro kumuboofu kuno oli, ‘Siukha oche wibiaale mu nyanja;’ mala kulakhola kurio.
“Mulala khwinywe aaba nali no mukholi omulimilanga namwe omwayilanga kamakheese, omukholi oyo naloota khukhwama e mukuunda owamuandika anyala amuboolela ali, ‘Yiicha khangu ano wikhale khu sialwa olie ku?’
Se anyala amuboolela ario tawe, ne kakhali amuboolela ali, ‘Ng'onele siakhulia sie ekolooba mala umbe ndie ne khunywa, ne malile nio nawe olie.’
Omukholi oyo se anyala apilwa orio sikila khuria kamalaka tawe.
Khwako kali kario khwinywe mwesi, ne mumalile khukhola niko mulakilwe, loma muli, ‘Efwe khuli bakholi bakhali ne bukhala tawe, khwakholile busa kimilimo nikio khwenyibwa khukhole.’ ”
Nga Yesu aba khu lukeendo lwe khucha Yerusalemu abirira khu lwakha lwa Samaria ne Kalilaya.
Yesu ne alikho engila mu sirekere akaanana ne babaandu ekhumi balwala bulwaale bwe kamakele. Bema sinao,
baboolela Yesu mu mumilo kwe angaaki bali, “Omwami Yesu khukholele siisa!”
Nga mulala khu nibo abona ali aonile, akobola ne alikho afumia Wele ne kumumilo kumuboofu.
Akwa mu bikele bia Yesu amupila orio. Omundu oyo aba Omusamaria.
Yesu areeba ali, “Babaandu baonisibwe se babeele ekhumi? Ne tisa bali waena?
Se aliio omundu okundi okoboole khu khupila Wele ali orio tawe nakhali omusamaria yuno yeng'ene?”
Nio Yesu amuboolela ali, “Yinyokha oche, lisuubila liowo liakhuoniisie.”
Bafarisayo balala bareeba Yesu bali, “Bubwami bwa Wele buliicha liina?” Abakobosia ali, “Bubwami bwa Wele se bwiicha ne bimanyisio nibio mubona tawe.
Namwe se baloma bali, ‘Lola buli ano!’ Namwe ‘Eyo tawe!’ Sikila Bubwami bwa Wele buli akari wenywe.”
Nio aboolela babeeka ali, “Chindaalo chilikho chiicha nicho muliekoomba khubona endaalo ndala khu ndaalo cho Mwana wo Mundu ne se mukhakibone tawe.
Balibao balimuboolela enywe bali, ‘Lola, oyosi eyo,’ namwe ‘Lola, oyusiina ano!’ Mukha chayo namwe mwabaloondakho tawe.
Sikila nga lueni ne lumeniuukha lukhosia mu ngaaki chimbeka chombi, nio akhaba Omwana wo Mundu alikhola ario khu ndaalo yewe.
Ne kakhali khukhwola apisibwe siibi mu biindu bikali, mala eselukho yino emulobe.
Nga kaba mu ndaalo cha Noa, kaliba kario akhaba mu ndaalo cho Mwana wo Mundu.
Buli mundu aachiililila khulia ne khunywa, ne khuyila bakhasi, khukhwola khu ndaalo niyo Noa engilila mu liaaro mala kameechi kechula keera boosi.
Bulayi bwene nga kaba mu ndaalo cha Luti, babaandu bachiililila khulia ne khunywa, khukula ne khukusia, khumiicha ne khukhwombakha.
Khu ndaalo niyo Luti arurira mu Sodomu, kumulilo kumurafu lukali kwecha aasi khukhwama mwikulu mala kwababunia boosi.
Nono kaliba kario mu ndaalo niyo Omwana owo Mundu aliichilakho.
Khebulila mukha Luti!
Omundu yesi yesi okhaka khuonia bulamu bwewe akhabutibie; ne oyo otibia bulamu bwewe akhabuonie!
Ng'ali ese muboolela enywe ndi, siilo esio babaandu babili baliba bakonile khu sitanda, mulala alibukulwa nokundi arame.
Bakhasi babili baliba basiela alala, mulala alibukulwa ne okundi arame.
[Babaandu be siseecha babili baliba ne bakhola mu mukuunda, mulala alibukulwa, ne okundi alilekhwa enyuma.]”
Babeeka bamureeba bali, “Waena, Omwami?”
Yesu abakobosia ali, “Chingosia chibuusiananga niio sifwiile sili.”

Nio Yesu aboolela babeeka bewe lukano khubekisia ali khukhwola basabe buli lwoosi bakhafwa kimiooyo tawe.
Aloma ali, “Mu lukoba nabulebe abamo omukhalaki mulala okhaaria Wele tawe, lundi alekelesia buli mundu.
Ne abao namulekhwa mu lukoba lwene olwo owachichanga njilili njilili khu mukhalaki oyo ne aloma ali, ‘Njeete kholelwe bung'ali akari wase no musiku wase.’
Khu siise sileeyi omukhalaki oyo alobanga, ekhumaliliikha aloma ali, ‘Akhaba ne kharia Wele namwe ne khabala omundu khuba siindu tawe,
ne sikila namulekhwa yuno alikho anaania ese, ndamuyeeta, ne khakhola ndio tawe, alanduya khukhwiicha buli lwoosi!’ ”
Nio Yesu achiililila khuloma ali, “Ulila niko omukhalaki okhali omuluungi yuno aloma.
Nono, Wele se anyala khukhalakila babaandu bewe bulayi bamulililanga siilo ne kumuusi tawe ku? Alakhiinda khubayeeta ku?
Muboolela ndi alabayeeta khangu. Ne kakhaba kario, Omwana wo Mundu ne aliicha alinyoola lisuubila khu sibala ku?”
Lundi Yesu aboola lukano khu baandu balala ba baaba ne bebukula khuba baluungi, ne khulekelesianga babaandi. Aloma ali,
“Baandu babili bacha mu Lukaangu khusaba, mulala aaba Omufarisayo ne okundi aaba omuroosi owe busuuru.
Omufarisayo eema mala asaba ali, ‘Wele, ese khusiima, sikila se ndi omulianga, namwe ookhali omweyikinwa, namwe omueeyi nga babaandu babaandi tawe. Khusiima sikila se ndi nga omuroosi owe busuuru yuno tawe.
Ese neyimanaanga siakhulia khabili khwichuuma. Mbaananga silala khwikhumi sie bibiindu bioosi nibio nyoolanga.’
Ne omuroosi owe busuuru eema sinao, se anyala akhaba khulola chimoni chewe mu ngaaki tawe. Ne kakhali ekhupaka a sifuba naloma ali, ‘Wele ese omwoni, kholele siisa!’ ”
Yesu aababoolela ali, “Muboolela enywe ndi, omuroosi owe busuuru oyo aaba omuluungi khu Wele nga ne aakobola engo, ne Omufarisayo tawe. Sikila buli mundu oweniinia aliboombisibwa ne owe boombia aliniinisibwa.”
Babaandu balala bareera babaana batiiti khu Yesu abarekho kamakhono. Nga babeeka babona bario, babarafwira.
Ne kakhali Yesu alaanga, babaana aloma ali, “Lekha babaana beche niio ndi ne mukhabakhiingilila tawe, sikila Bubwami bwa Wele buli bwe babaandu nga bano bari.
Ng'ali muboolela enywe ndi, yesi yesi okhakaanila Bubwami bwa Wele nga omwana tawe, se alibwingilamo tawe.”
Omwimeelesi omuyaudi areeba Yesu ali, “Omwekisia omulayi, khola ndiena nio nyoole bulamu bwa mindali?”
Yesu aamukobosia ali, “Siina sikila ne unaanga oli omulayi? Se alikhoo oli omulayi tawe, nakhali Wele yeng'ene.
Omanyile kamalaka kaboola kali, ‘Okhaba omueeyi tawe; okheera tawe; okheeba tawe; okhakiikha owasio tawe; orie raraao ne maao.’ ”
Omundu oyo aboolela Yesu ali, “Natiila kano koosi khukhwama mu bwana bwase.”
Nga Yesu ne aulila ario, amuboolela ali, “Wabombeleelwe ne sisiindu silala siong'ene. Kusia bioosi nibio oli nabio mala okabile bataambi, ne olaba ne libiikhilo mwikulu, mala wiche unondekho.”
Ne nga aulila kano abeelela sikila aba omuiinda lukali.
Nga Yesu ne abona nabeelele lukali aboola ali, “Buli buandalafu lukali khwaabo bali ne kimiaandu khukhwingila mu bwami bwa Wele!
Lili liliangu khu ngamia khubirira mu mwanya kwe sindani, khukhila omuiinda khukhwingila mu Bwami bwa Wele.”
Abo babaulila naloma bareeba bali, “Nono naanu onyala aonisibwa?”
Yesu akobosia ali, “Likhanyalikhana khu mundu tawe, linyalikhana khu Wele.”
Nio Petero aloma ali, “Lola! Efwe khwalekhile bioosi khu khuloondakho.”
Yesu ababoolela ali, “Yee ne ng'ali musuubisia ndi yesi yesi olekha enju yewe namwe omukhasi wewe, namwe wandaaye, namwe basaasi, namwe babaana, sikila Bubwami bwa Wele,
alanyoola bikali mu siise sino, ne mu siise sisiicha alinyoola bulamu bwa mindali.”
Yesu abukula babeeka ekhumi na babili abaila alubeka mala ababoolela ali, “Rekeeresia, khulikho khuniina khucha Yerusalemu mala buli siindu sisiaandikwa ne bang'oosi khu Mwana wo Mundu sicha khwichusibwa.
Acha khuaanwa khu Be Chikholo bamukholele siienya meno, bamuambie chisoni ne khumufuchakho.
Balamupa kimikhomwa mala bamwire, ne khu ndaalo ekhola khataru alilamukha.”
Ne kakhali babeeka se bamanyilisia siosi siosi khu biindu bino tawe namwe sifuno sie kamakhuwa kano tawe, se batiila nilio Yesu alomaloma tawe.
Nga Yesu aba nakana khwola e Yeriko, omubofu aba ekhaale khu ngila, asaba buyeeti.
Nga omubofu oyo aulila babaandu ne babira areeba ali, “Siina nisio?”
Bamuboolela bali, “Yesu owa Nasareti alikho abira.”
Aloma mu mumilo kwe angaaki ali, “Yesu Mwana owa Daudi! Kholele siisa!”
Babaandu be bweeni bamurafwira bali sila. Ne kakhali atasa khuloma lukali ali, “Mwana owa Daudi kholele siisa!”
Nio Yesu eema mala aloma bareere omubofu oyo. Oli omubofu chana ola siimbi, Yesu amureeba ali,
“Wenya khukholele siina?” Omubofu amuboolela ali, “Omwami nenya mbone lundi.”
Nio Yesu amuboolela ali, “Nono khobone! Lisuubila liowo liakhuoniisie.”
Ne ao ne nao abona, ne khuloonda khu Yesu ne aelesia Wele luyali. Nga babaandu boosi babona bario, bafumia Wele.

Yesu engila mu Yeriko ne ali khu lukeendo lwewe.
Abao omuiinda bali Sakayo owaba omukhongo we khurosia busuuru.
Ekoomba khubona Yesu amanye ali omundu lukano siina, ne se anyala khumubona tawe sikila babaandu baba bakali, mala niye aba omwiimbi.
Nio atima ebweeni aniina khu mukhuyu nio amubone sikila Yesu aba alabirira khu ngila eyo.
Nga Yesu ola a mukhuyu akalama angaaki, mala aboolela Sakayo ali, “Sakayo yiikha khangu, sikila endaalo yino khukhwola ningile munju mwowo.”
Nio Sakayo ekha khangu mala akaanila Yesu ne liliekhoya likali.
Babaandu boosi ba babona barakikha khukhwelung'unya, ne baloma bali, “Omundu yuno achiile khuba omukeni wo mundu omwoni!”
Sakayo enyokha mala aboolela Omwami ali, “Lola Omwami, ndaelesia bataambi enusu eye kimiaandu kiase. Ne naaba ne nabea omundu yesi yesi khu siindu siosi siosi, ndamukoboselia sikelo esio khukhwola khane.”
Ne Yesu amukobosia ali, “Endaalo yino buonia bwechile munju yino, sikila omundu yuno yesi ali owe lisaaye lia Aburahamu.
Sikila Omwana wo Mundu echa khuyiima ne khuonia babatiba.”
Nio ababoolela ali, “Abao omukhongo owaba ne alikho acha mu sibala sie aleeyi anyoole bubwami, mala ne anyoolile bubwami obwo, akobole engo.
Nakharekukha tawe, alaanga bakholi bewe ekhumi mala abaelesia chirupia, ababoolela ali, ‘Nyoola bukhala mu rupia chino nabwila ngobola.’
Babaandu be mu sibala siewe bamubiila, nio baruma bakholi enyuma wewe bali, ‘Se khwenya omundu yuno akhwamiie tawe.’
“Omundu oyo akholwa omwami mala akobola engo. Arusia lilaka khangu bakholi nibo aelesia chirupia balangwe amanye bukhala nibwo baba ne banyoolile.
Owe khunyoa echa ebweeni wewe amuboolela ali, ‘Omwami, erupia niyo wambelesia yareerire bukhala bwe chichiindi ekhumi.’
Omwami oyo aboolela omukholi ali, ‘Oli omukholi omulayi, wakholile bulayi! Sikila wabele omusuubilwa mu makeekhe, ndakhukhola obe omwimeelesi we chingoba ekhumi.’
Omukholi okhola khabili echa aloma ali, ‘Omwami, erupia yowo yareerire bukhala bwe chichiindi chiraano.’
Ne omwami, amuboolela ali, ‘Olaba omwimeelesi khu ngoba chiraano.’
“Omukholi omumaliilisi echa aloma ali, ‘Omwami, erupia yowo niyeeyi. Nakiboa mu sitambala mala nakikisa.
Nakhuria, sikila ewe oli omundu omurafu. Obukulanga nisio okhabiikha tawe, lundi okesanga nibio okhamiicha tawe.’
Omwami amuboolela ali, ‘Oli omukholi omubi, ndakhukhalakila khuloondekhana ne lilomaloma liowo wamwene! Wamanya oli ese ndi omundu omurafu, mbukulanga biikhali bibiase tawe, lundi ngesaanga nibio khamiicha tawe.
Nono siina, sisiakila ne waloba khura erupia yase mu bengi oli nicha nyoolelakho bukhala?’
“Nio omwami oyo aboolela abo ba baaba ne bemileo ali, ‘Munuule erupia niyo ali nayo muelesie oyo oli nacho ekhumi.’
Omwami, ‘Yuno ali nacho ekhumi!’
Abakobosia ali, ‘Muboolela ndi buli mundu oli ne sisiindu alaebwa bibiindi, ne oyo okhali na siindu tawe, akhaba sitiiti nisio ali nasio alanuulwa.
Ne basiku base bakheenyanga ese mbe omwami wabwe tawe, bareere ano mala mubeere ebweeni wase!’ ”
Yesu nga amala khuloma kano, achiililila ne lukeendo lwewe lwe khucha Yerusalemu.
Nga ne embiya e Betifake ne Betania a sikulu sia Miseituni, aruma babeeka bewe babili,
ne khubaa kamalaka kano ali, “Cha mu sirekere sie ataayi esio, nga ne mwingilamo, mulanyoola epunda enjoka niyo omundu akhakeendelakho tawe. Kikangulule mala mukireere ano.
Omundu yesi yesi aaba ne amureeba ali, ‘Siina sikila ne mukikangulula,’ muboolele muli Omwami akienya.”
Nio babeeka bacha mala banyoola buli siindu nga baba ne baboolelwe.
Ne oli balikho bakangulula epunda, babeeneyo bareeba bali, “Siina sikila ne mukikangulula?”
Bakobosia bali, “Omwami akienya,”
Mala bakirerera Yesu. Nio baala chingubo chabwe khu punda eyo ne khukhwikhasiakho Yesu.
Nga Yesu akeendela khu punda, babaandu baala chingubo chabwe khu ngila epunda yachikeendelakho.
Nga Yesu ne embiya Yerusalemu, niio engila esungukhila khu sikulu sia Miseituni, babeeka bewe boosi barakikha khukhwekhoya ne khufumia Wele ne kumumilo kwe angaaki khulwe kimilimo kimiboofu nikio baba ne baboone.
Ne baboola bali, “Wele biita chikhabi omuruki owichila mu lisina lio Mwami! Kumuleembe kube mwikulu ne luyali lube khu Wele!”
Nio Bafarisayo balala mu sipupu baboolela Yesu bali, “Omwekisia sisia babeeka bowo.”
Yesu abakobosia ali, “Muboolela enywe ndi basila kamabaale kalarakikha khu khufumia.”
Yesu nga ne ola siimbi ne lukoba lwa Yerusalemu alubona mala arakikha khululila ne aloma ali,
“Abaanga mu manyile endaalo eya luno bibiindu bibienyekha nio kumuleembe kubeo! Ne kakhali luno biakisiibwe se mubibona tawe!
Siise silikho siicha, basiku benywe bakhamubotookhelele mala bamwibwaakale khukhwama chimbeka choosi.
Balimubunisilia enywe elala, ne babaandu balimo. Ne se balilekha libaale khulindi tawe, sikila se mwakhebulila siise nisio Wele echelamo khumuonia enywe tawe.”
Nga Yesu ne engila mu Lukaangu arakikha khutimania baboofuli baruremo,
ababoolela ali, “Liaandikwa lili, ‘Enju yase elaba Enju eye lisaba,’ Ne kakhali enywe mwakikholile libina lie banuuli!”
ne kakhali se banyoola bubweyaangu bwe khukhola bario tawe, sikila babaandu boosi bachiililila khumurekeeresia mu burekereefu bukali.

Endaalo ndala nga Yesu aba mu Lukaangu ne alikho ekisia babaandu ne khukhwilwacha Elomo Endayi, Basaayi bakhulu ne baandiki be lilaka ne babemeelesi becha alala,
ne bamuboolela bali, “Khuboolele bibiindu bino olabikholanga mu bunyali siina? Naanu owakhuelesia ewe bunyali buno?”
Yesu abakobosia ali, “Akhaba sesi ndamureeba mumboolele,
Yoana aamia waena bunyali bwe khubatiisia, khu Wele namwe khu baandu?”
Barakikha khuyingana akari wabwe babeene ne babeene bali, “Khwaloma khuli, ‘Bwama khu Wele’; alaboola ali ‘Siina, ne mukhamusuubila?’
Ne khwaboola khuli, ‘Bwama khu baandu’, babaandu bano boosi balakhuupa kamabaale; sikila basuubila bali Yoana aaba omung'oosi.”
Nio bamukobosia bali, “Se khumanya niio bwama tawe.”
Ne Yesu ababoolela ali, “Akhaba sesi, se muboolela kholaanga bibiindu bino mu bunyali bwa naanu tawe.”
Nga siise sie khubuta chisabibu sioola aruma nasioobi wewe khu bakholi abo, bamuelesie sikelo siewe sie chisabibu nicho babutile, ne kakhali bakholi abo bamupa mala bamutimania akobola engo mu makhono busa.
Omwene liruuti aruma nasioobi okundi mala bamukholela ke chisoni mala yesi bamutimania akobola engo makhono mataaka.
Omwene liruuti oyo aruma nasioobi owa khataru; yuno bamwara kamakuma mala bamumwaata enje we liruuti.
Nio, omwene liruuti aloma ali, ‘Ndakhola siina? Ndaruma Omwana wase Omusiime wakana banyala bamuria!’
Nga bakholi be mwiruuti abo bamubona, baboolana bali, ‘Yuno niye omwana wo mwene liruuti lino. Khekhumwire nio efwe khwiile khu miaandu.’
Nio, bamuyila enje we liruuti, mala bamwiira.”
Yesu areeba ali, “Nono omwene liruuti alikhola siina bakholi be mwiruuti abo?
Aliicha mala eere bakholi be mwiruuti mala areemo bakholi babaandi.”
Nga babaandu baulila kano baloma bali, “Se kakhoya kaaba kario tawe!”
‘Libaale nilio babombakhi baloba bali se lili ne bukhala tawe,
liliene ne liliene liabeele lie bukhala khukhila koosi.’
Buli mundu okwa khu libaale elio alitonyekhakamo bitonyi, ne likwa khu mundu lilimutubundulaka.”
Baandiki ne basaayi bakhulu bakhaka khuamba Yesu abwene ne abwene, sikila bamanya bali aboolile lukano luno khubekiicha nibo. Ne kakhali baria babaandu.
Nio bamwayilisia banyoole bubweyaangu. Baonga babaandu balala, mala babaruma khu Yesu nga bayooti. Bekhola khuba balayi khu niye nio bali bamutiile khu niko aloma mala bamuambe bamuyile khu be bunyali mala bamusitake khu muruki.
Bayooti abo bareeba Yesu bali, “Omwekisia, khumanyile khuli olomalomanga mala wekisia buluungi ne soyekhelanga lubeka lulala tawe, ne ng'ali wekisianga bung'ali bwe ngila eya Wele.
Khuboolele, lilaka likhufukiilila efwe khuruunga busuuru khu Kaisari, namwe tawe?”
Yesu amanya kumureko kwabwe mala ababoolela ali,
“Njekesie erupia. Kumurwe ne lisina liilikho bia naanu?” Bamukobosia bali, “Bia Kaisari.”
Nio Yesu ababoolela ali, “Khwako, eelesia Kaisari biili bia Kaisari ne eelesia Wele biili bia Wele.”
Se banyala khunyoola ke khu musitakilakho ebweeni bwe babaandu tawe ne kakhali bauka likobosia liewe mala basila busa.
becha khu Yesu, bamureeba bali, “Omwekisia, Musa aakhuandikila efwe lilaka ali, omulebe ne afwa ne alekha omukhasi ne akhali no mwana tawe, wandaaye khukhwola eele khu namulekhwa mala asaalile wandaaye owafwa oyo babaana.
Nono babao babaandu saba bo mundu mulala. Omubele aareera omukhasi mala omwene aafwa ne asiili khunyoolakho omwana tawe;
mala oomuloonda eela khu namulekhwa oyo, yesi aafwa,
owa khataru yesi aamwiilakho mala kaaba busa kario khu boosi saba, se banyoola babaana tawe.
Lumaliilisi, aakhaba namulekhwa oyo yesi aafwa.
Nono mu khulamukha, namulekhwa oyo aliba mukha naanu? Sikila boosi saba bamenya naye nga omukhasi wabwe.”
Yesu aabakobosia ali, “Babaandu be selukho yino bareerana,
ne baseecha ne bakhasi baakholaane khulamukha mala bamenye mu siise sisiicha se balireerana tawe.
Se banyala bafwa lundi tawe, sikila bakhabe busa nga malaika bakhanyala bafwa tawe, lundi bali babaana ba Wele, sikila balamuukhe khukhwama mu lifwa.
Lundi Musa ekesia abuwaanga ali babafwa balilamukha. Mumakhuwa ke sichakha siiya ne kumulilo Musa alaanga Omwami Wele Omunyali Owa Bioosi ali, ‘Wele owa Aburahamu, Wele owa Isaaka, ne Wele owa Yakobo!’
Wele ali Wele we balamu se ali Wele we bafu tawe. Sikila khu niye boosi bali balamu.”
Balala khu baandiki bakobosia Yesu bali, “Omwekisia elio likobosio lilayi!”
Se bakhakakho lundi khu mureeba lireeba tawe.
Yesu abareeba ali, “Banyala baloma bariena bali Kristo ali omwana owa Daudi?
Sikila Daudi omwene aboola mu sitabu sie Chinyimbo ali,
‘Omwami aaboolela Omwami wase ali,
Yikhala kumukhono kwase kumuseecha
nabwila nga khola basiku bowo
babe nga endebe eye khuswalakho bikele biowo.’
Khwako Daudi amulaanga ali, ‘Omwami,’ nono linyalikhana liriena Kristo abe omwana owa Daudi?”
Nga babaandu boosi baba ne bamurekeeresia, Yesu aboolela babeeka bewe ali,
“Khe mwiyaye khuloondekhana ne baandiki be lilaka babasiima khukeendela chikaanjo ne khukhesebwa mu buriaani khu chisooko. Ne khu robora chindebe chindayi mu chisinakooki ne abuundu e lukoosi mu naikara.
Bebukulila bie banamulekhwa, ne eyi bekholesia mu khusaba kamasaba kamaleeyi! Balinyoola siiukuumo siboofu khukhila boosi!”

Yesu aloleelela baiinda ne bara biianwa biabwe mu libiikhilo lie mu Lukaangu,
mala abona namulekhwa omutaambi naramo bisimiri bia koopa bitiiti bibili.
Nio aloma ali, “Ng'ali ese muboolela enywe ndi, namulekhwa omutaambi yuno arusiisie sikali khukhila boosi.
Sikila babaandi boosi barusiisie sitiiti khu nibio bali nabio, ne niye mu butaambi bwewe, arusiisie sioosi nisio abeele nasio.”
Babeeka balala balomaloma ke Lukaangu nga lwaba lwombakhwa ne kamabaale kamamiliiu lukali ne biianwa nibio baana khu Wele. Yesu aloma ali,
“Ng'ali ese muboolela enywe ndi, kamabaale niko mubona kano se lilikhoo lilirama khu liindi tawe. Buli libaale likhamwaatwe aasi.”
Nio bamureeba bali, “Omwekisia, kano kaliba liina? Ne sisiekesia sili kano kali siimbi khukholekha sili siina?”
Yesu ababoolela ali, “Ba meso bakhamutiimia tawe; sikila bakali bakheeche mu lisina liase ne baboola bali, ‘Ese niye Kristo! Lundi siise siolile!’ Ne kakhali enywe mukhabaloondakho tawe.
Ne nga muulila ke kamae ne chingoyaani, mukharia tawe, sikila khukhwola kano kanyoe kekholekhe ne se kali bali aba siieli siolile tawe.”
Nio Yesu achiililila khu baboolela ali, “Bibala bilapana, bubwami bulebwaakalana,
lilabao literema likali lie sibala, enjala elabao ne lufu buli abuundu. Bibiindu bie kamakana biliikha khukhwama mwikulu.
Ne bino bioosi ne bikhekholekha tawe, balimuaamba enywe ne khumupia sibi bamuyile mu chisinakooki ne mu siboe. Ne mulireerwa ebweeni we babaami ne baruki sikila lisina liase.
Sino siliba siise sienywe sie khurusia buloli bwenywe.
Mukhembeelela mu mebaasio kenywe niko mucha khuloma tawe,
sikila ndimuelesia kamakhuwa ne limanya nilio basiku benywe bakhanyala khumanya namwe bakambuusiamo tawe.
Basaasi benywe, bawandaayenywe, balebe ne basaale bakhachaame balala mwinywe mala mwirwe.
Bakali balimubiila sikila lisina liase.
Ne kakhaba kario, akhaba lichuune lilala lie khumurwe se likharusibwekho tawe.
Mulionia bulamu bwenywe khulwe khukhwikhaliilikha.
“Nga mukhabone Yerusalemu ne lubotookhelelwe ne banamae, abwenao mu khamanye muli khukhwonakwa khwalwo khwolile.
Nio abo bali mu Buyuda khukhwola belukhile mu bikulu, ne abo bali mu lukoba khukhwola baruremo, ne abo bali enje bakhakobolamo tawe.
Sikila echo chikhabe chindaalo che siiukuumo, khukhwola koosi kakaandikwa kekholekhe.
Buliba bubi bukali khu bakhasi be chinda nende baliba ne banuunia! Sikila sibi sikali siliba khu sibala ne siiukuumo sia Wele khu baandu bano.
Balala bakhebwaakalwe beerwe, ne babaandi baliiyilwa mu mbaambe mu bibala bioosi, nende Be Chikholo baliswalakilila Yerusalemu khukhwola nga biise biabwe ne biliwa.
Babaandu baliiochaocha sikila buuri nga baliba ne baliindiilile siliba ne silikho sicha khukholekha khu sibala, sikila bunyali bwe mu ngaaki bulisiisiikhwa.
Bakhabone Omwana wo Mundu ne echela mwileesi ne bunyali ne luyali lukali.
Khwako nga bibiindu bino birakikha khukhwikholekha musute chimoni chenywe, sikila buonia bwenywe buliba buli siimbi.”
Nio Yesu ababoolela lukano luno ali, “Lolela khu mutuli ne kimirongooro kikiindi kioosi.
Ne nga mubona ne kusisiine kamasaafu kamatoro mumanya muli aba chindaalo che siimiyu chili siimbi.
Khwako, ne mubona bibiindu bino ne bikholekha, mumanye muli Bubwami bwa Wele buli siimbi.
“Ng'ali muboolela enywe ndi eselukho yino se labira, bibiindu bino ne bikhekholekha tawe.
Likulu ne liloba biliwao, ne Elomo yase se eliwao tawe.”
“Ba meeso! Mukhalekha kimiooyo kienywe kiaba khu naikara engali ne bumeesi ne liliembeelela lie bulamu likali mala Endaalo eyo emunyoolelesie emuambe
nga kumureko tawe. Sikila kaliicha khu baandu boosi bamenyile buli abuundu khu sibala.
Ba meso mala muchiililile khusaba buli siise, nio mube ne kamaani ke khuona mu biindu bikhekholekhe, mala mwime ebweeni wo Mwana wo Mundu.”
Buli ndaalo Yesu ekisiaanga mu Lukaangu, ne siilo achichanga enje we lukoba khukona khu sikulu silaangwa Miseituni.
Ne buli kumutikhinyi babaandu boosi beechanga niio ali mu Lukaangu khumurekeeresia.

Siise sia Naikara elaangwa Pasaka, eye kumukaati kukhalimo limela, siaba siimbi.
Ne basaayi bakhulu ne baandiki baba bariire babaandu, nio bakhaka mu bwikisi khunyoola engila, eye khukhwira Yesu.
Nio Sietani engila mu Yuda owalaangwa Isikarioti, owaba mulala khu barumwa ekhumi na babili.
Khwako Yuda acha akachula ne basaayi bakhulu ne baliindi bakhulu nga nanyala achaama Yesu khu nibo.
Basangaala, mala berusia khumuruunga chirupia.
Nio Yuda afukiilisiana nabo mala arakikha khuyiima bubweyaangu bulayi bwe khuchaama Yesu khu nibo bamuambe babaandu bakali ne bakhaliio tawe.
Endaalo eye Kumukaati Kukhalimo limela ne khukhwira kamameeme ke siakhulia sie Pasaka nga yoola,
Yesu aruma Petero, ne Yoana nabalakiilisia ali, “Cha mung'oone siakhulia sie Pasaka khulie.”
Bamureeba bali, “Wenya khusing'oonele waena?”
Abakobosia ali, “Ne mulikho mwingila mu lukoba mulakaanana omundu owe siseecha asutile esoongo eye kameechi. Muloondekho khukhwola munju nimwo alacha,
mala mureebe omwene enju muli, Omwekisia areeba ali, ‘Lusiro siina nilwo ese ne babeeka base khulaliilamo siakhulia sie Pasaka?’
Alamwekesia lusiro luboofu mu korofa lulimo buli siindu, mu bwenomwo rekekha buli siindu.”
Nio bacha mala banyoola buli siindu nga Yesu aba ne ababoolele, mala barekekha siakhulia sie Pasaka.
Nga esaa yoola, Yesu eekhala khu sialwa ne barumwa bewe.
Nio ababoolela ali, “Nekoombile lukali khulia siakhulia sie Pasaka sino ne nanywe ne khaambwa tawe!
Sikila muboolela enywe ndi, se ndilia lundi tawe khukhwola nga kaliba abuwaanga mu Bwami bwa Wele.”
Yesu abukula sikoombe, ne nga amala khu khupa orio khu Wele aloma ali, “Bukula sino mala munywe.
Sikila muboolela enywe ndi, khukhwama luno khuchiililila se ndanywa endali yino lundi tawe, khukhwola nga Bubwami bwa Wele buliicha.”
Abukula kumukaati apa orio khu Wele akumesulamo mala abaelesia naloma ali, [“Kuno kuli kumubili kwase kuulikho kuaanwa khubeela enywe. Khola murio khulwe khu khukhebulila ese.”
Mu ngila ne ng'ene, aabukula sikoombe enyuma we khukhwikolooya abaelesia aloma ali, “Sikoombe sino sili endakaano eya Wele embia eyichusiibwe ne kamafuki kase, kakachukhwa sikila enywe.]
“Ounjaama ali ano nase khu sialwa!
Omwana wo Mundu alafwa nga Wele aabisia, ne kakhali omundu omuchaama ali ne silaamo!”
Mala barakikha khureebana bali naanu olikho ocha khukhola kano.
Ne kakhali Yesu ababoolela ali, “Babaami be babaandu Be Chikholo bekesia bunyali khu baandu babwe mala baruki belaanga babeene bali, ‘Basaale be babaandu.’
Ne se kali kario khwinywe tawe, nakhali oli omukali lukali khwinywe khukhwola abe nga omwana khukhila boosi ne omwimeelesi khukhwola abe nga omukholi.
Naanu oli omukali lukali, oyo owikhala a sialwa khulia namwe oyo oreera khu mesa? Se ali oyo owikhalanga a sialwa tawe ku? Ne kakhali Ese ndi akari wenywe nga omukholi.
“Enywe mwachiililile khuba alala nase mu makhako kase,
nga Paapa ne amba bunyali bwe khuruka, akhaba sesi ndamuelesia enywe bunyali obwo.
Mulilia ne khunywa a sialwa siase mu Bwami bwase mala mwikhale khu ndebe mukhalakile chikholo ekhumi na chibili cha Isiraeli.
“Simoni, Simoni! Rekeeresia, Sietani enyile akhubukule ewe akhuseese nga omulimi aseesanga engaanu.
Ne kakhali nakhusabiile ewe Simoni ndi lisuubila liowo likhakwa tawe. Ne ungoboleele, khukhwola otinyilisie bawandaayo.”
Petero amukobosia ali, “Omwami, ese nerekekha khubowa ne khukhwirwa alala ne nawe!”
Ne Yesu amuboolela ali, “Ese khuboolela ewe Petero, ndi etaaywa ne khakholiokha siilo sia luno, olaba wanjikaanile khataru oli se umanyile tawe.”
Yesu ababoolela ali, “Ne kakhali luno omundu yesi yesi oli ne sibeeti namwe elolooti khukhwola abukule; ne yesi yesi okhali ne mbalu tawe khukhwola akusie engubo yewe mala akule embalu.
Sikila muboolela enywe ndi liiandiko lino khukhwola lichusibwe mwise, ‘Bamura alala ne babooni’; sikila kakaandikwa khwise kalechusibwa.”
Babeeka bamuboolela bali, “Omwami, lola ano khuli ne chimbalu chibili.” Abakobosia ali, “Chanyalile.”
Yesu arura mu lukoba mala acha khu sikulu sia Miseituni nga buli lwoosi, babeeka boosi bacha naye.
Nga boola khu sikulu, Yesu ababoolela ali, “Khemusabe mukhakhola murio mwakwa mwikhako tawe.”
Nio abalekha esendakho sinao, mala asikama asaba ali,
“Paapa, waaba ne wenya ndusieo sikoombe sie kumunyakhano sino. Ne kakhaba kario, likhaba lilienya liase busa tawe, ne kakhali lilienya liowo likholekhe.”
[Malaika khukhwama mwikulu amubonekhela mala amutinyilisia.
Asaba ne kamaani ne ali mu buchuuni bukali, lukesi lwewe lwaba nga kamafuki ne karoonya aasi.]
Nga enyokha mwisaba akobola khu beeka bewe mala abanyoola balikho bakona sikila baba baluile ne khubeelela lukali.
Ababoolela ali, “Siina sikila ne mukona? Khemwinyokhe musabe nio mukhakhola murio mwakwa mu makhako tawe.”
Oli Yesu asiloma ario, sipupu siola siarangiriirwe no mundu olaangwa Yuda, mulala khu beeka ekhumi na babili, echa khu Yesu ne khumwekwayila.
Yesu amuboolela ali, “Yuda, onyala wachaama Omwana wo Mundu khulwe khumwekwayila?”
Nga babeeka ba baaba ne Yesu babona sicha khwekholekha bamuboolela bali, “Omwami, khurumikhire chimbalu chefwe?”
Ne mulala khu nibo arema liiru lia nasioobi owo Omusaayi Omukhulu Lukali lie lubeka luseecha.
Nio Yesu aloma ali, “Wanyala orio!” Nabukula liiru alikobosia khu murwe.
Nio Yesu aboolela basaayi bakhulu ne baliindi be lukaangu ne babemeelesi ba baaba ne bechile khumuaamba ali, “Mwichile ne chimbalu ne chiruungu oli ese ndi omunuuli?
Nabelenge ne nanywe mu lukaangu buli endaalo mala se mwakhaka khu khumbamba tawe. Ne kakhali yino eli esaa yenywe ne bunyali bwe sisiilima.”
Nio baamba Yesu mala bamuila munju eyo Omusaayi Omukhulu Lukali. Petero aloondakho sinao.
Oli babwana kumulilo akari we luuya lwe kumuse balikho boora, Petero yesi abekhalamo.
Omukholi owe siikhasi nga amubona ekhaale asioso, amuungusa mala aloma ali, “Omundu yuno yesi abeele ne Yesu.”
Petero ekaana ali, “Mukhasiwe, ese se mu manyile tawe!”
Enyuma we siise sitiiti omundu okundi yesi aunguusa Petero mala aboola ali, “Ewe wesi oli mulala khwaabo.” Ne kakhali Petero amukobosia ali, “Munduwe, ese se ndi mulala khu nibo tawe!”
Enyuma we saa ndala omundu okundi yesi akhayilila busa khuboola ali, “Ng'ali omundu yuno yesi abele ne Yesu sikila ali Omukalilaya!”
Petero amukobosia ali, “Munduwe, olanialilisianga siina!”
Nio oli asikaana ario etaaywa yakholiokha.
Omwami ekhebukha mala alola Petero, mala Petero aakhebulila elomo niyo Omwami aaba ne amubooleele ali, “Siilo sia luno etaaywa ne khaakholiokha tawe, olaba wanjekaanile khukhwola khataru.”
Petero aarura enje aalila burafu po!
Babaandu ba baaba ne baliindile Yesu, bamukholela siienyameno ne khumuupa.
Bamufuunikha chimoni ne khu mureeba bali, “Ng'oola! Naanu owama khu khuupa?”
Mala bamuloma kamakhuwa kakaandi kamakali ke khumuseya.
Nga endaalo yola, kumuse kwe babemeelesi, basaayi bakhulu, ne baandiki bebuusia alala, mala bareera Yesu ebweeni we kumuse.
Bamureeba bali, “Khuboolele, ewe oli Kristo?”
Abakobosia ali, “Nakhamuboolela, se mulasuubila tawe,
ne nakhamureeba lireeba se mulaangobosia tawe.
Ne khukhwama luno khuchiliilila, Omwana wo Mundu alekhala kumukhono kumuseecha kwa Wele Owe Bunyali Bwoosi.”
Nio boosi bamureeba bali, “Khwako ewe oli Omwana owa Wele?” Aabakobosia ali, “Enywe mwalomile murio.”
Nabo baloma bali, “Buloli siina bubuundi nibo khwenya? Fwabeene khwauliile niko omwene aama khuloma.”

Be kumuse abo boosi bayila Yesu ebweeni wa Pilato.
Mala barakikha khu musitaka ne baloma bali, “Khunyoolile omundu yuno atiimia babaandu befwe, ne khu bakaania ali bakharuunga busuuru khu Kaisari tawe, lundi omwene elaanga ali, niye Kristo, Omwami.”
Nio Pilato amureeba ali, “Ewe oli Omwami owe Bayaudi?” Yesu amukobosia ali, “Ewe walomile orio.”
Pilato aboolela basaayi bakhulu ne sipupu ali, “Se nanyoolile likila mukhalakile tawe.”
Ne kakhali bakhayilila lukali bali, “Khulwe liliekisia liewe alikho aachilisia babaandu khukhola sisiayuumba mu Buyuda mwoosi. Arakikhira mu Kalilaya luno oolile ano.”
Nga Pilato aulila kano, areeba ali, “Omundu yuno Omukalilaya?”
Ne nga amanya ali Yesu ama mu lukoongo lurukwa ne Herodi, amuruma khu Herodi, owaba yesi nali mu Yerusalemu siise esio.
Herodi nga abona Yesu, asangaala lukali sikila aba ekoomba lukali khumubona sikila aba aulila ka kewe mala eenyanga khubona Yesu nakhola kamayia.
Nio Herodi areeba Yesu kamareeba kamakali, ne kakhali Yesu se amukobosiakho tawe.
Basaayi bakhulu ne baandiki becha ebweeni mala basitaka Yesu lukali.
Herodi ne banamae bewe bakholela Yesu siienyameno ne khumulekelesia mala bamufwara engubo eye lukoondo lulayi lukali mala bamukobosia wa Pilato.
Endaalo eyo Herodi ne Pilato baamba busaale, kano ne kakhakholekha tawe, baba basiku.
Pilato alaanga alala basaayi bakhulu, babemeelesi ne babaandu,
mala ababoolela ali, “Mureerire omundu yuno ebweeni wase ne muboola muli abeele alikho atiimia babaandu. Ne enyuma we khumuocha ebweeni wenywe, se namunyoolilekho likoso liosi liosi lie khumukhalakila tawe.
Ne akhaba Herodi yesi se amunyoolilemo libi liosi liosi tawe, sikila namukoboosie khwifwe. Omundu yuno se akholilekho sisiindu siosi siosi sikila erwe tawe.
Khwako ndamupa biboko mala mulekhuule ache.”
[
Buli lwosi mu naikara eye Pasaka Pilato abalekhuulilanga omuboe mulala.]
Babaandu boosi bayokela ne baloma bali, “Mwire! Khulekhuulile Baraba!”
(Bara Baraba mu siboe sikila sisiayuumba sisiaba mu lukoba ne bubwiri.)
Pilato enya khulekhuula Yesu, khwako asaaya sipupu lundi.
Ne kakhali bayokela bali, “Mubaambe! Mubaambe!”
Pilato ababoolela lukhola khataru ali, “Siina sikila, akholile mabi siina? Se namunyoolilekho kamabi kakila erwe tawe! Khwako, ndamupa biboko mala mulekhuule ache.”
Ne kakhali bachiililila khuyokela lukali bali, Yesu khukhwola abaambwe, ne ekhumaliilikha lilienya liabwe liafukiililwa.
Nio Pilato akhalakila Yesu khuloondekhana ne lilienya liabwe.
Nio alekhuula Baraba niye benyaanga, mala abaelesia Yesu bakhole nga benyile.
Nio banamae babukula Yesu bacha naye. Nga baba ne balikho bacha, bakaanana omundu khukhwama Kireni owalaangwa Simoni ne alikho engila mu lukoba khukhwama enje. Bamutiila mala bamurakho asutile Yesu kumusalaba amuloondekho.
Babaandu bakali bamuloondakho, bakhasi ba baba mu sipupu omwo balila ne khukhwesasaara.
Yesu abekhebukha mala ababoolela ali, “Bakhaana ba Yerusalemu! Mukhandila ese tawe, ne kakhali khemwelilile mwabeene ne khulwe babaana benywe.
Sikila chindaalo chilikho chiicha, nicho babaandu baliloma bali, ‘Bakuumba bali ne khabi, ne chinda chikhasaalakho namwe kamaturu kakhanuuniakho tawe!’
Esio siliba siise nisio babaandu baliboolela bikulu bali, ‘Khukwekho!’ Lundi baliboolela chingulu bali, ‘Khukise!’
Ne babaandu baaba ne bakhola bario khu murongooro kumubisi, kacha khuba karie khu mwomu?”
Babaandu babili ba baaba banuuli bayilwa khukhwirwa alala ne Yesu.
Nga boola abuundu aalaangwa, “Siaanga,” Babaambilao Yesu, ne banuuli abo, mulala kumukhono kwa Yesu kumuseecha no kundi kumukhasi.
Yesu aloma ali, “Paapa babeele sikila se bamanyile niko bakhola tawe.”
Baapa ekura khukabana chingubo chewe.
Babaandu bemao baloleelela, ne kakhali babemeelesi be Bayaudi bamukholela embelekeu, ne baloma bali, “Aonianga babaandi, ne aaba nali Kristo lundi omurobore owa Wele lekha eonie omwene!”
mala baloma bali, “Waaba ne oli Omwami owe Bayaudi yeonia wamwene!”
Amurwe wewe kabao kamaandiko kano, “Yuno niye Omwami we Bayaudi.”
Mulala khu banuuli owaba nali khu musalaba aboolela Yesu ali, “Ewe se oli Kristo? Yeonia mala okhuonie nafwe!”
Ne okundi oyo arafwira owasie oyo aloma ali, “Ewe se oria Wele tawe? Akhaba ne khukhalakiilwe kamafwaanane.
Ne efwe ng'ali, mu bung'ali khwanyoolile kumuruuru kwe bikholwa biefwe ne kakhali omundu yuno se akholile sisiindu siibi tawe.”
Nio aboolela Yesu ali, “Ne woola mu Bwami bwowo ukhebulile.”
Yesu amukobosia ali, “Khusuubisia ndi luno olaba alala nase mu Paratiso.”
Oli choola embi chisa sita che kumuusi, sisiilima siaamba khu sibala sioosi khukhwola chi saa tisa che kumuusi.
Mala epasia eye mu Lukaangu yatabukhamo bitonyi bibili.
Nio Yesu alila ne kumumilo kumurafu ali, “Paapa, nda kumwoyo kwase mu makhono kowo!” Oli aboola kano ekhilisia kumuuya mala akwiisia kumwoyo.
Omukhulu owe kamae abona kakekholeekhe, afumia Wele naloma ali, “Ng'ali omundu yuno se abeelekho ne bubi bwosi bwosi tawe.”
Ne babaandu boosi ba baaba ne babuusiisie alala khuloleelela nga babona kakekholeekhe, boosi barekukha bakobola chingo chabwe ne barere kamakhono kabwe emukoongo mu bubeeleli.
Ne boosi babamanya Yesu alala ne bakhasi babamuloondakho khukhwama Kalilaya bema sinao khuloleelela mala babona bibiindu bino bioosi.
Abao omundu mulala owalaangwa Yosefu khukhwama mu lukoba lwe Buyuda lwa Arimatea. Aaba mulala khu be kumuse, omundu omulayi lundi omuluungi.
Se afukiilisiana ne babasie mu bukhalaki bwabwe khu Yesu tawe, alindiililanga liliicha lie Bubwami bwa Wele.
Omundu yuno acha khu Pilato asaba amuelesie kumulaambo kwa Yesu.
Nio akurusia khu musalaba, akuulukusilia mu suuka eya katani, akusiikha mu ng'ani embia niyo aabeecha mu lwanda niyo yaba bakhasiikhamo omundu tawe.
Yaba endaalo eye khukhwerekekhera e sabato sikila e sabato yaba eli siimbi khurakikha.
Bakhasi ba baaba ne baloondile khu Yesu khukhwama e Kalilaya, bacha ne Yosefu, mala babona eng'ani lundi babona nga kumulaambo kwa Yesu ne kwasiikhwamo.
Bakhasi abo bakobola engo mala bang'oona bibiindu biunyanga bulayi ne kamafura kaunyanga bulayi khulwe kumulaambo kwa Yesu.
Baola mu Sabato khuloondekhana ne Lilaka.

Bakhasi bacha e siliindwa asibuyi mwichuma, basutile bibiindu biiunya bulayi chana nibio baba ne bang'oonile.
Banyoola libaale liapiringisiibwe liarurire emuliango we siliindwa.
Nga bengilamo se banyoolamo kumubili kwa Yesu tawe.
Nga baba ne basiiuka, babona babaandu babili babemao befwarire chingubo ching'enang'ena lukali.
Bakhasi abo baambwa buuri, benamikha bubweeni bwabwe bwetiila aasi, mala babaandu abo baabareeba bali, “Siina sikila ne muyiima omulamu mu bafu?
Se ali ano tawe, alamusiibwe. Khebulila niko aamuboolela enywe, ne asiili e Kalilaya ali,
‘Omwana wo Mundu khukhwola aanwe khu baandu babooni, abaambwe khu musalaba, mala enyuma we chindaalo chitaru alamukhe.’ ”
Bakhasi abo bakhebulila kamakhuwa ka Yesu,
bakobola engo khukhwama e siliindwa mala baboolela babeeka ekhumi na mulala ne babaandi boosi bibiindu bino bioosi.
Bakhasi abo ba baboolela barumwa bibiindu bino baba Maria Makatalena, Yoanina ne Maria maawe owa Yakobo, ne bakhasi babaandi.
Ne kakhali barumwa bebaasia bali niko bakhasi bababoolele kali ka busa mala khusuubila tawe.
Ne kakhali Petero enyokha mala atima acha e siliindwa enama mala abona esuuka eya katani yaulukuuswe, ne sisiindu se siabamo tawe. Mala akobola engo nauka busa kakekholeekhe.
Khu ndaalo eyo neng'ene baloondi ba Yesu babili baba balikho bacha mu sirekere sisialaangwa bali Emau, embi chi kilomita ekhumi na ndala khukhwama e Yerusalemu,
ne baba balikho balomaloma ke bibiindu bioosi bibiaba ne biekholekhe.
Nga baba ne balikho baapa embakha eyo, Yesu omwene echa aba siimbi mala akeenda nabo.
Bamubona ne kakhali se bamumanya tawe.
Yesu abareeba ali, “Mulikho mulomaloma siina nga mulakeendanga?”
Bema mala bubweeni bwabwe bwekesia bubeeleli.
Mulala khu nibo owalaangwa Kilefasi amureeba ali, “Ewe weng'ene niwe omukeni mu Yerusalemu okhamanyile bibiindu bibiikholekhemo mu ndaalo ndiiti chibirire chino tawe?”
Naye abareeba ali, “Biindu siina?” Bamukobosia bali, “Bibiindu bibiekholeekhe khu Yesu owa Nasareti.” Omundu yuno abele omung'oosi owe kamaani mu khukhola ne mu khuboola buli sisiindu ebweeni wa Wele ne babaandu boosi.
Basaayi bakhulu ne babaami befwe bamuana akhalakilwe lifwa, mala abaambwa khu musalaba.
Ne abele khweyikina khuli niye olionia Isiraeli! Luno eli endaalo eya khataru khukhwama nga kano ne kekholekha.
Khutasa khwako bakhasi balala be kumukaanda kwefwe bakhuukisie, bachile makhelebeende khu siliindwa,
ne se banyoolilemo kumubili kwewe tawe, bakoboole ne baboola bali, malaika ba babonekheele ne khubaboolela bali alamuukhe.
Balala khwifwe bachiile khu siliindwa mala banyoola busa bulayi bwene nga bakhasi abo ne baboolile, ne kakhali se baboonekho Yesu omwene tawe.
Nio Yesu ababoolela ali, “Enywe muli basilu sina? Muli kalaa khusuubila buli sisiindu nisio bang'oosi baloma!
Se lienyekha Kristo anyaasibwe mu biindu bino bioosi, mala engile mu luyali lwewe tawe ku?”
Nio Yesu abenooselia kakewe koosi kakaba ne kaboolwa mu maandiko, khurakikhira khu Musa ne bang'oosi boosi.
Ne nga boola siimbi a sirekere nisio baba ne balikho bachamo Yesu ekholesia nga owenya khubirao;
ne kakhali bamukhayilakho ne baloma bali, “Enyanga yakwile mala sisiilima silikho sitiila kona ano nafwe.” Nio acha nabo.
Ekhala a sialwa khulia nabo, abukula kumukaati mala apa orio; mala akumesulamo abaelesia.
Nio chimoni chabwe chekukha, bamanya bali ali Yesu niye. Mala atambao.
Bareebana bali, “Kimiooyo kiefwe se kiyilenge nga alomalomenge nafwe khu muila nakhwinooselia kamaandiko?”
Benyokha khangu bakobola e Yerusalemu, mala banyoola babeeka ekhumi na mulala bebuusiisie alala ne babaandi nibo baba nabo,
mala baababoolela bali, “Ng'ali Omwami aalamukhe! Aama khubonekhela Simoni!”
Babili abo babenooselia kakekholeekhe khu muila, lundi nga bamanyile bali Yesu niye namalile khubaelesia kumukaati.
Nga babili abo baba ne basibaboolela kano, Yesu omwene eema akari wabwe ababoolela ali, “kumuleembe kube nanywe.”
Besiindukha lundi baria lukali mala bebaasia bali baboone simakoombe.
Ne kakhali ababoolela ali, “Siina sikila ne mwesiindukha mala nemuayaaya mu miooyo kienywe.
Lola kamakhono kase ne bikele, mala mumanye muli niise samwene. Ndilekho mala mu manye, sikila simakoombe se sili ne kumubili ne bikuumba nga mubona ese nendi nabio tawe.”
Oli ababoolela kano, abekesia kamakhono kewe ne bikele.
Kakhaba kario se basuubila tawe sikila liliekhoya ne liuka, nio abareeba ali, “Mulikho ne siakhulia siosi siosi?”
Bamuelesia sitonye sie ng'eeni endeekhe,
niyo abukula mala alia mu moni chabwe.
Nio ababoolela ali, “Kano kali kamakhuwa kase niko nalomaloma khwinywe nga naba ne siili nanywe, ndi, buli siindu sisiaandikwa khwise mu Lilaka lia Musa ne mu maandiko ke bang'oosi ne chinyimbo khukhwola kechusibwe.”
Nio ekula kamebaasio kabwe bamanye kamaandiko,
mala ababoolela ali, “Kaandikwa kali, Kristo khukhwola anyaasibwe mala alamusibwe mu bafu enyuma we chindaalo chitaru,
mala mu lisina liewe burume khu liekanila ne khubeelwa khwe bubwoni bwilwachibwe khu kholo choosi, khurakikhira mu Yerusalemu.
Enywe muli baloli be bibiindu bino.
Ne lola ese samwene ndamurumira enywe nisio Paapa wase asuubisia. Ne khukhwola mu lindiilile mu lukoba nabwila nga kamaani khukhwama mwikulu ne kamwichakho.”
Nga aba nasibabiita chikhabi, abukhana nabo mala abukulwa khucha mwikulu.
Bamusaaya mala bakobola Yerusalemu ne liliekhoya likali,
mala siise siabwe sioosi bachiililila khuba mu lukaangu ne khu khupila Wele orio.

Mu khurakikha, Elomo aabao, mala Elomo aaba ne Wele, lundi Elomo aaba Wele.
Khukhwama mu khurakikha, Elomo aaba ne Wele.
Wele abuumba bibiindu bioosi khubirira mu niye, se siliio sisiindu na silala mu bibuumbe bioosi sisiakholwa niye ne akhaliio tawe.
Elomo aaba sinoko sie bulamu ne bulamu buno bwareera buwaanga mu baandu.
Buwaanga bukhosianga mu siilima ne sisiilima se siabuminyile tawe.
owecha khuboolela babaandu ke buwaanga, nio boosi baulile burume mala basuubile.
Niye omwene se aba buwaanga tawe; echa khuboola ke buwaanga.
Buno bwaba buwaanga bwa ng'ali, buwaanga bubwiicha mu sibala ne khukhosia khu buli mundu.
Elomo aaba mu sibala ne akhaba Wele ne abuumba sibala khubirira mu niye, sibala se siamumanya tawe.
Eecha mu sibala siewe sisiene ne kakhali babaandu bewe se bamwakaanila tawe.
Kakhaba kario balala bamwakaanila mala basuubila mu niye nio abaelesia bunyali bwe khuba babaana ba Wele.
Se baba ba Wele mu ngila eya busiele, eye khusaalwa nga babaana bo mundu tawe; Wele omwene niye owaba Raarawabwe.
Elomo oyo eekhola aaba Omundu mala eechula kumwalaalo ne bung'ali, aamenya mwifwe. Khwabona luyali lwewe, luyali nilwo anyoola nga Omwana Omuteelwa owa Paapa.
Niye Yoana aalomalomakho ali, “Yuno niye naloma ndi, ‘Alikho eecha enyuma wase, ne kakhali ali omukali khu khukhila ese sikila aabao ese ne khasaalwa tawe.’ ”
Akhubiitanga efwe fweesi chikhabi chingali khukhwama mu bwichufu bwe kumwalaalo kwewe.
Wele aana Lilaka khubirira khu Musa ne kakhali kumwalaalo ne bung'ali biechela mu Yesu Kristo.
Se aliio Omundu owabonakho Wele tawe, ne akhali Omwana ooli Wele, lundi ooli ne Paapa, omwene oyo niye oomanyisia Wele khwifwe.
Bayaudi be bunyali mu Yerusalemu baruma basaayi balala ne Balawi khu Yoana bamureebe bali, “Ewe niwe naanu?”
Yoana se aloba khu bakobosia tawe, ne kakhali alomaloma busa abuwaanga ali, “Ese se ndi Kristo tawe.”
Bamureeba bali, “Nono ewe niwe naanu? Ewe oli Elicha?” Yoana abakobosia ali, “Se ndi niye tawe.” Bamureeba bali, “Ewe niwe omung'oosi chana?” Abakobosia ali, “Tawe.”
Bamuboolela bali, “Nono khuboolele, Khwenyekha khukobosele bakhurumire likhuwa. Ewe wamwene welanga oli naanu?”
Yoana aabakobosia mu khurumikhira kamakhuwa niko omung'oosi Isaya aaloma:
“Ese ndi kumumilo kwo mundu oboola ne ali mu sichiimi ali,
‘Kololosia engila Omwami abirirekho.’ ”
Barumwa barumirwe ne Bafarisayo,
bareeba Yoana bali, “Waaba ne okhali Kristo, namwe Elicha namwe omung'oosi tawe, siina sikila ne obatiisia?”
Yoana aabakobosia ali, “Ese mbatiisia ne kameechi, ne kakhali omundu mulala aamwimilemo niye enywe mukhamanyile tawe.
Alikho echa enyuma wase, ne ese se nolaana aakhaba khukangulula biraaro biewe tawe.”
Kano koosi kakholekha mu Betania, ebukwe we luluuchi lwa Yoritani, niio Yoana aabatiisilianga.
Endaalo eloondakho Yoana abona Yesu ne echa niio ali. Aloma ali, “Lola Limeeme lia Wele lirusiao bubwoni bwe sibala!
Yuno niye nalomalomengekho nga naboolile ndi, Omundu alikho echa enyuma wase, mala ali omukali khukhukhila ese, sikila abao ese ne khasaalwa tawe.
Ese samwene se namumanya tawe, ne kakhali necha ne mbatiisia ne kameechi nio mumanyisie niye khu baandu ba Isiraeli.”
Ne Yoana arusia buloli bwewe ali: “Nabona Roho ne eekha nga liuusi khukhwama mwikulu mala aamubaakho.
Naba siili khumanya ndi niye tawe, ne kakhali Wele, owanduma khubatiisia ne kameechi aba aambooleele ali, ‘Olabona Roho ne eekha khu mundu; Omundu oyo niye oobatiisia ne Roho Omutakatifu.’ ”
Yoana aloma ali, “Namuboone niye, lundi ndusia buloli ndi ali Omwana owa Wele.”
Endaalo eloondakho Yoana aba emile ao lundi ne babeeka bewe babili,
nga abona Yesu ne alikho aabira aaloma ali, “Lola, elio lili Limeeme lia Wele!”
Babeeka babili chana baaulila ne aloma kano mala baloonda khu Yesu.
Yesu ekhebukha ababona ne bamuloondilekho, mala abareeba ali, “Mulikho muyiima siina?”
Bamukobosia bali, “Rabii, omenyile waena?” (Likhuwa Rabii liboola lili, “Omwekisia.”)
Abakobosia ali, “Yiicha mubone.” (Chaba embi chisa ekhumi che ekolooba.) Nio bacha naye babona niio amenya mala bekhala naye endaalo eyo yoosi.
Mulala khwaabo aba Andereya wandaaye owa Simoni Petero.
Ao ne nao anyoola wandaaye Simoni mala amuboolela ali, “Khwanyoolile Masiiya.” (Masiiya liboola, “Kristo.”)
Mala ayila Simoni khu Yesu.
Yesu alola Simoni mala aloma ali, “Lisina liowo lili Simoni okhwa Yoana, ne kakhali okhalangwe Kefa.” (Lisina Kefa nilio Petero sifuno sialio “Lulwanda.”)
Endaalo eloondakho Yesu arura khucha Kalilaya. Anyoola Filipo mala amuboolela ali, “Nondekho!”
Filipo aba ama mu Betesaita, mu lukoba nimwo Andereya ne Petero bamenya.
Filipo anyoola Natanieli mala amuboolela ali, “Khwanyoolile oyo niye Musa aandikakho mu sitabu sie Lilaka, bang'oosi bosi baandika khu makhuwa kewe. Ali Yesu okhwa Yosefu, khukhwama e Nasareti.”
Natanieli naye areeba ali, “Silayi siosi siosi sinyala siama Nasareti ku?” Filipo akobosia ali, “Yiicha mala obone.”
Nga Yesu ne abona Natanieli namwichakho aboolela Natanieli ali, “Lola Omuisiraeli wa ng'ali okhalimo bubacha tawe!”
Natanieli amureeba ali, “Umanyile oriena?” Yesu akobosia ali, “Khubone nga obeele ne wikhaale aasi we kumutuli Filipo nakhakhulaanga tawe.”
Natanieli amukobosia ali, “Omwekisia, ewe oli Omwana owa Wele! Ewe oli Omwami owa Isiraeli!”
Yesu amukobosia ali, “Ewe osuubila sikila namakhuloma ndi khubone ne wikhaale aasi we kumutuli? Olabona bibiindu bikali biboofu khukhila lino!”
Mala ababoolela ali, Ndikho muboolela bung'ali mulabona likulu liekuukhe mala Malaika ba Wele baniina ne beekha khu Mwana wo Mundu.

Enyuma we chindaalo chibili, siselelo siaba mu lukoba lwa Kana e Kalilaya. Maawe owa Yesu abaayo.
Ne akhaba Yesu ne babeeka bewe beele bosi balaangiilwe mu siselelo esio.
Nga endali ne yawa maawe owa Yesu aboolela Yesu ali, “Endali yaweele.”
Yesu aamukobosia ali, “Maayi se kali bali khukhwola umboolele nisio khola tawe. Esaa yase ekhoola tawe.”
Mala maawe owa Yesu aaboolela bakholi ali, “Khola sisiindu siosi siosi nisio amuboolela.”
Bayaudi bali ne kamalaka ke kumwiima kwe khusaaba, ne khulwe sifuno sino chabao chinjikha sita che kamabaale, buli ndala yaba ne bubalaayi bwe khu bukula kamatepe karaano namwe sita.
Nio Yesu aboolela bakholi ali, “Yichusia chinjikha chino kameechi.” Bachichusia choola khu munwa,
mala aababoolela ali, “Nono khemutaekho kameechi chana matiiti muyilile Omwimeelesi owe naikara!” Bamuyilila kameechi,
kakaba luno ne keekelile endali mala aakichanjamakho, se amanya endali yino yamile waena tawe (ne kakhali bakholi babataa kameechi bamanya); nio aalaanga omwene siselelo
mala aamuboolela ali, “Buli mundu yesi yesi anyoanga anywesia endali endayi ne oli bakeni bekura ne aloondiakho musoka. Ne kakhali ewe obiikhile endali endayi lukali khukhwola siise sino!”
Kamayia kano kaba ke khunyoa niko Yesu akhola mu Kana e Kalilaya; ebweeneyo ekesia luyali lwewe mala babeeka bewe basuubila mu niye.
Enyuma wa kano, Yesu ne maawe ne bawandaaye ne babeeka bewe bacha Kaperinaumu bamenyakhoyo chindaalo ndiiti.
Ebweeneyo aanyoola babaandu mu Lukaangu ne balikho bakusia chieeyi, kamakheese ne kamauusi kamabaya. Akhaba bafunja chirupia bosi baba bekhale khu mesa chabwe.
Nio akhola kumusariti kwe chisia mala aloonda khangu kamakheese koosi ne chikhaafu biarura mu Lukaangu, afuumalikha chimesa che bafunja chirupia, mala asalanisia chirupia chabwe,
mala arusia lilaka khwaabo bakusia kamauusi kamabaya ali, “Karusie muno! Lekha khukhola enju eya Paapa khuba esooko!”
Babeeka bewe bakhebulila bali liiandike liboolanga lili, “Wele, silukuluku siase khu nju yowo sioselela mwise nga kumulilo.”
Bayaudi be bunyali bamukobosia ne lireeba bali, “Mayia siina niko onyala wakhola kakhwekesia efwe kali oli ne bunyali bwe khukhola kano?”
Bamureeba bali, “Lukaangu luno lwabukula kimiiko kamakhumi kane ne kikiindi sita khulwombakha! Mala ewe olalwombakha mu ndaalo chitaru?”
Ne kakhali Lukaangu nilwo Yesu alomalomangakho lwaba kumubili kwewe.
Nio nga alamusibwa khukhwama mu lifwa, babeeka bewe bakhebulila bali aloma lino, mala basuubila liiandiko nende niko Yesu alomanga.
Nga Yesu aba mu Yerusalemu mu ndaalo cha Naikara eye Pasaka, bakali basuubila mu niye nga babona kamayia niko akhola.
Ne kakhali Yesu se abasuubila tawe; sikila aba abamanya boosi.
Se enaana omundu yesi yesi amuboleele liiba lie babaandu tawe, sikila niye omwene amanya koosi kaali mu miooyo kiabwe.

Abao omwimeelesi owe Bayaudi owalaangwa Nikodemu. Aba owe kumukaanda kwe Bafarisayo.
Siilo silala aacha khu Yesu mala amuboolela ali, “Rabii khumanyile khuli ewe oli omwekisia owarumwa ne Wele. Se aliio omundu onyala khukhola kamayia niko ewe olakholanga Wele nakhali naye tawe.”
Yesu amukobosia ali, “Ng'ali khuboolela ewe ndi, se aliio omundu onyala abona Bubwami bwa Wele nakhasaalilwe khabili tawe.”
Nikodemu amureeba ali, “Omundu omukhulu anyala asaalwa lundi ariena? Ng'ali sanyala engila munda mwa maawe asaalwa lwa khabili tawe!”
Yesu amukobosia ali, “Ng'ali khuboolela ewe ndi, se aliio onyala engila mu Bwami bwa Wele nakhasaalilwe khubirira mu meechi ne Roho tawe.
Sisaalwa mu mubili siama khu mubili, ne sisaalwa mu roho sili sia Roho.
Okhesiindukha tawe sikila nakhubooleele ndi khukhwola mweesi musaalwe lukhola khabili.
Ekhuungu euchanga niio yenyile; ewe oulila busa luyoka nilwo ekhola ne se omanya niio yaama namwe niio elikho echa tawe. Kali busa kario khu buli mundu osaalwa mu Roho.”
Nikodemu amureeba ali, “Kano kanyalikhana kariena?”
Yesu aamukobosia ali, “Ewe oli omwekisia omanyikhaane mu Isiraeli, mala se omanyile kano tawe?
Ng'ali khuboolela ewe ndi, khulomalomanga nilio khumanyile lundi khuboolanga niko khuboone, ne kakhali se aliio khwinywe owenya khufukiilila burume bwefwe tawe.
Namubooleele enywe ke bibiindu bie khu sibala sino ne kakhali se musuubila ese tawe, nono mulasuubila muriena ne muboolela ke bibiindu bie mwikulu?
Mbao omundu yesi yesi owaniina mwikulu tawe ne akhali Omwana wo Mundu owekha khukhwama mwikulu.
nio buli yesi yesi osuubila mu niye abe ne bulamu bwa mindali.
Sikila Wele aasiima sibala lukali mala aana Omwana wewe Omuteelwa, nio yesi yesi osuubila mu niye akhafwa tawe, ne kakhali abe ne bulamu bwa mindali.
Sikila Wele se aaruma Omwana wewe mu sibala khuuba Omukhalaki wasio tawe, ne kakhali abe Omuonia wasio.
“Yesi yesi oosuubila mu Mwana se akhalakilwa tawe, ne oyo okhasuubila tawe, aakhalakilwa khale, sikila se asuubila mu Mwana omuteelwa owa Wele tawe.
Ne bukhalaki buli buri: Buwaanga bwecha mu sibala, ne babaandu basiima sisiilima khukhila buwaanga sikila bikholwa biabwe bili bimayaanu.
Abo boosi bakhola bibiindu bimayaanu babiila buwaanga mala se bacha mu buwaanga tawe, sikila se benya bikholwa biabwe bimayaanu bibonekhe tawe.
Ne kakhali abo bakhola kaali ng'ali beecha mu buwaanga nio buwaanga bwoole khukhwekesia buli, niko bakholile kali ke buriaani khu Wele.”
Enyuma wa kano, Yesu ne babeeka bewe bacha mu ngoongo che Buyuda, amenyayo nabo khu siise sisiimbi ne abatiisia babaandu.
Yoana yesi abatiisilianga abuundu bali Anoni, embi ne sirekere sia Salimu, sikila kameechi kabao abwenao kamakali. Babaandu bamuchichangakho nababatiisia.
(Siise esio Yoana abeele akhareebwa mu siboe tawe.)
Balala khu beeka ba Yoana barakikha khuyingana no mundu we siyuda khu makhuwa ke kumwiima kwe khusaaba.
Nio bacha khu Yoana bamuboolela bali, “Omwekisia, okhebulila omundu owaba ne nawe e bukwe we luluuchi lwa Yoritani, niye walomaloma khu kewe? Lola luno yesi alikho abatiisia, mala buli mundu alikho amuloondakho.”
Yoana aabakobosia ali, “Se aliio omundu onyala aaba ne sisiindu siosi siosi Wele ne akhamueleesie tawe.
Enywe mwabeene muli baloli base nga naloma ndi, ‘Ese se ndi Kristo tawe, ne kakhali narumwa ebweeni wewe.’
Niye baakhiile niye omwene mwea; ne omusaale emangao arekeeresia, mala asangaala ne aulila kumumilo kwoyo niye baakhiile. Busangaafu bwase seesi bwichusibwa burio.
Khukhwola niye atase khuuba omukali ne ese ndase khuuba omutiiti.”
Oyo owicha khukhwama mwikulu ali omukali khukhila boosi. Oyo owama mu sibala ali owe sibala mala alomaloma kamakhuwa ke sibala, ne kakhali owicha khukhwama mwikulu ali angaaki wa boosi.
Alomanga niko aboone ne khuulila, ne se aliio ofukiilila burume bwewe tawe.
Ne kakhali omundu yesi yesi ofukiilila burume bwewe aandalasia ne nakano ali Wele wa ng'ali.
Omundu niye Wele arumire aboolanga kamakhuwa ka Wele, sikila Wele amuelesianga Roho wewe mubwichufu.
Paapa asiima Omwana wewe lundi ara buli sisiindu mu bunyali bwewe.
Omundu yesi yesi osuubila mu Mwana ali ne bulamu bwa mindali. Ne yesi yesi okharia Omwana, se aliba ne bulamu bwa mindali tawe, ne kakhali alimenya aasi we siiukuumo sia Wele.

Bafarisayo baulila bali Yesu ali ne babeeka bakali lundi abatiisiisie babaandu bakali khukhila Yoana.
(Kang'ali Yesu omwene se abatiisiakho omundu yesi yesi tawe, babeeka bewe bong'ene nibo ba babatiisianga.)
Nio nga Yesu aulila kakaba ne kalomwa arura e Buyuda akobola e Kalilaya,
khu lukeendo lwewe khukhwola beele abirire mu Samaria.
Esebele eya Yakobo yaba abwenao, ne Yesu aba aluile khu lukeendo mala ekhala a sebele. Yaba embi chisa sita che kumuusi.
Omukhasi Musamaria echa khutaa kameechi, mala Yesu amusaba ali, “Mbekho kameechi nywe.”
(Babeeka bewe baba bachiile mu lukoba khukula siakhulia.)
Yesu amukobosia ali, “Abanga omanyile nisio Wele aananga ne khumanya naanu olakhusabanga ewe kameechi, andi omusabile mala akhuelesia kameechi ke bulamu.”
Omukhasi chana aloma ali, “Omwami, se oli ne sisiindu sie khutailamo kameechi tawe, mala liloo lie sebele lileeyi. Olanyoola waena kameechi ke bulamu ako?
Kuuka wefwe Yakobo niye owakhuelesia efwe esebele yino; niye ne babaana bewe banywechanga muno alala ne bibiaayo biewe, wibaasia oli ewe omukali khukhila Yakobo?”
Nio Yesu amukobosia ali, “Omundu yesi yesi onywa kameechi kano, bulesia buli mulia lundi;
ne kakhali yesi yesi onywa kameechi niko khamuelesie, se aliba ne bulesia lundi tawe. Kameechi niko ndamuelesia kalaba emoni eye kameechi ke bulamu mu niye, mala kalamuelesia bulamu bwa mindali.”
Omukhasi chana amuboolela ali, “Omwami, mbekho kameechi chana ako nywe! Nio bulesia bukhandia lundi tawe, namwe khecha lundi khutaa ano kameechi tawe.”
Yesu amuboolela ali, “Khoche olaange omuseecha wowo mala okobole ano.”
Akobosia ali, “Se ndi no museecha tawe.” Yesu naye amukobosia ali, “Kali ng'ali khuloma oli se oli no museecha tawe.
Wachiile khu baseecha baraano ne akhaba omuseecha niye omenyile naye luno se ali owowo tawe. Khwako niko oloma kali ka ng'ali.”
Omukhasi chana aboolela Yesu ali, “Omwami, mbona ndi ewe oli Omung'oosi.
Bakuuka base Basamaria basaayanga Wele khu sikulu sino, ne kakhali enywe Bayaudi muloma muli khukhwola khusaaye Wele ne khuli mu Yerusalemu.”
Yesu aamuboolela ali, “Mukhasi ewe, suubile ese, esaa eleecha, se mulasaaya Paapa ne muli khu sikulu sino namwe e Yerusalemu tawe.
Enywe Basamaria ng'ali se mumanyile niye musaayanga tawe; ne kakhali efwe Bayaudi khumanyile niye khusaayanga, sikila buonia bwama mu Bayaudi.
Ne kakhali esaa elikho yiicha mala niyo yino, khubirira mu maani ka Roho owa Wele babaandu bakhasaaye Paapa nga ne ali, bakhamusaaye niye mu bung'ali nga enya.
Wele ali Roho, ne abo bamusaaya khukhwola bamusaaye mu Roho ne mu bung'ali.”
Omukhasi oyo amuboolela ali, “Ese manyile ndi Kristo akheeche, ne nga akheeche alikhuboolela koosi.”
Yesu amukobosia ali, “Niise, olikho olomaloma ne nawe.”
Ao ne nao babeeka ba Yesu bakobola, mala bauka lukali nga bamunyoola ne alikho alomaloma no mukhasi. Ne kakhali se abao owareeba ali, “Wenya siina?” Namwe areeba Yesu ali, “Siina sikila ne olikho okachula naye?” Tawe.
Nio omukhasi chana alekha esoongo akobola mu lukoba, mala aboolelayo babaandu ali,
“Yiicha mubone Omundu oumbooleele buli siindu nisio nakhola. Sanyala aaba nali Kristo tawe ku?”
Khwako barura mu lukoba bacha niio Yesu aba.
Mu siise sienesio babeeka baba balikho bekoonjelela Yesu bali, “Omwekisia liakho siakhulia!”
Ne kakhali abakobosia ali, “Ndi ne siakhulia nisio enywe mukhamanyile tawe.”
Nio babeeka barakikha khureebana bali, “Wakana omundu amurereere siakhulia?”
Yesu ababoolela ali, “Siakhulia siase sili khukhola lilienya lioyo owanduma ne khumala kimilimo nikio ambelesia khukhola.
Mulomanga muli, ‘Kiaramire kimieesi kine nio likesa liole.’ Ne kakhali ese muboolela enywe ndi, loleelesia chisaambu bulayi; luno bibiaamo biaalabile mala biolile likesa!
Omundu okesa anyoola kumuruungo lundi abuta kamatuunda ke bulamu bwa mindali, khwako omiicha nende okesa boosi bekhoyela.
Lusimo luboola ng'ali luli, ‘Omundu mulala amiicha, okundi aakesa.’
Namurumire enywe khukesa biakhulia mu masaamba niko mukhakholamo kimilimo tawe. Babaandi bakholamo, mala enywe mwanyoolile bukhala khukhwama khu milimo kiabwe.”
Basamaria bakali mu lukoba olwo basuubila mu Yesu sikila omukhasi oyo aba aboolile ali, “Amboleele buli siindu nisio nakhola.”
Nio nga Basamaria chana ne beecha khu Yesu bamwikoonjelela amenye nabo, mala Yesu abaayo chindaalo chibili.
Basamaria babaandi bakali basuubila sikila burume bwa Yesu.
Mala baboolela omukhasi chana bali, “Luno khwasuubiile ne se lili sikila niko ewe okhuboolele tawe, ne kakhali fwabeene khwamuuliile niye Omwene, mala khwamanyile khuli ng'ali ali Omuonia owe sibala.”
Enyuma we khubayo chindaalo chibili, Yesu arekukha mala acha Kalilaya.
Sikila Yesu omwene aba aalomile ali, “Omung'oosi sanyoolanga liria mu sibala siewe tawe.”
Babaandu ba Kalilaya bamwakaanila nga ne olayo sikila baba bakoboole khukhwama mu Naikara eye Pasaka mu Yerusalemu mala baba babone buli siindu nisio aaba nakholile mu ndaalo cha Naikara echo.
Nga naulila ali Yesu echile Kalilaya khukhwama e Buyuda, amuchakho, amusaba ali ache Kaperinaumu aonie omwana wewe owaba siimbi khufwa.
Yesu amuboolela ali, “Se aliio khwinywe olisuubila nakhaboone kamayia ne kamakhuwa ke khuukia tawe.”
Omwimeelesi oyo amukobosia ali, “Omwami khuche fwembi omwana wase nakhafwa tawe.”
Yesu amuboolela ali, “Khoche omwana wowo alamenya!” Omundu oyo asuubila kamakhuwa ka Yesu mala aacha.
Oli ali khu lukeendo acha engo, bakholi bewe bamwakaanila ne likhuwa bali, “Omwana wowo aonile!”
Aabareeba esaa niyo aonelemo, mala bamukobosia bali, “Aaonile likolooba esaa eya saba kumuusi.”
Nio raraawe aakhebulila ali yabeele esaa ng'eneyo ne ng'ene niyo Yesu aamuboolela ali, “Omwana wowo alamenya.” Khwako niye nende be nju yewe boosi basuubila.
Kano kaba kamayia ke khabili niko Yesu akhola enyuma we khukhwicha Kalilaya khukhwama e Buyuda.

Enyuma wa kano, Yesu acha Yerusalemu mu Naikara eye dini eye Bayaudi.
Mu Yerusalemu embi ne silibwa silaangwa sie kamakheese, litiisi liliio lili ne bilibwa biraano, litiisi lino mu Lueburania lilaangwa “Betisaata.”
Babaandu balwaale bakali, babofu, baleme ne babafwokoya bakonaanga khu luuya lwe bilibwa ebio. [Balindiililanga kameechi kasiubulukhe
sikila buli khase malaika wo Mwami ekhanga mwitiisi omwo mala akhola kameechi kasiubulukha. Abele omulwale onyoa khukhwetumbula mwitiisi elio kameechi ne kasiubulukha aona khukhwama khu bulwaale bwosi bwosi nibwo aba nabwo.]
Omundu abao owaba omulwale khu miiko kamakhumi kataru na munaane.
Yesu amubona ne akonileo, mala aamanya ali, omundu oyo aalwalile khu siise sileeyi sirio. Aamureeba ali, “Eku, wenya oone?”
Omulwale aamukobosia ali, “Omwami se ndi no mundu oundumbula mwitiisi kameechi ne kasiubulukha tawe, omundu okundi anyoanga olamo ese ne sikhaka khukwamo.”
Yesu amuboolela ali, “Yinyokha, obukule kumukeeka kwowo mala okeende.”
Ao ne nao omundu oyo aona; abukula kumukeeka kwewe mala arakikha khukeenda. Kano kekholekha endaalo eya Sabato,
nio Bayaudi be bunyali baboolela omundu niye Yesu aonia oyo bali, “Yino eli e Sabato mala Lilaka liefwe se lifukiilila ewe khusuta kumukeeka tawe.”
Omundu oyo abakobosia ali, “Omundu oumboniisie amboleele khu bukula kumukeeka kwase mala ndekukhe.”
Bamureeba bali, “Naanu okhuboolele khukhola orio?”
Ne omundu niye Yesu aonia oyo se amanya Yesu aba naanu tawe, sikila babaandu bakali baba abuundu ao, mala Yesu amitiokha busa.
Enyuma wako Yesu amunyoola mu Lukaangu mala amuboolela ali, “Rekeeresia, ewe luno waonile, nono lekha khukhola bubwoni, busa siindu siibi lukali sinyala siakhwikholekhakho.”
Nio omundu chana arekukha mala acha aboolela Bayaudi be bunyali ali, Yesu niye waba namuoniisie.
Nio barakikha khu khupia Yesu siibi, sikila aonisie khu ndaalo eya Sabato.
Yesu abakobosia ali, “Buli lwosi Paapa wase akholanga kimilimo mala khukhwola sesi khole.”
Liboola lino liakhola Bayaudi be bunyali bakhaka lukali khumwiira, se khuli khufunaka Lilaka lie Sabato khwong'ene tawe, ne kakhali aba alomile ali Wele ali Raraawe omwene, ne mu ngila ng'eneyo elekhaasia khu Wele.
Nio Yesu abakobosia ali, “Ng'ali ese muboolela enywe ndi, Omwana sanyala akhola sisiindu siosi siosi khu bwewe tawe, akhola nisio abonanga Raraawe nakhola siong'ene. Nisio Paapa akhola nisio Omwana yesi akhola.
Sikila Paapa asiima Omwana mala amwekesia bibiindu bioosi nibio omwene akholanga. Paapa alamwekesia niye bibiindu biboofu bie khukhola khukhila bino mala enywe mwesi mulauka.
Nga Paapa nalamusianga bafu ne khubaelesia bulamu, mu ngila ng'eneyo Omwana aananga bulamu khwaabo nibo enya khuelesia.
Paapa omwene sakhalakilanga omundu yesi yesi tawe. Aelesia Omwana wewe bunyali bwosi khukhalaka.
Nio boosi barie Omwana wewe mu ngila neng'ene nga barichanga Raraawe. Omundu yesi yesi okharia Omwana tawe, saria Raraawe owamuruma tawe.
“Ng'ali ese muboolela enywe ndi, abo baulila kamakhuwa kase ne khusuubila muyo owanduma, bali ne bulamu bwa mindali. Se balikhalakilwa tawe, ne kakhali babira khale mu lifwa bacha mu bulamu.
Ndikho muboolela bung'ali, esaa elikho yiicha, esaa chana yoolile khale, bafu bakhaulile kumumilo kwo Mwana owa Wele mala abo bakhaulile bakhalamukhe.
Nga Paapa omwene ne ali niye bulamu bwaakukhakho, mu ngila neng'ene akhola Omwana wewe khuba niye bulamu bwaakukhakho.
Khwako aelesia Omwana bunyali bwe khukhalaka, sikila ali Omwana wo Mundu.
Mukhauka sikila kano tawe; esaa elikho yiicha niyo bafu boosi bakhaulile kumumilo kwewe
mala barure mu biliindwa biabwe. Abo babakhola kamalayi bakhalamukhe mala bamenye, ne kakhali abo babakhola kamabi bakhalamukhe mala bakhalakilwe.
“Se nyala khukhola siindu siosi siosi khu bunyali bwase samwene tawe, ese khalaka busa nga Wele ne ambooleele khwako likhalaka liase lili ng'ali, sikila se ndakhakanga khukhola niko nenya tawe, ne kakhali niko oyo wanduma ese enya.
“Ne ndusia buloli khwise samwene, buloli bwase se bunyala bwafukiililwa khuuba bwe bung'ali tawe.
Ne kakhali omundu okundi aliio orusia buloli khwise nga abeele samwene ne ndusia, mala manyile ndi niko aloma khwise kali ka ng'ali.
Mwaruma barumwa khu Yoana, mala Yoana arusia buloli khu bung'ali.
Se kali bali khukhwola mbe ne buloli khukhwama khu mundu tawe; ndoma kano nio mwole khuonisibwa.
Yoana aba nga etaa eburukha ne khukhosia, mala mwafukiilila khulwe siise khukhwikhoyela buwaanga bwewe.
Ne kakhali ese ndi ne buloli khwise samwene, buli buboofu khukhila buloli nibwo Yoana arusia. Niko ese khola, kali niko Paapa wase anduma khukhola, karusia buloli khwise, mala kekesia kali Paapa andumire ese.
Paapa owanduma chana yesi arusia buloli khwise samwene nga abele ese ne ndusia. Se mwaulilakho kumumilo kwewe namwe mwabona bubweeni bwewe tawe,
ne se mubikhanga burume bwewe mu miooyo kienywe tawe, sikila se mwasuubila mu mundu niye aruma tawe.
Mumenieelesia Kamaandiko, sikila mwibaasia muli mulanyoolamo bulamu bwa mindali. Ne Kamaandiko kano ne kamene kaboola khwise,
mala se mufukiilila khukhwicha khwise nio mube ne bulamu tawe.
“Se ndayimanga efuma khukhwama khu baandu tawe.
Ne kakhali ese mumanyile enywe muli baandu ba lukano siina, manyile ndi se mwasiima Wele mu miooyo kienywe tawe.
Ese nechile ne bunyali bwa Paapa wase, ne se mwanjakaaniile tawe, ne omundu okundi ne echa ne bunyali bwewe omwene mulamwakaanila.
Enywe mwasiima khufumisiana, ne kakhali se mukhaka khunyoola efuma khukhwama khu mulala yeng'ene oli Wele tawe, nono aba, mulasuubila ese muriena?
Kakhaba kario, mukhebaasia muli ese oli musitaka enywe khu Paapa wase tawe. Musa niye mwaramo lilieyikina lienywe, oyo niye oli musitaka enywe.
Abanga ng'ali mwasuubila Musa, andi mwasuubiile ese, sikila Musa aandika khwise.
Ne sikila se musuubila niko aandika tawe, munyala mwasuubila muriena niko ese ndoma?”

Enyuma wa kano, Yesu ambukha Enyanja eya Kalilaya (lundi elaangwa bali Tiberia.)
Babaandu bakali bamuloondakho sikila baba baboone kamayia kewe ke khuonia balwale.
Yesu aniina khu sikulu mala ekhala aasi ne babeeka bewe.
Siise sia Naikara eye Pasaka siaba sili siimbi.
Yesu alola eyi neyi mala abona babaandu bakali ne balikho becha niio ali, nio areeba Filipo ali, “Khunyala khwakula wae siakhulia sisioola khuliisia babaandu bano boosi?”
(Aloma kano khukhaka Filipo, ng'ali aba amanyile khale nisio alakhola.)
Filipo amukobosia ali, “Kenyekhana khube ne chirupia chibira chimia chibili khukula siakhulia, nio buli mundu anyoolekho sitiiti.”
Mulala khu beeka bewe, Andereya, owaba wandaaye owa Simoni Petero aboola ali,
“Omwana omusoleeli ali ano ne kimikaati kiraano kie eshayiri ne ching'eeni chibili. Kakhaba kario se binyala biola babaandu bano boosi tawe!”
Yesu ababoolela ali, “Yikhasia babaandu aasi. Nio babaandu boosi bekhala aasi.” Be siseecha baba embi chielefu chiraano.
Nio Yesu abukula kimikaati, apa orio khu Wele, mala aelesia babaandu ba baba ne bekhaleo. Akhola ario akhaba ching'eeni, mala boosi balia nga beenya.
Oli boosi bekura aboolela babeeka bewe ali, “Buusia bitonyi biramire bioosi, mukhabisaakaniakho tawe.”
Nio babibuusia bioosi mala bechusia bikono ekhumi na bibili khukhwama khu mikaati kie shayiri nikio babaandu balia ekio.
Nga babaandu bao babona kamayia niko Yesu akhola baboola bali, “Ng'ali yuno ali Omung'oosi owaba owicha mu sibala!”
Yesu amanya ali baba siimbi khukhwicha bamutiile bamuelesie bubwami ne kamaani, nio acha mu sikulu yeng'ene.
Oli ekolooba, babeeka ba Yesu beekha sia nyanja,
baniina mu liaaro mala barakikha khukhwambukha enyanja bache Kaperinaumu. Siilo siola Yesu nakhakobola niio bali tawe.
Khu siise sienesio ekhuungu engali yaba elikho euucha ne ekhola bibuli khu meechi.
Babeeka baba bafukile liliaaro chi kilomita chiraano namwe sita, mala babona Yesu nakeenda khu meechi ne echa siimbi ne liliaaro, baria lukali po.
Yesu ababoolela ali, “Mukharia tawe niise!”
Mala bafukiilila khu mwakaanila khu liaaro ne khangu liliaaro liola khu sikiingi abuundu niio baba ne balikho bacha.
Endaalo eloondakho babaandu bakali babarama sikelekha babona bali liliaaro lilala liong'ene liliabao. Bamanya bali Yesu se achiile ne babeeka bewe tawe, baba bachiile bong'ene.
Kaamaro kakaandi khukhwama Tiberia kecha khu sikiingi siimbi ne abuundu niio babaandu abo baliila kimikaati enyuma wo Mwami khu khupila Wele orio.
Nga babaandu bakali abo ne babona bali Yesu ne babeeka bewe se baliio tawe, baniina mu maaro mala bacha Kaperinaumu khu muyiima.
Nga babaandu banyoola Yesu e sikelekha, bamureeba bali, “Omwekisia wolile ano chisa chinga?”
Yesu abakobosia ali, “Ndikho muboolela bung'ali ndi, mulikho mumbenja sikila mwaliile kimikaati mwekura seli sikila mwamanyile sifuno sie kamayia kase tawe.
Mukhakholela kimilimo siakhulia sinyala siabola tawe, ne kakhali kholela siakhulia simenya khulwe bulamu bwa mindali. Sino sili siakhulia nisio Omwana wo Mundu akhamuelesie, sikila Wele, Paapa amurakho simanyilo siewe sie khumufukiilila.”
Nio bamureeba bali, “Khukhola siina nio khukhole niko Wele enya khukhole?”
Yesu abakobosia ali, “Niko Wele enya enywe mukhole kali khusuubila mu Mundu niye aruma.”
Bamukobosia bali, “Mayia siina niko ewe olakhola nio khubone mala khukhusuubile? Olakhola siina?
Bakuuka befwe balia mana mu sichiimi, nga liiandiko ne liboolanga lili, ‘Wele abaelesia kumukaati khukhwama mwikulu balie.’ ”
Yesu aababoolela ali, “Ndikho muboolela bung'ali kumukaati nikwo Musa amuelesia enywe se kwaba kumukaati khukhwama mwikulu tawe; Paapa wase niye omuelesianga enywe kumukaati kwa ng'ali khukhwama mwikulu.
Sikila kumukaati nikwo Wele aananga kuli oyo owama mwikulu mala aana bulamu khu sibala.”
Bamusaba bali, “Omwami khuelesie kumukaati kuno buli lwosi.”
Yesu ababoolela ali, “Ese niise kumukaati kwe bulamu. Abo babecha khwise se baliba ne njala tawe; abo basuubila mwise se baliba ne bulesia tawe.
“Ne kakhali ese muboolela enywe ndi mwamboone mala se musuubila tawe;
boosi nibo Paapa wase amba balanjichila. Se ndi timania yesi yesi ounjichakho tawe.
Sikila se necha khukhwama mwikulu khukhola lilienya liase samwene tawe, ne kakhali lilienya lioyo owanduma.
Lili lilienya lioyo owanduma ese, bali, khatibia yesi yesi khwaabo boosi nibo ambelesia tawe; ne kakhali mbalamusie khu ndaalo emaliilisi.
Nisio Paapa wase enya sili bali, boosi babona Omwana ne khumusuubila babe ne bulamu bwa mindali, mala ndibalamusia khu ndaalo emaliilisi.”
Babaandu barakikha khu khweng'ulung'unya, sikila aaloma ali, “Ese ndi kumukaati kukwekha khukhwama mwikulu.”
Nio baloma bali, “Omundu yuno se ali Yesu okhwa Yosefu tawe ku? Khumanyile raraawe ne maawe. Nono aloma ariena ali ekha aasi khukhwama mwikulu?”
Yesu abakobosia ali, “Enywe lekha khu khweng'ulung'unya.
Se aliio omundu onyala echa khwise Paapa owanduma ese nakhamureerire khwise tawe; mala khu ndaalo emaliilisi ndimulamusia.
Bang'oosi baandika bali, ‘Buli mundu aliekisibwa ne Wele.’ Buli mundu oulila ka Paapa ne khukhweyika khu niye echa khwise.
Lino se liboola lili omundu yesi yesi aabona Paapa tawe, ne kakhali oyo owama khu Wele yeng'ene niye owabona Paapa.
Ndikho muboolela enywe bung'ali. Oyo osuubila, ali ne bulamu bwa mindali.
Ese ndi kumukaati kwe bulamu.
Bakuuka benywe balia mana mu sichiimi, ne kakhaba kario bafwa.
Ne kumukaati kukwikha khukhwama mwikulu kuli kwe lukano luluundi, yesi yesi nakulia salifwa tawe.
Ese ndi kumukaati kwe bulamu kukwekha khukhwama mwikulu. Omundu yesi yesi aba nalia kumukaati kuno, alimenya mindali na mindali. Kumukaati nikwo ndamuelesia kuli kumubili kwase nikwo mbaana khulwe bulamu bwe sibala.”
Kano kakholeelesia kamayiingamo akari wabwe. Bareeba bali, “Omundu yuno anyala ariena khukhuelesia efwe kumubili kwewe khulie?”
Yesu aababoolela ali, “Ese ndikho muboolela enywe bung'ali! Mwaba ne mukhalia kumubili kwo Mwana wo Mundu ne khunywa kamafuki kewe, se mulaba ne bulamu mwinywe tawe.
Abo balia kumubili kwase ne khunywa kamafuki kaase bali ne bulamu bwa mindali, mala khabalamusie khu ndaalo emaliilisi.
Sikila kumubili kwase ne kamafuki bili siakhulia sia ng'ali.
Omundu yesi yesi olia kumubili kwase ne khunywa kamafuki kase, amenyile mwise, ne ese menyile mu niye.
Paapa oomenyile anduma ese, ne sesi menyile sikila niye. Mu ngila ng'eneyo yesi yesi olia kumubili kwase alamenya sikila ese.
Nono kuno kuli kumukaati kukwekha aasi khukhwama mwikulu; se kuli nga kumukaati nikwo bakuuka benywe balia mala bakelao bafwa tawe. Omundu olia kumukaati kuno alamenya mindali na mindali.”
Yesu alomaloma kano nga aba ne ekisia mu sinakooki mu Kaperinaumu.
Baloondi bewe bakali baulila kano mala baloma bali, “Kamekisio kano kali kamaandalafu lukali. Naanu onyala wakarekeeresia?”
Yesu amanya ali balikho belung'unya khulwa kano, akhaba nakhabolelwa tawe nio abareeba ali, “Kano kakilile mufwa kimiooyo?
Kalaba kariena nono ne mubona Omwana wo Mundu naniina niio aba khale?
Roho owa Wele niye oanaanga bulamu; bunyali bwo Mundu se buli na siosi tawe. Kamakhuwa niko nama khu muboolela enywe kano kali Roho lundi bulamu.
Ne kakhaba kario balala khwinywe se basuubila tawe.” (Yesu amanya khukhwama mu khurakikha balala siina bakhalisuubila tawe, ne mulala siina olimuchaama.)
Mala atasakho ali, “Sino nisio sifuno sisiakila ne muboolela enywe ndi, se aliio onyala echa khwise Paapa nakhakholile kanyalikha tawe.”
Baloondi ba Yesu bakali beela enyuma khulwe kamakhuwa kano mala khukeenda naye lundi tawe.
Nio areeba babeeka ekhumi na babili ali, “Ne enywe, mwesi mwenya murekukhe?”
Simoni Petero amukobosia ali, “Omwami khuche khu naanu? Ewe oli ne kamakhuwa ke bulamu bwa mindali.
Ne luno khwasuubiile mala khwamanyile khuli ewe oli Omutakatifu, oyo wichile khukhwama khu Wele.”
Yesu akobosia ali, “Ese namurobora enywe ekhumi na babili, ne mulala khwinywe se ali Sietani?”
Alomalomanga ka Yuda, okhwa Simoni Isikarioti. Sikila akhaba Yuda naaba mulala khu beeka ekhumi na babili, aba alikho acha khumuchaama.

Enyuma wa kano, Yesu akeenda eyi ne neyi mu Kalilaya; se enya khukeenda e Buyuda tawe, sikila Bayaudi be bunyali ebweeneyo benyanga khumwiira.
Siise sia Naikara eye Bisali siaba siimbi,
nio bawandaaye ba Yesu bamuboolela bali, “Rura ano oche e Buyuda, nio babeeka bowo babone bibiindu nibio olikho okhola.
Se aliio Omundu okisanga niko alikho akhola aaba neenya amanyikhane tawe. Sikila olakholanga bibiindu bino, yeyekesia khu sibala sioosi!”
Akhaba bawandaaye se basuubila mu niye tawe.
Yesu ababoolela ali, “Siise siase sikhoola tawe. Ne biise bienywe biliio buli lwosi.
Sibala se sinyala siamubiila enywe tawe, ne kakhali simbiila ese, sikila buli lwosi ese siboolelanga ndi chingila chasio chili chimbi.
Enywe mwabene khemuche sia naikara. Ese se ndikho nja sia naikara yino tawe, sikila biise biase bikhoola tawe.”
Aloma kano, mala arama mu Kalilaya.
Enyuma we bawandaaye khucha sia naikara, Yesu yesi abaloondakho mu bwikisi.
Bayaudi be bunyali baba balikho bamuenja sia naikara. Bareebanga bali, “Ali waena?”
Babaandu beng'ulung'unya lukali mu mukhung'aano. Balala bali, “Ali omundu omulayi.” Babaandi bali “Tawe, alikho atiimia babaandu.”
Ne se abao omundu owalomaloma ka Yesu abuwaanga busa tawe, sikila baria Bayaudi be bunyali.
Nga naikara yaba siimbi khukhwola akari, Yesu acha mu Lukaangu mala arakikha khukhwikisia.
Bayaudi be bunyali bauka lukali, mala baloma bali, “Omundu yuno amanyile kamakali ariena mala se asomelakho kano tawe?”
Nio Yesu abakobosia ali, “Kamekisio niko nekisia se kali kakaase samwene tawe, kaama khu Wele owanduma.
Omundu yesi yesi osiima khukhola niko Wele enya alamanya niko ese nekisianga, ne kali kakamanga khu Wele namwe ne ndomalomanga busa khu bunyali bwase samwene.
Omundu olomaloma khu bunyali bwewe omwene akhaka khukhwenyoolela luyali omwene. Ne kakhali owenya luyali luchiile oyo owamuruma ali omusuubilwa, ne sisiindu siosi siosi sikhali sia ng'ali se simulimo tawe.
“Musa se amuelesia enywe Lilaka? Ne se aliio khwinywe oria Lilaka chana tawe. Siina sikila enywe ne mulakhakanga khu khunjira?”
Babaandu chana bamukobosia bali, “Oli ne sisieeno! Naanu olakhakanga khukhwira ewe?”
Yesu abakobosia ali, “Nakhola kamayia lulala, mala enywe mweesi mwauka.
Musa amulakiilisia mukhebe babaana benywe basoleeli (Akhaba kario se ali Musa owarakikha tawe ne kakhali bakuuka benywe) khwako mukheba omwana khu ndaalo eye Sabato.
Kaaba bali omwana akhebwa mu Sabato nio Lilaka lia Musa likhafunakwa tawe, siina sikila ne muambwa lirima sikila ese naoniisie omundu mu Sabato?
Mukhakhalakila omundu khuloondekhana nga abonekha busa tawe, khalaka mu bung'ali.”
Babaandu ba Yerusalemu balala baloma bali, “Omundu yuno se ali niye be bunyali balakhakanga khukhwira?
Bona! Alikho alomalomela busa mu baandu mala se baboolakho likhuwa liibi khu niye tawe! Kanyala khuba ka ng'ali be bunyali bano bamanyile bali niye Kristo?
Akhaba kario nga Kristo naliicha, se aliio omundu olimanya niio amile tawe. Ne fweesi khumanyile niio omundu oyo ama.”
Nga Yesu ne aba ne ekisia mu Lukaangu aboola mu mumilo kwe angaaki ali, “Enywe ng'ali mu manyile ese ne khumanya niio naama ku? Se necha khulwe bunyali bwase samwene tawe. Oyo owanduma ese ali Omusuubilwa. Enywe se mu mumanyile tawe,
ne ese mumanyile, sikila nama khu niye lundi anduma ese.”
Nio bakhaka khumuaamba, ne kakhali se aliio owamutiilakho tawe, sikila esaa yewe yaba ekhoola tawe.
Ne bakali mu sipupu basuubila mu niye mala baloma bali, “Nga Kristo aliicha alikhola kamayia kamakali khukhila niko omundu yuno akholile ku?”
Bafarisayo baulila babaandu mu mukhung'aano ne balikho bemoonya bibiindu bino khu Yesu, nio nibo ne basaayi bakhulu baruma balala khu baliindi khu muaamba.
Yesu ababoolela ali, “Ese siilikho nanywe akeekhe ari busa, mala ndarekukha nje woyo owanduma.
Muliimbenja, ne se muliinyoola tawe, sikila se munyala khucha niio ese khabe tawe.”
Bayaudi be bunyali bareebana bali, “Enya khucha waena niio khukhamunyoola tawe? Alacha mu ngoba che Bakiriki niio babaandu befwe bamenya mala ekisie Bakiriki?
Aloma ali khulamuenja mala se khulamunyoola tawe, lundi bali se khunyala khucha niio aliba tawe, kano kaboola siina?”
Nga liiandiko ne liboola, ‘Omundu yesi yesi osuubila mwise, chinjichi che kameechi kaana bulamu chilamiilila mu mwoyo kwewe.’ ”
Yesu aloma kano khu Roho Omutakatifu, niye abo basuubila mu Yesu bakhanyoole. Mu siise esio Roho aba asiili khuanwa sikila Yesu aba akhalamukha khukhwama mu lifwa ne khuebwa luyali tawe.
Babaandu balala mu sipupu bamuulila naboola kano mala baloma bali, “Omundu yuno ng'ali ali omung'oosi!”
Babaandi baloma bali, “Yuno Kristo!” Ne kakhali babaandi nabo bali, “Kristo saliama Kalilaya tawe!
Liiandiko liboola lili Kristo aliba we lisaaye lio mwami Daudi mala alisaalwa mu Betelehemu mu lukoba nilwo Daudi amenyangamo.”
Nio Yesu akila embuliilisiani khuba mu baandu abo tawe.
Balala benya bamuambe, ne sabao omundu namulala owamutiilakho tawe.
Nga baliindi bakobolayo, basaayi bakhulu ne Bafarisayo babareeba bali, “Siina sikila ne mukhamureerire?”
Baliindi babakobosia bali, “Omundu akhabakhoo olomaloma nga omundu yuno tawe!”
Bafarisayo babareeba bali, “Amusilwaasiisie akhaba enywe mwesi?
Enywe mwamanyakho akhaba mulala khu be bunyali namwe mulala khu Bafarisayo owasuubila mu niye ku?
Sipupu sino se simanyile Lilaka lia Musa tawe, khwako bali aasi we silaamo sia Wele!”
“Khuloondekhana ne Lilaka liefwe, se khunyala khukhalakila omundu ne khukhamuulila mala khwamenieelesia nisio akholile tawe.”
Bamukobosia bali, “Bulayi, wesi khane waama Kalilaya? Menielesia kamaandiko olabona oli omung'oosi se akhamekho e Kalilaya tawe.”
[
Mala buli mundu aloota ewewe,

Ne kakhali Yesu acha khu sikulu sia Miseituni.
Mumakhelebeende aakobola mu Lukaangu. Babaandu boosi bamukara; mala ekhala aasi arakikha khubeyikia.
Baandiki ne Bafarisayo bareera omukhasi niye banyoola mu bueeyi, mala bamwimisia ebweeni wabwe boosi.
Bareeba Yesu bali, “Omwekisia, omukhasi yuno anyoolekhe ne alikho akhola bueeyi.
Mu Lilaka liefwe Musa alaka ali omukhasi nga yuno ari khukhwola apwe kamabaale afwe. Ne, ewe oloma oli siina?”
Baboola kano khukhaka Yesu, nio banyoole engila eye khumuyaala. Ne kakhali Yesu enama aasi mala aandika mwiloba ne lulwala lwewe.
Nga bemao ne balikho bamureeba kamareeba, akololokha mala ababoolela ali, “Omundu yesi yesi khwinywe okhakholakho bubwoni tawe, abe owe khunyoa khumuchukucha libaale!”
Enama lundi mala aandika aasi.
Nga ne baulila kano boosi barakikha khurekukha sia mulala khukhwamila khu bakhulu. Balekhao Yesu yeng'ene no mukhasi chana oyo ne emile ao.
Yesu akololokha mala amureeba ali, “Bali wae? Se aliio na mulala oramireo khu khukhalakila tawe?”
Omukhasi chana amukobosia ali, “Omwami salikhoo tawe.”
Nio Yesu amuboolela ali, “Bulayi nono, akhaba ese se khukhalakila tawe. Khoche ne okhakhola lundi bubwoni tawe.”]
Bafarisayo bamuboolela bali, “Nono ewe olikho orusia buloli bwowo wamwene, niko oloma se kafukiililwa tawe.”
Yesu abakobosia ali, “Tawe, akhaba ne mboola kakaase samwene niko mboola kali ng'ali sikila manyile niio naama nende niio ndikho nja. Enywe se mumanyile niio naama, namwe niio ndikho nja tawe.
Mukhalaka likhalaka mu ngila eye kamebaasio ke babaandu. Ese se khalakila omundu yesi yesi tawe.
Ne abanga bali khola ndio, andi likhalaka liase lili ng'ali, sikila se ndi seng'ene mu khukhola ndio tawe, Paapa owanduma ali ne nase
kaandikwa mu Lilaka lienywe bali, buloli bwe babaandu babili bwaaba ne bufukiilisiana, aba nilio baboola lili lia ng'ali.
Ese ndusia buloli khwise samwene ne Paapa owanduma yesi ambambila engubo.”
Bamureeba bali, “Raraao ali wae?” Yesu abakobosia ali, “Se mumanyile ese namwe Paapa wase tawe. Abanga bali mwamanya ese andi akhaba Paapa yesi mwamumanya.”
Yesu aboola kano koosi nga ekisia mu Lukaangu, mu lusiro lwe khubiikha kamasanduku ke siianwa. Ne se aliio owamuaamba tawe, sikila esaa yewe yaba ekhoola tawe.
Yesu ababoolela lundi ali, “Ndarekukha nje ne enywe mulambiima mala mulafwila mu bwoni bwenywe. Se munyala mwacha niio ndikho nja tawe.”
Nio Bayaudi be bunyali baloma bali, “Aloma ali se khunyala khucha niio alikho acha tawe. Aba lino liboola lili aleyira omwene?”
Yesu abakobosia ali, “Enywe muli be aasi ano ne ese naama angaaki. Enywe mwama khu sibala sino, ne ese se naama khu sibala sino tawe.
Ako niko kakila ne muboolela enywe ndi mulifwila mu bwoni bwenywe. Mala mulifwila mu bwoni bwenywe ne mukhasuubile muli, ‘Ese Niye’ tawe.”
Nio bamureeba bali, “Ewe naanu?” Yesu abakobosia ali, “Niko mubooleele khukhwama mu khurakikha.
Ndi ne kamakali niko mboola khwinywe, kamakali ke khumukhalakila. Ne kakhaba kario owanduma ese ali omusuubilwa ne ese mboolela sibala niko naulila khukhwama khu niye kong'ene.”
Se bamanyilisia bali Yesu aba alikho ababoolela khu Paapa tawe.
Nio ababoolela ali, “Nga mulisuta Omwana wo Mundu angaaki mulimanya muli, ‘Ese Niye,’ mala mu limanya muli se khola sisiindu siosi siosi khu bunyali bwase samwene tawe, ne kakhali mboola niko Paapa anjekisie ese khuloma kong'ene.
Ne oyo owanduma ese ali ne nase, se andekhile seng'ene tawe, sikila buli lwosi khola kamusiimisia niye.”
Bakali babaulila Yesu naboola bibiindu bino bamusuubila.
Nio Yesu aboolela babamusuubila ali, “Mwaaba ne muria kamekisio kase, aba enywe ng'ali muli babeeka base
mulamanya bung'ali ne bung'ali chana bulamukhola mube balekhuule.”
Yesu aababoolela ali, “Ndikho muboolela enywe bung'ali, omundu yesi yesi ookhola bubwoni ali nasioobi owe bubwoni.
Nasioobi se abechangao buli lwosi nga omwana we mungo mu bweene tawe, ne kakhali omwana niye owe mungo mu bweene buli lwosi.
Khwako omwana ne amukhola mwaba balekhuule, aba ng'ali mulabeela elala balekhuule.
Manyile ndi muli lisaaye lia Aburahamu mala mulakhakanga khukhunjira, sikila se munyala khufukiilila kamekisio kase tawe.
Ese ndomaloma khu niko Paapa wase anjekeesie, ne kakhali enywe mukhola niko raraawenywe amuboleele.”
Bamukobosia bali, “Paapa wefwe ali Aburahamu.” Yesu abakobosia ali, “Ng'ali muba babaana ba Aburahamu, andi mukholanga bibiindu ne bibieene nibio akhola.
Koosi niko kholile kali khumuboolela enywe bung'ali nibwo naulila khukhwama khu Wele, ne enywe nanywe mulakhakanga khukhunjira ese. Aburahamu sakhola sisiindu nga sino tawe!
Mulikho mukhola niko raraawenywe aakhola.” Bakobosia bali, “Wele omwene niye Paapa yeng'ene niye khuli naye ne efwe khuli babaana bewe ba ng'ali.”
Yesu abakobosia ali, “Wele aba ng'ali Raraawenywe andi mwasiima ese, sikila ese necha khukhwama khu Wele mala luno ndi ano. Ese se necha khu bunyali bwase samwene tawe, ne kakhali Wele aanduma.
Siina sikila ne mukhamanya niko muboolela tawe? Lili, sikila se munyala mwekhaliilikha khurekeeresia burume bwase tawe.
Enywe muli babaana ba raraawenywe Sietani, mala mwenya khuloonda liliekoomba lia raraawenywe. Aaba omwiiri khukhwama mu khurakikha ne khukhwola luno se abakho lubeka lwe bung'ali tawe, sikila bung'ali se bumulimo tawe. Ne aloma bubeeyi, aba alikho akhola ke liiba liewe, sikila ali omubeeyi, mala niye raraawe owe bubeeyi bwosi.
Ne kakhali Ese mboola bung'ali mala niko kakila ne mukhasuubila tawe.
Naanu khwinywe onyala ekesia ali ese ndi ne bubwoni? Ne naaba ne mboola bung'ali nono siina sikila ne mukhasuubila ese?
Oyo owiicha khukhwama khu Wele arekeeresianga Elomo eya Wele. Enywe, kakhaba kario, se mwama khu Wele tawe, mala niko kakila ne mukhakirekeeresia tawe.”
Bayaudi bakobosia Yesu bali, “Efwe se khuli ng'ali mu khuboola khuli ewe oli Omusamaria mala oli ne sisieeno?”
Yesu abakobosia ali, “Se ndi ne sisieeno tawe. Ese naelesia Paapa wase liria ne kakhali enywe se mumbelesia ese liria tawe.
Se ndikho neenjela liria tawe. Ne kakhali aliio owenyekha ariibwe, mala niye omukhalaki.
Ndikho muboolela enywe bung'ali ndi, Yesi yesi oria kamekisio kase salifwa tawe.”
Bamuboolela bali, “Nono khwanyoola bung'ali khuli ewe oli ne sisieeno! Aburahamu ne bang'oosi bafwa, ne nawe oboola oli yesi yesi oria kamekisio kowo salifwa tawe.
Paapa wefwe Aburahamu afwa. Ne ewe se olikho oboola oli, oli Omukali khukhila Aburahamu tawe, namwe oli omukali khumukhila? Ne akhaba bang'oosi bosi bafwa ewe weyibaasia oli, oli naanu?”
Yesu abakobosia ali, “Naaba ne neelesia samwene luyali, aba luyali olwo se lulaba ne bukhala bwosi bwosi tawe. Paapa wase niye oumbechanga luyali, niye mwesi mulomanga muli ali Wele wenywe.
Se mwamumanyakho na akeekhe ene tawe, ne ese namumanya. Naaba ne ndoma ndi, ese se mu manyile niye tawe, aba sesi nabeele omubeeyi nga enywe. Ese mumanyile lundi naria elomo yewe.
Raraawenywe Aburahamu ekhoya ali akhabone siise sie khukhwicha khwase; asibona mala aasangaala.”
Bayaudi abo bamuboolela bali, “Ewe se oli ne bukhulu bwe kimiiko akhaba kamakhumi karaano kong'ene tawe, nono oloma oriena oli wabona Aburahamu?”
Yesu abakobosia ali, “Ndikho muboolela bung'ali, Aburahamu nakhasaalwa tawe, ‘Ese Ndiio.’ ”
Nio bangala kamabaale bali bamupe, ne Yesu amitiokha arura mu Lukaangu.

Nga Yesu aba ne alikho akeenda, abona omundu owasaalwa omubofu.
Babeeka bewe bamureeba bali, “Omwekisia, bubwoni bwa naanu bubwakila yuno aasaalwa omubofu? Bwaba bubwewe omwene namwe bwe basaasi bewe?”
Yesu abakobosia ali, “Bubofu bwewe se buli sikila bubwoni bwewe, namwe bwe basaasi bewe tawe. Ali omubofu nio kamaani ka Wele kabonekhe ne kakhola kimilimo mu niye.
Enje ne siili kumuusi, khukhwola khukhole kimilimo kioyo owanduma ese; siilo silikho siicha niio omundu akhanyala akhola kimilimo tawe.
Ese ne siili mu sibala, ndi buwaanga bwe sibala.”
Yesu namalile khuboola kano afucha aasi atubaasia liloba ne kamare mala abakha litosi chana siamoni wo mundu oyo
mala aboola ali, “Khoche osaabe mu moni mwitiisi lia Siloamu.” (Liboola lili “Owarumwa”). Omundu chana acha. Asaaba mu moni, mala akobola ne alikho abona.
Nio babamenya naye siimbi ne babaandu babamubona ne esabiilisia kano ne kakhekholekha, bareeba bali, “Omundu yuno se ali niye owikhalanga ne esabiilisia?”
Balala baloma bali, “Yee niye” ne babaandi baloma bali, “Se ali niye tawe, afwaanana busa naye.”
Nio omundu chana omwene aloma ali, “Niise.”
Bamureeba bali, “Kali kariena luno olikho obona?”
Akobosia ali, “Omundu olaangwa Yesu arokile litosi ambakha siamoni chase amboolela nje Siloamu saabe mu moni. Khwako njiile, mala nga saabile, abwene ne abwene, naona.”
Bamureeba bali, “Ali waena?” Naye abakobosia ali, “Se manya tawe.”
Babamenya naye siimbi bayila omundu oyo khu Bafarisayo.
Endaalo niyo Yesu akholelamo litosi ne khuonia omubofu yuno yaba eye Sabato.
Nio, Bafarisayo bareeba omundu chana lundi bali, “Wamile oriena Waona?” Aababoolela ali, “Aakhile litosi khu moni chase, nasaaba mu moni, mala luno nyala nabona.”
Bafarisayo balala baloma bali, “Omundu ookholile kano se anyala aaba ne aama khu Wele tawe, sikila se aria lilaka lie Sabato tawe.” Kakhaba kario, babaandi baloma bali, “Omundu omwoni anyala ariena khukhola kamayia nga kano.” Mala liliabukhana liabao akari wabwe.
Nio Bafarisayo bachana bareeba omundu oyo lundi bali, “Oloma oli akhuonisie ewe bubofu bwowo, ewe oboola siina khu niye?” Omundu chana abakobosia ali, “Omung'oosi niye.”
Bayaudi be bunyali, kakhaba kario, se bafukiilila khusuubila bali omundu oyo aba omubofu mala luno anyala abona tawe, khukhwola nga ne balaanga raraawe ne maawe.
Babareeba bali, “Yuno omwana wenywe niye muboolanga muli asaalwa omubofu; nono kabeele kariena luno anyala aabona?”
Basaasi bewe babakobosia bali, “Khu manyile khuli ali omwana wefwe mala asaalwa omubofu.
Ne se khumanya kali kariena nga luno anyalile khubona tawe namwe se khumanya abeele naanu omuonisie bubofu bwewe tawe. Mureebe omwene, ali omundu omukhulu busa omwene anyala akobosia!”
Basaasi bewe baloma bario sikila abeele bariire Bayaudi be bunyali ba baba ne bafukiilisiane bali balaoona khukhwama mu sinakooki omundu yesi yesi osuubila ali Yesu ali Kristo.
Esio nisio sisiakila basaasi bewe baloma bali, “Ali omundu omukhulu mureebe omwene!”
Lukhola khabili balaanga omundu owasaalwa omubofu chana mala bamuboolela bali, “Khusuubisie ebweeni wa Wele oli olaboola bung'ali! Khumanyile khuli omundu okhuonisie yuno ali omwoni.”
Omundu oyo abakobosia ali, “Ese se manya nali omwoni namwe nakhali omwoni tawe, ese manyile sisiindu silala, naba omubofu ne luno mbona.”
Bamureeba bali, “Siina nisio akhukholilekho? Akhuonisie bubofu bwowo ariena?”
Akobosia ali, “Namubooleele khale mala se mwenya khurekeeresia tawe. Siina sikila ne mwenya khuulila lundi? Namwe mwesi mwenyile khuba babeeka bewe?”
Bamulaama ne baloma bali, “Ewe oli Omweeka wo mundu oyo ne efwe khuli babeeka ba Musa.
Khu manyile khuli Wele alomaloma khu Musa; ne omundu oyo naye, se khu manyile akhaba niio aama tawe!”
Omundu chana aakobosia ali, “Likhuwa lino lili lie khuukia! Enywe se mumanyile niio aama tawe, mala aambonisie ese bubofu bwase!
Khumanyile khuli Wele se arekeeresianga babooni tawe; arekeeresianga babaandu bamuria ne khukhola niko niye enya.
Khukhwama mu khurakikha khwe sibala, se aliio owaulilakho bali omundu yesi yesi eekula chimoni cho mundu owasaalwa omubofu tawe.
Banga omundu yuno se eecha khukhwama khu Wele tawe, andi se aanyala khukholakho siosi siosi tawe!”
Bamukobosia bali, “Ewe wasaalwa mu bwoni lundi wakhulila mu bwoni onyala oriena khukhwekisia efwe?” Mala bamuoona, mu sinakooki.
Nga Yesu ne aulila kakaba ne kekholekhe, anyoola omundu chana mala amureeba ali, “Ewe osuubila mu Mwana wo Mundu?”
Omundu oyo aamukobosia ali, “Omwami, mboolele, naanu niye nio nyale khu musuubila!”
Yesu aamuboolela ali, “Wamuboone khale, niye olikholomaloma nawe siise sino.”
Omundu chana aaloma ali, “Omwami nasuubiile!” Mala aasikama ebweeni wa Yesu.
Yesu aaloma ali, “Necha khu sibala khuno khukhalaka, nio babofu babone ne abo babona bekele babofu.”
Bafarisayo balala ba babao bamuulila ne aloma kano mala bamureeba bali, “Aakhaba fwesi khuli babofu?”
Yesu aabakobosia ali, “Abanga bali muli babofu andi se muli ne bubwoni tawe; ne kakhali sikila muloma muli, mubona, aba lino liekesia lili enywe musiili ne bubwoni.”

Yesu aloma ali, “Ndikho muboolela bung'ali, omundu ocha mu siiko sie kamakheese mala se engilila mu silibwa tawe ne kakhali abirira abuundu aandi osi osi, oyo ali omwifwi lundi omunuuli.
Omundu owingilila mu silibwa ali omwaayi we kamakheese.
Omuliindi owe silibwa amwikulilangayo, kamakheese kaulilanga kumumilo kwewe nga nalaanganga kamasina kaako buli sia lilala mala akarangirira akarusia enje.
Enyuma we khukareera enje, akarangirira mala kamuloondakho, sikila kamanyile kumumilo kwewe.
Se kanyala kaloonda khu mundu okundi busa tawe, kamwilukha, sikila se kamanyile kumumilo kwewe tawe.”
Yesu ababoolela lukano luno ne se bamanyilisia nisio abakho tawe.
Nio Yesu aboola lundi ali, “Ndikho muboolela bung'ali, Ese niise silibwa sie kamakheese.
Babaandi boosi babeecha khale ebweeni wase bali babefwi lundi banuuli, ne kakhali kamakheese se kabarekeeresia nibo tawe.
Ese niise silibwa. Yesi yesi obirira mwise alaonisibwa; alengila mukari ne khurura enje mala alanyoola kamaayilwe.
Omwifwi echanga khukhwiba, khukhwira ne khukhwonaka khwong'ene. Ese nechile nio mwole khuba ne bulamu mu bwichufu.
“Ese niise omwaayi omulayi. Omwaayi Omulayi erusia khufwa khulwe kamakheese.
Omukholi busa okhali omwaayi omwene makheese tawe, nabona sisuuche ne siicha elukha, alekha kamakheese nio sisuuche sitiila kamakheese ne khukasalanisia.
Omukholi elukha sikila ali busa omuandike ne sabala kamakheese ne kali siindu khu niye tawe.
Ese niise omwaayi omulayi. Manyile baali babaase ne babaase bamanyile ese.
Nga Paapa ne nase ne khumanyaane, mu ngila ng'eneyo sesi manyile kamakheese kase ne kosi kamanyile. Ese fukiilila khuaana bulamu bwase fwe, sikila niko.
Kamakheese kase kakaandi kaliio kakhali mu siiko muno tawe. Khukhwola ngareere kosi; kalarekeeresia kumumilo kwase mala kalaba lituuli lilala no mwaayi mulala.
“Paapa asiima ese sikila nafukiilila khuaana bulamu bwase, nio mbunyoole lundi.
Se aliio omundu obukula bulamu bwase khukhwama khwise tawe. Mbuana mukhufukiilila khwase khwe mu bulekhuule. Ndi ne bunyali bwe khu buaana ne khu bubukula lundi. Kano niko Paapa wase andaka khukhola.”
Liliabukhana lundi liabao mu baandu sikila kamakhuwa kano.
Bakali balomanga bali, “Ali ne sisieeno! Alaluukhe! Siina sikila ne mu murekeeresia.”
Ne kakhali babaandi balomanga bali, “Omundu owe sisieeno se anyala alomaloma ari tawe! Sisieeno sinyala siriena khukhola babofu babone?”
Ne naikara eye khukhebulila khurwa alubeka khwe Lukaangu khu Wele yaba mu Yerusalemu mu biise bie kumunaane.
Yesu aba alikho akeenda mu matooche ka Solomoni mu Lukaangu
mala babaandu ne bamwibusiao bamureeba bali, “Ewe ola khuayaayisia mu mebaasio khukhwola liina? Khuboolele bung'ali abuwaanga, ewe Kristo?”
Yesu abakobosia ali, “Namubooleele khale, ne se mwasuubiile tawe. Bibiindu nibio ese khola khulwe bunyali bwa Paapa wase nibio bilomaloma nga abeele samwene ne ndoma;
ne kakhali enywe se musuubila tawe; sikila se muli kamakheese kase tawe.
Kamakheese kase karekeeresianga kumumilo kwase, ese ngamanyile, mala kanoondangakho.
Ngaelesianga bulamu bwa mindali, mala se kalifwa tawe. Se aliio onyala anuula tawe.
Paapa wase owambelesia kano ali omukali khukhila boosi, ne se aliio onyala akanuula khukhwama khu Paapa tawe.
Paapa nase khuli mulala.”
Babaandu lundi bangala kamabaale bali bamupe.
Yesu ababoolela ali, “Nakholile bikholwa bikali bilayi mu moni chenywe nibio Paapa ambelesia ese khole. Sikholwa siina sikila ne mwenya khu khukhupa ese kamabaale?”
khumanyile khuli niko liiandiko liboola kali ng'ali khulwa mindali; ne Wele alaanga babaandu nibo aelesia burume bwewe abo ali bawele.
Ne khwise, Paapa aandobora mala aanduma mu sibala. Munyala nono, khuboola muriena muli ese khola embelekeu sikila nalomile ndi, ese Omwana owa Wele?
Naaba ne khakhola bibiindu nibio Paapa wase eenya khole tawe, mukhasuubila ese tawe.
Ne kakhali naaba ne mbikhola, mwakhaba ne mukhasuubila ese tawe, mwenyekha musuubile bikholwa biase, nio mwoole khumanyila elala, muli, Paapa ali mwise ne ese ndi mu Paapa.”
Bakhaka lundi khuamba Yesu ne kakhali efubarura mu makhono kabwe atiba.
Babaandu bakali bamwichakho baloma bali, “Yoana se akholakho kamayia tawe, ne buli siindu nisio aaloma khuloondekhana no mundu yuno siaba ng'ali.”
Mala babaandu bakali ebweeneyo basuubila mu Yesu.

(Maria yuno niye owachukha kamafura kaunya bulayi, khu bikele bio Mwami mala akeeyela lichuune liewe; Lasaro owaba omulwale aba wandaaye.)
Bakooko bewe baruma likhuwa khu Yesu bali, “Omwami omusaale wowo omukoosi ali omulwale.”
Nga Yesu aulila, aloma ali, “Bulwaale buno se buleera Lasaro tawe; buliio khulwe khureera luyali khu Wele, mala elaba engila niyo Omwana owa Wele alanyoolelamo luyali.”
Yesu aba asiima Marita no mukooko wewe ne Lasaro.
Ne kakhaba kario nga anyoola likhuwa bali Lasaro ali omulwale, akona khabili niio aaba eyo.
Nio aboolela babeeka bewe ali, “Khe khukobole e Buyuda.”
Babeeka bewe chana bamukobosia bali, “Omwekisia nyinga eyo busa, babaandu be bweneyo benyile khu khupa ewe kamabaale, mala wenya khukobolayo?”
Yesu abakobosia ali, “Enyanga se ebechangao chisa ekhumi na chibili buli ndaalo tawe ku? Khwako yesi yesi okeendela mu buwaanga bwe nyanga se etuya tawe, sikila abona buwaanga bwe sibala sino.
Ne aaba nakeenda mu silo etuya, sikila se ali ne buwaanga tawe.”
Yesu aloma kano, mala atasakho ali, “Omusaale wefwe Lasaro aakonile, ne ndacha mala musiisimusie.”
Babeeka bamukobosia bali, “Omwami, aaba ne alikho akona kane aone.”
Yesu aaba alikho alomaloma khuloondekhana ne lifwa lia Lasaro ne nibo bebaasia bali alomile ke khukona liilo lia busiele.
Nio Yesu ababoolela abuwaanga ali, Lasaro afwiile.
Ne ese nasangaalile sikila enywe, sikila se nabeleyo naye tawe, nio musuubile. Khe khuche niio ali.
Tomasi (olaangwa Mukhwana) aboolela babeeka basie ali, “Fweesi khe khuche nio khufwe naye.”
Nga Yesu ne ola, anyoola Lasaro amalile mu siliindwa chindaalo chine.
Betania lwaba embi chi kilomita chitaru khukhwama Yerusalemu.
Ne Bayaudi bakali baba bechile khubona Marita ne Maria khu baoleelesia sikila lifwa lia wandayaabwe.
Nga Marita ne aulila bali Yesu alikho echa, arura enje khucha khumwakaanila, ne Maria naye arama munju.
Marita aboolela Yesu ali, “Omwami, ewe obao andi wandaayase safwiile tawe!
Ne manyile ndi akhaba luno siosi siosi nisio olasaba Wele alakhuelesia.”
Yesu amuboolela ali, “Wandaayo alalamukha.”
Marita akobosia ali, “Manyile ndi alilamukha khu ndaalo emaliilisi.”
Yesu amuboolela ali, “Ese niise lilamukha ne bulamu. Yesi yesi osuubila mwise alamenya, akhaba nafwa;
ne yesi yesi omenya mala asuubila mwise salifwa tawe. Ewe osuubila kano?”
Marita amukobosia ali, “Yee Omwami, suubila ndi ewe oli Kristo, Omwana owa Wele, owarekekha khukhwicha mu sibala.”
Marita nga amala khuloma kano, akobolayo alaanga wandaaye Maria mu bwikisi mala amuboolela ali, “Omwekisia ali ano, mala alikho akhulaanga ewe.”
Nga Maria naulila kano, enyokha khangu arura enje khumwakaanana.
(Abeele Yesu akhoola mu sirekere tawe, aaba asiili abuundu niio Marita aba namwakaanane.)
Babaandu baba munju ne Maria ne bamuoleelesia. Nga babona ne enyokha khangu narura enje bamuloondakho. Bebaasia bali alikho acha khulilila esiliindwa.
Maria ola niio Yesu aaba, ne abwene ne abwene nga namubona, akwa mu bikele biewe. Aloma ali, “Omwami, obao andi wandaayase safwiile tawe!”
Yesu amubona ne alikho alila, lundi abona babaandu ba baba naye ne balikho balila. Nio kumwoyo kwewe kwechula bubeeleli, mala anaanisibwa lukali po.
Abareeba ali, “Mu musiikhile waena?”
Bamukobosia bali, “Omwami, khowiche obone.”
Yesu aliila.
Bayaudi baloma bali, “Bona nga beele ne amusiima lukali!”
Ne balala khu nibo baloma bali, “Se akhola omubofu abona tawe ku? Andi sakhiingilile lifwa lia Lasaro?”
Yesu anaanisibwa lundi lukali mala acha e siliindwa. Siliindwa esio siaba nga libina mala baba bekalileyo kubaale.
Yesu arusia lilaka ali, “Rusiayo kubaale oku.”
Marita omukooko owo mundu ofwiile chana akobosia ali, “Omwami, bubolo bulaba bukali, abeele mu siliindwa chindaalo chine!”
Yesu amuboolela ali, “Se khuboolele ndi waaba nosuubila kane obone luyali lwa Wele?”
Barusiayo kubaale mala Yesu alola mu ngaaki aloma ali, “Paapa, khuupila ewe orio, sikila ewe undekeeresianga.
Manyile ndi buli lwoosi ewe undekeeresianga, ne ndoma kano khulwe babaandu baali ano, nio basuubile bali ewe owanduma ese.”
Enyuma we khuloma kano, alaanga ne kumumilo kwe angaaki ali, “Lasaro rura enje!”
Lasaro arura enje, kamakhono kewe ne bikele biaba biaboelwe mu suuka che khu siikhilamo, ne mu moni mwewe baba bamuboyilemo esuuka ekiindi. Yesu ababoolela ali, “Khemumukangulule mala mumulekhe ache.”
Bayaudi bakali ba baba ne baloondile khu Maria babona niko Yesu akhola, mala bamusuubila.
Ne kakhali balala khu nibo bakobola khu Bafarisayo, mala bababoolela niko Yesu aba nakholile.
Nio Bafarisayo, ne basaayi bakhulu bekhala nende be kumuse mala baboolana bali, “Khulakhola siina? Lola kamayia kano koosi niko Omundu yuno alakholanga!
Khwaaba ne khumulekha busa achiililile mu ngila yino, buli mundu alamusuubila mala Barumi balecha bonake Lukaangu lwefwe ne kholo yefwe!”
Mulala khu nibo, olaangwa Kayafa, owaba Omusaayi Omukhulu Lukali owe Lukaangu kumwiiko mwenokwo aloma ali, “Enywe se mumanyilekho sisiindu siosi siosi tawe.
Se mubona muli buli bulayi khwinywe khulekha omundu mulala afwe khulwe babaandu khukhila ekholo yoosi ebune?”
Ng'ali se aboola kano omwene yeng'ene tawe, ne kakhali nga ne aba Omusaayi Omukhulu Lukali owe Lukaangu kumwiiko mwenokwo, aba alikho ang'oola ali Yesu alikho acha khufwa khulwe Bayaudi.
Ne seli khulwe Bayaudi bong'ene tawe, ne kakhali lundi aaba alikho acha khufwa nio areere mu mubili mulala babaandu ba Wele boosi babasalaanila.
Khukhwama khu ndaalo eyo Bayaudi be bunyali barakikha khuboolana nga ne banyala bamwiira.
Khwako Yesu se akeenda abuwaanga mu Buyuda tawe, ne kakhali arekukha acha abuundu aandi siimbi ne asiangalaamwe, alukoba nilwo balaanga bali Efuraimu. Nio amenya ebweeneyo ne babeeka bewe.
Siise sia Naikara eye Pasaka siaba siimbi ne babaandu bakali baama chimbeka chichiindi baacha mu Yerusalemu khukhola kimilukha kie khukhwekwalaasia, naikara ne khoola tawe.
Baenjanga Yesu, mala nga ne bebuusia alala mu Lukaangu, bareebana bali, “Mwibaasia muli siina? Ng'ali salikho echa mu naikara yino tawe, namwe aleecha?”
Basaayi bakhulu ne Bafarisayo baba baanile kamalaka bali Omundu yesi yesi omanyile niio Yesu ali, khukhwola abuule nio bamuambe.

Chindaalo sita Epasaka ne khoola tawe Yesu acha e Betania mungo mwa Lasaro, omundu niye aba ne alamusie khukhwama mu lifwa.
Bamung'oonelayo siakhulia sie khukhwikolooyia, mala Marita niye owara khu sialwa siakhulia esio. Lasaro aba mulala khwaabo babekhala asialwa ne Yesu.
Nio Maria abukula kamafura kaunya bulayi enusu eye lita, ke bukusi bwe angaaki, kakang'oonwa khukhwama khu narito endayi, akachukha khu bikele bia Yesu, mala akeeya ne lichuune liewe. Kumuuya kumulayi kwe kamafura ako kwechula enju yoosi.
Mulala khu beeka ba Yesu, Yuda Isikarioti, owaba ne alikho acha khumuchaama, aloma ali,
“Siina sikila kamafura kano ne kakhakusibwe chirupia chimia chitaru che fwesa, mala bachielesie bataambi?”
Se aloma kano sikila aba aasiima khuyeeta bataambi tawe, ne kakhali aba omwifwi. Asutaanga eoochwa eye chirupia mala buli lwoosi ebaangamo.
Ne Yesu aloma ali, “Mulekhe abe, mukhamunaania tawe! Lekha akhole nisio alikho akhola khulwe endaalo eye lisiikhwa liase.
Enywe muli ne bataambi buli lwosi, ne se mukhabe ne nase buli lwosi tawe.”
Babaandu balala baulila bali Yesu aba e Betania, nio bachayo, se khuli khubona Yesu yeng'ene tawe ne kakhali bacha khubona akhaba Lasaro yesi, niye Yesu aba ne alamusie khukhwama mu lifwa.
Nio basaayi bakhulu baboolana khukhwerekekha khukhwira Lasaro yesi.
Sikila khulwe kamayia ke khumulamusia niye, baloba basaayi mala basuubila mu Yesu.
Endaalo eloondakho babaandu bakali ba baba ne bechile mu Naikara eye Pasaka baulila bali Yesu alikho echa mu Yerusalemu.
Nio babukula chisakia che kamakheendu mala barura khucha khumwakaanila ne baapa luyoka lwe khoyo ne baloma bali, “Hosana! Ali ne chikhabi oyo owichila mwisina lio Mwami! Omwami owa Isiraeli!”
Yesu anyoola epunda akiikhalakho nga liiandiko liboolanga lili,
Bona Omwami wowo alikho echa ekhaale khu punda eng'ana.”
Mu siise esio babeeka bewe se bamanyilisia kano tawe; ne nga Yesu ne alamusibwa ne luyali bakhebulila bali kano kaandikwa khu niye mala kakholebwe busa kario.
Babaandu ba baba ne Yesu nga alaanga Lasaro khurura mu siliindwa, ne khumulamusia khukhwama mu lifwa baba baboolile kakaaba ne kekholekhe.
Kano niko kakakila babaandu bakali ne bamwakaanila, sikila baba bauliile bali akholile kamayia kano.
Nono Bafarisayo baboolana bali, “Bona se khulikho khukholakho sisiindu tawe! Lola babaandu sibala sioosi bamuloondilekho!”
Bakiriki balala baba mwabo ba baba ne bachile Yerusalemu khusaaya mu ndaalo cha naikara.
Bacha khu Filipo (aba owe Betesaita mu Kalilaya) mala baboola bali, “Omwami khwenya khubona Yesu.”
Filipo acha aboolela Andereya, boombi bacha mala baboolela Yesu.
Yesu abakobosia ali, “Esaa yolile niyo Omwana wo Mundu anyoolela luyali.
Ndikho muboolela bung'ali ndi: lumiicho lwe ngano ne lukhakwile mu liloba mala lwafwa, lurama busa lwong'ene, ne lwaba ne lufwa lwaama engaanu engali.
Yesi yesi osiima bulamu bwewe alabutibia, ne yesi yesi obiila bulamu bwewe mu sibala sino alaba nabwo khulwe bulamu bwa mindali.
Yesi yesi owenya khu khuukholela ese kimilimo khukhwola anonde, nio omukholi wase abe nase niio ndi. Yesi yesi oukholelanga kimilimo, Paapa wase amuelesianga liria.
“Kumwoyo kwase luno kulikho kunaanisibwa, nono mboole siina? Mboole ndi, ‘Paapa okhalekha esaa yino yanjichakho tawe?’ Ne mala, ako niko kakakila necha. Necha nio noole khubira mu saa yino.
Paapa reera luyali khu lisina liowo!” Mala kumumilo kwauliilikha khukhwama mwikulu, ne kuboola kuli, “Nalieleesie luyali lundi ndakhola ndio.”
Babaandu bakali ba baba ne bemileo baulila kumumilo okwo. Balala baloma bali likukuma lie fula, babaandi nabo bali, “Malaika ama khulomaloma naye!”
Ne Yesu ababoolela ali, “Kumumilo kuno se kulomaloome sikila ese tawe, ne kakhali sikila enywe.
Luno sili siise sie sibala sino khu khalakilwa, luno omwami owe sibala sino alarusibwa khu bwami.
Ne nga ese nesutibwa angaaki khukhwama khu sibala ndakhola buli mulala anjichekho.”
(Mukhuloma kano aba ekesia lukano lwe lifwa nilio acha khufwa.)
Yesu abakobosia ali, “Buwaanga busiilikho nanywe khulwe siise sitiiti. Chiililila mu lukeendo lwenywe ne musiili ne buwaanga nio sisiilima sikhamufuunikha tawe, sikila oyo okeenda mu siilima se amanya niio alikho acha tawe.
Nono suubila mu buwaanga ne musiili nabwo, nio mube babaandu be buwaanga.”
Enyuma Yesu naboolile kano arekukha acha ekisa khukhwama khu baandu chana.
Akhaba ne aba nakholile kamayia kano koosi mu moni chabwe se bamusuubila tawe,
nio nilio Omung'oosi Isaya aboola liole khuba ng'ali:
“Omwami naanu owasuubila burume nibwo efwe khwaboola?
Omwami ekesia naanu bunyali bwewe?”
Nio se benya khusuubila tawe, sikila akhaba lundi Isaya aloma ali,
abaminyasiisie kamebaasio kabwe,
nio chimoni chabwe chikhabona tawe,
lundi kamebaasio kabwe kakhamanyilisia tawe,
mala Wele aloma ali,
‘Se balangobolela mbaonie tawe.’ ”
Isaya aloma kano sikila abona luyali lwa Yesu mala alomaloma khu kewe.
Kakhaba kario, Bayaudi bakali be bunyali basuubila mu Yesu, ne Bafarisayo bakila se bakalomalomakho abuwaanga tawe, nio bakhabatimania mu sinakooki tawe.
Basiima khufukiililwa ne babaandu khukhila khufukiililwa ne Wele.
Yesu aloma mu mumilo kwe angaaki ali, “Yesi yesi osuubila mwise sasuubila mwise seng'ene tawe, ne kakhali aba asuubila akhaba mu wanduma yesi.
Yesi yesi oumbona ese abona akhaba oyo owanduma yesi.
Nechile mu sibala nga buwaanga, nio buli mundu osuubila mwise akharama mu siilima tawe.
Aaba bali omundu yesi yesi aulila burume bwase mala saburia tawe, se ndimukhalakila tawe, se necha khukhalakila sibala tawe, ne kakhali necha khusiionia.
Abo boosi babandoba ese ne khulekha khufukiilila burume bwase bali no mundu olibakhalakila. Kamakhuwa niko muboolele niko kaliba bukhalaki khu ndaalo emaliilisi!
Kano kali ng'ali sikila ese se nalomaloome khu bunyali bwase samwene tawe, ne kakhali Paapa wanduma niye owandaka nisio khoyela ndome.
Mala manyile ndi Lilaka liewe lireeranga bulamu bwa mindali. Niko ndoma nono kali niko Paapa ambooleele khuloma.”

Yaba endaalo ndala Naikara eye Pasaka ne khoola tawe. Yesu aamanya ali esaa yewe yaba yolile eye khurura mu sibala sino, mala ache wa Paapa. Buli lwosi aba asiima babewe ba baba mu sibala mala abasiima khukhwola esiakamo.
Yesu ne babeeka bewe baba asialwa sie lilikoloyia. Sietani aba areere khale kamebaasio ke khuchaama Yesu mu mwoyo kwa Yuda, okhwa Simoni Isikarioti.
Yesu amanya ali Paapa amuelesia bunyali bwoosi, amanya ali echa khukhwama khu Wele mala alikho acha wa Wele.
Nio enyokha khusialwa afuula ekaanjo yewe eye khu ngaaki, mala eboa etawulo mu sibuno.
Achukha kameechi khulukaraya mala arakikha khusiinga babeeka bewe bikele, ne khubieyela etawulo niyo aba naboyile mu sibuno.
Ola khu Simoni Petero, mala Petero amureeba ali, “Omwami, wenya khu khusiinga ese bikele?”
Yesu amukobosia ali, “Ewe luno somanyilisia nisio ese ndikho khola tawe, ne kakhali okhamanyilisie enyuma wakano.”
Petero aloma ali, “Se silikhoo siise siosi siosi nisio ewe olisiinga ese bikele tawe.”
Yesu amukobosia ali, “Ne khakhusiinga bikele tawe, solaba omweeka wase lundi tawe.”
Simoni Petero amukobosia ali, “Omwami nono okhasiinga bikele biong'ene tawe! Siinge akhaba kamakhono ne kumurwe kwosi!”
Yesu aloma ali, “Yesi yesi owesiingile ali omumiliiu elala ne se esiinga lundi tawe, ne kakhali esiinga bikele. Enywe mweesi muli bamiliiu ne kakhali mulala khwinywe niye okhali omumiliiu tawe.”
(Yesu aba amanya khale owaba ne alikho acha khumuchaama, niko kakakila naloma ali, “Mweesi muli bamiliiu nakhali mulala khwinywe niye okhali omumiliiu tawe.”)
Mundanganga ese muli Omwekisia lundi muli Omwami, mala buli bulayi nga mukholanga murio, sikila ndi ndio.
Ese Omwami wenywe, lundi Omwekisia, nama khumusiinga bikele. Nono, enywe mukhoyela musiingane bikele.
Nakholile nisio mukhoyeele mulolelekho, nio mukhole busa nga nisio ese kholile khwinywe.
Ndikho muboolela bung'ali ndi, nasioobi se ali omukali khukhila omwami wewe tawe, ne omurumwa se ali omukali khukhila owamuruma tawe.
Luno nga ne mu manyile bung'ali buno, mulasangaala lukali ne mubura mu bikholwa!
Se ndikho ndomaloma kakenywe mweesi tawe, namanya abo nibo narobora. Ne liiandiko liboolanga lili, ‘Omundu niye walia naye, niye okhuchaama’ khukhwola lichusibwe.
Ese muboolela enywe kano ne kakhekholekha tawe, nio ne kekholekha musuubile muli ‘Ese Niise.’
Ng'ali ese muboolela enywe ndi, Oyo owakaanila omundu yesi yesi niye ese nduma, aba anjakaanila ese; ne yesi yesi ounjakanila ese akaanila oyo owanduma ese.”
Enyuma Yesu nalomile kano, anaanisibwa mu mwoyo lukali mala aboola abuwaanga ali, “Ndikho muboolela bung'ali mulala khwinywe alikho acha khunjaama.”
Babeeka balolana ne bauka, khumanya naanu niye alikho alomakho tawe.
Mulala khu beeka, niye Yesu asiima aba ekhaale siimbi ne Yesu.
Simoni Petero amua simanyilo sie khukhwekesia sili, “Mureebe naanu niye alikho alomalomakho.”
Nio omweeka oyo eseenda siimbi khu Yesu mala amureeba ali, “Omwami naanu niye?”
Yesu amukobosia ali, “Niye ndaronga kumukaati mu muunyu mala muelesie aba niye omwenoyo.” Nio abukula sitonyi sie kumukaati asironga mu muunyu, mala asielesia Yuda okhwa Simoni Isikarioti.
Abwene ne abwene nga Yuda ne alia kumukaati okwo, Sietani amwingilamo. Yesu amuboolela ali, “Yuuya khangu nisio wenya khukhola?”
Se aliio owaba asialwa owamanyilisia sisiakila Yesu namuboolela ario tawe.
Ne sikila Yuda aba omubiikhi we eoochwa eye chirupia, babeeka balala bebaasia bali Yesu amubooleele khucha akule nibio benya khulwa mu naikara, namwe aekho bataambi sisiindu.
Yuda afukiilila kumukaati mala arura enje khangu, siaba siilo.
Yuda ne amalile khurekukha, Yesu aaloma ali, “Luno Omwana wo Mundu aelesiiibwe luyali, luno luyali lwa Wele lwabuliikhe khubirira mu niye.
Ne luyali lwa Wele ne lubuliikhe khubirira mu niye, aba nono Wele alabuula luyali lwo Mwana wo Mundu mu niye omwene, mala alakhola ario khangu.
Baana base, se ndaba ne nanywe khu siise sileeyi lukali tawe. Mulambenja, ne luno muboolela enywe niko naboolela Bayaudi be bunyali, ‘Se munyala mwacha niio ese ndikho nja tawe.’
Ne luno ndikho muelesia enywe lilaka liya: Khemusiimane mwabeene ne mwabeene. Nga ese ne namusiima enywe, nio enywe khukhwola musiimane mwabeene ne mwabeene.
Mwaba ne busiime khu mwabeene ne mwabeene, aba buli mundu alamanya ali enywe muli babeeka base.”
Simoni Petero aamureeba ali, “Omwami, olikho ocha waena?” Yesu aamukobosia ali, “Se onyala wanondakho luno niio ndikho nja tawe, ne kakhali ekhumaliilikha okhanondekho.”
Petero amureeba ali, “Omwami, siina sikila ne khakhuloondakho siise sino? Ese nerekeekhe khukhufwila ewe!”
Yesu amukobosia ali, “Ng'ali ewe werekeekhe khukhufwila ese? Ndikho khuboolela bung'ali ndi etaaywa ne khakholiokha tawe, kane oboole khukhwola khataru oli se umanyile tawe.”

Yesu ababoolela ali, “Mukheembeelela ne khubeelela tawe. Suubila mu Wele ne lundi suubila akhaba mwise.
Munju eya Paapa chisiro chilimo chingali, mala ndikho nja khumung'oonela bukono, abanga se kali kario tawe, andi se muboolele kano tawe.
Ne enyuma nenjile khumung'oonela bukono, khakobole mala mu bukule mureere khu samwene, nio mube niio ese ndi.
Enywe mumanyile engila echa niio ese ndikho nja.”
Tomasi amuboolela ali, “Omwami se khumanyile niio olikho ocha tawe; nono khunyala khwamanya khuriena engila echayo?”
Yesu amukobosia ali, “Ese niise engila, bung'ali ne bulamu, se aliio omundu onyala acha wa Paapa nakhabirire khwise tawe.”
Ababoolela ali, “Luno nga mu manyile ese. Mulamanya akhaba Paapa wase yesi, ne khukhwama luno khuchilila, enywe mu mumanyile niye lundi mwamubona.”
Filipo amuboolela ali, “Omwami khwekesie Paapa, elio liong'ene nilio khwenya.”
Yesu amukobosia ali, “Filipo, nabele ne nanywe mweesi khulwe siise sileeyi, khane se umanyile tawe? Omundu yesi yesi oumboone ese aba aboone Paapa. Nono siina sikila ne oloma oli, ‘Khwekesie Paapa?’
Filipo, ewe se osuubila oli ese ndi mu Paapa ne Paapa ali mwise tawe?” Yesu aaboolela babeeka bewe ali, “Kamakhuwa niko ndomaloome khwinywe, se kama khwise tawe. Paapa, omenyile mwise niye okholanga kimilimo kiewe omwene.
Suubile nga mboola ndi ese ndi mu Paapa ne Paapa ali mwise. Kaaba ne kakhali kario tawe, suubila sikila bibiindu nibio ndikho khola.
Ndikho muboolela bung'ali ndi, omundu yesi yesi osuubila mwise alakhola niko ese khola, yee, alakhola bibiindu biboofu khukhila bino, sikila ese ndikho nja niio Paapa ali.
Nono ndakhola siosi siosi nisio mureeba mu lisina liase, nio luyali lwa Paapa lubonekhe khubirira mu Mwana.
Ne musaba sisiindu siosi siosi mu lisina liase, ndasikhola.
“Mwaba ne mwasiima ese mularia kamalaka kase.
Ndareeba Paapa, mala alamuelesia Omuyeeti okundi Roho owe bung'ali, olaba nanywe khulwa mindali.
Ali Roho obuulanga bung'ali bwa Wele. Be sibala se banyala khumusuubila tawe, sikila se banyala khumubona namwe khumumanya niye tawe. Ne enywe mu mumanyile niye sikila amenyanga nanywe lundi ali mwinywe.
Nga ese ne khache se mukharame mweng'ene tawe, khamukobolele.
Mu siise sikeekhe sibala se silambonakho ese lundi tawe, ne enywe mulambona, sikila ese menyile akhaba enywe mwesi mulamenya.
Nga endaalo eyo ne lioola, mulimanya muli ese ndi mu Paapa wase ne enywe muli mwise, bulayi bwene nga ese ne ndi mwinywe.
“Yesi yesi owakaanila kamalaka kase ne khukaria, niye owasiima ese. Paapa wase alasiima yesi yesi ousiima ese, akhaba sesi ndamusiima mala khole aamanye lukali.”
Yuda (se ali Yuda Isikarioti tawe) aloma ali, “Omwami, kali kariena ewe wemanyisie wamwene khwifwe ne khu be sibala tawe?”
Yesu amukobosia ali, “Yesi yesi ousiima ese alaria kamekisio kase. Paapa wase alamusiima mala niye alala ne nase khulecha niio ali khumenye naye.
Yesi yesi okhasiima ese saria kamekisio kase tawe. Ne kamekisio niko mumalile khuulila se kali kakaase samwene tawe, ne kakhali kaama khu Paapa owanduma.
“Ese namubooleele kano ne siili ne nanywe.
Omuyeeti Roho Omutakatifu, niye Paapa akharume mu lisina liase, akhamweyikie buli siindu mala amukhole mukhebulile koosi niko ese muboolele enywe.
Kumuleembe nikwo ndikho mulekhela enywe, kuli kumuleembe kwase samwene nikwo ndikho muelesia. Se nguaana nga sibala ne siaananga tawe. Mukheembeelela ne khubeelela tawe, mukharia tawe.
Mwambulila ne ndoma ndi, ‘Ndikho ndekukha, ne kakhali khamukobolele.’ Abaanga mwasiima andi mulasangaala nga ese ne ndikho nja wa Paapa, sikila ali omukali khu khukhila ese.
Ne luno nanyoile khumuboolela kano koosi ne kakekholekha tawe, nio nga ne kaliekholekha, mwole khusuubila.
Se nyala nachiililila khulomaloma ne nanywe khu siise sileeyi tawe, sikila omwami owe sibala sino alikho echa ne se ali ne bunyali khwise tawe,
ese khola nga Paapa ne andakiilisie ne sibala khukhwola simanye sili ese nasiima Paapa; ako niko kakila ne khola buli siindu nga ne andaka.
“Yinyokha, khe khurekukhe khuche.

“Ese ndi kumusabibu kwa ng'ali ne Paapa wase ali omulimi.
Niye afunanga buli lusakia mwise lukhaananga kamatuunda tawe, mala asonjolanga buli lusakia lulwaama kamatuunda, nio lube lulayi ne khukhwama kamatuunda kamakali.
Enywe mwakholwa khale bamiliiu khulwe kamekisio niko namuelesia.
Menya mu buambaani ne nase, ne nase ndamenya mu buambaani ne nanywe. Lusakia se lunyala lwaama kamatuunda lwong'ene ne lukhali khu musabibu tawe. Mu ngila neng'ene enywe se munyala mwaama kamatuunda ne mukhamenyile mwise tawe.
“Ese ndi kumusabibu ne enywe muli chisakia chase. Yesi yesi omenya mwise mala ese menye mu niye alaama kamatuunda kamakali, sikila se munyala mwakhola siosi siosi ne mukhali ne nase tawe.
Yesi yesi okhamenya mwise tawe, amwaatwa aleeyi nga lusakia mala oome. Ne chisakia nga echo chirio, bachibusianga alala mala bachimwaata mu mulilo bachosia.
Mulaebwa sisiindu siosi siosi nisio mulasaba kaaba bali mulamenya mwise, mala kamakhuwa kase kosi kamenye mwinywe.
“Luyali lwa Paapa wase lwekesibwa ne nanywe nemwama kamatuunda kamakali ne mu ngila yino mwekela babeeka base.
Ese namusiima enywe busa nga Paapa ne asiima ese. Menya mu busiime bwase.
Mwaba ne muria kamalaka kase, mulamenya mu busiime bwase, nga ese sesi naria kamalaka ka Paapa wase mala namenya mu busiime bwewe.
Namubooleele kano nio ekhoyo yase ebe mwinywe lundi mwesi mube ne khoyo yenywe mubwichufu.
Lilaka liase nilieli: Siimana mwabene ne mwabene busa, nga ese ne namusiima enywe.
Mbao busiime bukali nibwo omundu anyala aba nabwo khu basaale bewe nga khuaana bulamu bwewe sikila nibo tawe.
Ne enywe muli basaale base, mwaba ne mukhola niko mulaka.
Ne se ndamulaanga enywe lundi ndi bakholi tawe, sikila omukholi samanyile niko omwami wewe akhola tawe. Ne kakhali, ndamulaanga enywe ndi basaale, sikila namubooleele enywe buli siindu nisio naulila khukhwama khu Paapa wase.
Enywe se mwandobora ese tawe, ese niye owamurobora enywe, mala namuruma ndi muche mwaame kamatuunda kamakali, lukano lwe kamatuunda kamenya lukali. Khwako Paapa akhamuelesie siosi siosi nisio mukhasabe mu lisina liase.
Kano nono, niko mulakiilisia enywe, siimana mwabeene ne mwabeene.
“Sibala ne simubiila, khebulila muli sianyoa siambiila ese.
Abanga enywe be sibala andi sibala siamusiima nga babaandu basio. Ne kakhali, namurobora khukhwama mu sibala ne se muli be sibala tawe ako niko kakila sibala ne simubiila enywe.
Khebulila niko namuboolela: ‘Se aliio nasioobi omukali khukhila Omwami wewe tawe.’ Baba ne bakhupia ese sibi akhaba enywe mwesi balamupia siibi, ne baba ne baria kamekisio kase balaria akhaba kakenywe kosi.
Ne bakhamukholele kano koosi sikila muli babase; ne se bamanyile oyo owaanduma tawe.
Abanga se necha mala mbaboolela tawe, andi se bali ne bubwoni tawe. Nono luno luri se banyala khuba ne sifuno nisio baloma bali siakila khwakhola bubwoni tawe.
Yesi yesi oumbiila ese abiila akhaba Paapa wase.
Se bakhabeele ne bubwoni tawe, abanga ese se nakhola mu nibo bibiindu nibio omundu okundi yesi yesi akhakholakho tawe. Nga ne kali, babona nibio nakhola mala bambiila ese ne Paapa wase yesi.
Kakhaba kario kano kolaana khukholekha nio kakaandikwa mu Lilaka liabwe koole khuba ng'ali: ‘Bambiila ese ne kakhali se babakho ne sifuno siosi siosi tawe.’
Omuyeeti alecha, Roho owama khu Paapa lundi owekesianga bung'ali bwa Wele. Kharume niye khwinywe khukhwama khu Paapa mala akhalome kakaase.
Ne akhaba enywe mwesi muli baloli base, sikila mwabele nase khukhwama mu khurakikha.

“Namubooleele kano, nio mukhalekha lisuubila lienywe tawe.
Bakhamuonele elala mu chisinakooki, mala siise silecha buli mundu omwiira enywe alebaasia ali nono alikho akholela Wele kimilimo.
Balikhola bibiindu bino khwinywe sikila se bamanyile ese namwe Paapa wase tawe.
Ne namubooleele kano nio siise ne sioolile khu nibo khukhola bibiindu bino, mulikhebulila muli nanyoa namuboolela.
“Se namubooleele bibiindu bino e khurakikha tawe, sikila bele ndi nanywe.
Ne luno ese ndikho nja khuyo owanduma, ne salikhoo mulala khwinywe oundeeba ali olikho ocha wae tawe.
Sikila namubooleele enywe luno kimiooyo kienywe kili ne bubeeleli bukali.
Ne ndikho muboolela bung'ali ndi, buli bulayi khwinywe ese nje, sikila ne khacha tawe Omuyeeti salecha khwinywe tawe. Ne kakhali nenja, ndamuruma eche khwinywe.
Ne nga akheeche akheekesie babaandu be sibala ali, bali bakhiikha khuloondekhana ne bubwoni, khuloondekhana ne buluungi, ne khuloondekhana nende bukhalaki bwa Wele.
Bali bakhiikha khuloondekhana ne bubwoni sikila se basuubila ese tawe,
khuloondekhana ne buluungi, sikila ndikho nja niiko Paapa ali mala enywe se mulambonakho lundi tawe,
lundi bali bakhiikha khulwe bukhalaki, sikila omwami owe sibala sino akhalakiilwe khale.
“Ndi ne kamakali ke khumuboolela enywe, ne kakhali siise sino se mukanyala tawe.
Kakhaba kario, nga Roho owa ng'ali ne echa, owekesianga bung'ali bwa Wele; akhamwekesie bung'ali bwoosi. Sakhaboole khulwe bunyali bwewe omwene tawe, ne kakhali akhalomalome niko aulila, mala akhalomalome ke bibiindu bibiicha.
Akhambelesie ese luyali sikila akhabukule niko ese ndoma mala akhamuboolele enywe.
Bioosi nibio Paapa wase ali nabio bili bibiase, ako niko kakila ne mboola ndi Roho akhabukule niko ese muelesie niye mala amuboleele enywe.
“Mu siise sikeekhe se mulambonakho ese lundi tawe, ne enyuma we siise sikeekhe lundi mulambona.”
Balala khu beeka bewe bareebana babeene ne babeene bali, “Lino liboola siina? Akhuboolela efwe ali, mu siise sitiiti se khukhamubone tawe, mala enyuma we siise sitiiti khulamubona, ne lundi aloma ali, ‘Sikila ndikho nja niio Paapa ali.’ ”
Khwako baba ne bareebana bali, “Ne aloma ali, ‘Mu siise sitiiti,’ aba aafunaanisie siina? Se khwamanyile nisio alikho alomalomakho tawe!”
Yesu amanya niko benya khumureeba, nio ababoolela ali “Ndomile ndi mu siise sikeekhe se mulambona tawe, ne enyuma we siise sikeekhe mulambona. Kano se kali niko mulareebananga tawe ku?
Ndikho muboolela bung'ali ndi, enywe mulalila ne khukhwiunamila, ne kakhali be sibala balasangaala, enywe mulaba ne bubeeleli, ne bubeeleli bwenywe bulakaluukhana bube busangaafu.
Omukhasi ne alikho alumwa ali ne bubeeleli sikila esaa yewe eye buchuuni yolile, ne nga omwana nasaalwa, ebilila buchuuni bwewe, ali omusangaafu sikila omwana asaalilwe mu sibala.
Kali busa kario khwinywe, luno muli ne bubeeleli, ne kakhali khamubone lundi, mala kimiooyo kienywe kikhechule busangaafu nibwo omundu yesi yesi akhamunuula tawe:
Ndikho muboolela bung'ali ndi nga endaalo eyo ne lioola, se muliisabakho siosi siosi tawe. Paapa akhamuelesie enywe buli nisio enywe musaba mu lisina liase.
Khukhwola luno se mwamusabilekho sisiindu siosi siosi mu lisina liase tawe. Saba mala mulanyoola, nio busangaafu bwenywe bwoole khukhwichulila elala.
“Narumikhiire chisimo khumuboolela enywe bibiindu bino. Ne kakhali esaa elikho yiicha niyo khalomalome ka Paapa khwinywe abuwaanga busa ne kharumikhira chisimo tawe!
Nga endaalo eyo ne khoole, mukhasabe mu lisina liase; ne mboola ndi, ese se khamusaabile enywe khu niye tawe,
sikila Paapa omwene amusiima enywe. Amusiima sikila mwasiima ese, mala mwasuubila muli ese nama wa Wele.
Ese nama wa Paapa ne necha mu sibala, mala luno ndikho ndura khu sibala nja wa Paapa.”
Nio babeeka bewe bamuboolela bali, “Luno olikho olomaloma busa abuwaanga se olikho orumikhira chisimo lundi tawe.
Khwamanyile luno khuli ewe wamanya buli siindu: se kali bali wenya omundu okundi akhureebe lireeba tawe. Lino likhukhola efwe khusuubile khuli ewe wama wa Wele.”
Yesu abakobosia ali, “Enywe luno mwasuubiile?
Esaa elikho yiicha, mala eli ano khale, niyo enywe mweesi mulasalanisibwa, buli mundu alacha mungo mwewe, ne ese ndarama seng'ene. Ne kakhali ng'ali se ndi seng'ene tawe, sikila Paapa ali nase.
Namubooleele kano koosi nio mube ne kumuleembe khulwe khuambaasibwa khwise. Be sibala balamunyaasia enywe. Ne ba, banyindaafu! Ese naula sibala.”

Enyuma Yesu ne amalile khulomaloma kano, akalama angaaki mala aloma ali, “Paapa, esaa eyo yolile. Elesia Omwana wowo luyali, nio Omwana naye akhuelesie ewe luyali.
Sikila wamuelesia bunyali khu baandu boosi, nio ole khuana bulamu bwa mindali khwaabo boosi nibo ewe wamuelesia.
Ne bulamu bwa mindali buli khu khumanya ewe Wele owa ng'ali weng'ene, ne khumanya Yesu Kristo, niye waruma.
Ese nokesie luyali lwowo khu sibala, ese namalile kimilimo nikio ewe wambelesia ese khole.
Paapa! Luno mbelesie luyali mu moni chowo, luyali ne lulwene nilwo khwaba nalwo, ese ne nawe sibala ne sikhabaang'anwa tawe.
“Ese nakhukhola ewe wamanyikhana khwaabo nibo ewe wambelesia khukhwama mu sibala, baba ba bowo mala wambelesia ese. Baria elomo yowo,
ne luno bamanyile bali, buli siindu nisio ewe wambelesia siaama khwiwe.
Ese nabaelesia nibo burume nibwo ewe wambelesia ese, mala babwakaanila, bamanyile bali lili ng'ali, ese nama khwiwe, mala basuubila bali ewe wanduma ese.
“Ese mbasabila nibo, se sabila sibala tawe, ne kakhali sabila abo nibo ewe wambelesia ese sikila bali babowo.
Boosi nibo ese ndi nabo bali babowo, ne boosi nibo ewe oli nabo bali babase, mala luyali lwase lwakhosisie khubirira mu nibo.
Ne luno ndikho nicha niio oli, se ndi lundi mu sibala tawe, ne nibo bali mu sibala. Paapa Omutakatifu! Baliinde bulayi mu bunyali bwe lisina liowo, lisina nilio ewe wambelesia ese, nio babe siindu silala busa nga ewe ne nase ne khuli siindu silala.
Nga naba ne siili nabo, nabaliinda bulayi ne bunyali bwe lisina liowo, lisina nilio wambelesia ese. Nabaliinda ne se aliio mulala khu nibo owatiba tawe, nakhali omwana we butibi oyo nio liiandiko liole khuba ng'ali.
Ne luno ese ndikho nicha niio oli mala mboola bibiindu bino mu sibala nio boole khuba ne liliekhoya liase mu miooyo kiabwe mu bwichufu.
Nabaelesia burume bwowo, mala sibala siababiila, sikila se bali be sibala sino tawe, nga ese sesi nekhali owe sibala tawe.
Se ndikho khusaba ewe obarusie mu sibala tawe, ne kakhali khusaba obalinde bulayi khukhwama khu Mumayaanu.
Nga ese nekhali owe sibala tawe, bosi se bali be sibala tawe.
Bakhole babe batakatifu khulwe bung'ali, elomo yowo niyo bung'ali.
Nabaruma nibo mu sibala nga ewe wesi ne wanduma ese mu sibala.
Ne sikila nibo, ese nerusia samwene khwiwe, nio akhaba nibo bosi boole khukhwirusia ng'ali khwiwe.
“Se mbasabila nibo bong'ene tawe, ne kakhali akhaba abo bosi basuubila mwise sikila burume bwabwe.
Saba ndi boosi babe siindu silala. Paapa! Nibo boole khuba mwifwe, nga ewe ne oli mwise ne ese mwiwe. Boole khuba siindu silala nio be sibala basuubile bali ewe wanduma ese.
Nabaelesia luyali lulwene nilwo ewe wambelesia ese, nio boole khuba siindu silala nga ewe ne nase khuli.
Ese mbe mu nibo ne ewe mwise, nio boole khubeela elala siindu silala, nio babaandu be sibala bamanye bali ewe wanduma ese lundi ewe wabasiima nibo nga ne wasiima ese.
Ewe Paapa wambelesia ese babaandu bano mala nenya babe nase niio ndi, nio boole khubona luyali lwase, luyali nilwo ewe wambelesia ese, sikila wasiima ese ebweeni we sibala ne sikhabaang'anwa tawe.
Paapa Omuluungi! Babaandu be sibala se bakhumanyile ewe tawe, ne kakhali ese khumanyile, mala bano bamanyile bali ewe wanduma ese.
Nakhukhola ewe wamanyikha, mala ndachiililila khukhola ndio, nio busiime nibwo ewe oli nabwo khwise bwoole khuba mu nibo, nio akhaba sesi noole khuba mu nibo.”

Enyuma we lisaba lino, Yesu, arekukha ne babeeka bewe bacha engelekha we luluuchi lwa Kiduroni. Khakuunda khe kimirongooro khabao nikho baandu baolelangao, mala Yesu ne babeeka bewe bachaamo.
Yuda, omuchaami, abeele amanya niio khakuunda akho khaba, sikila Yesu aakaananilangao ne babeeka bewe biise bikali.
Nio Yuda ne kumukaanda kwe basikari be bubwami bwe Barumi, ne balala khu baliindi be Lukaangu ba barumwa ne basaayi bakhulu ne Bafarisayo, bacha mu khakuunda akho; baba babanuule bulwaani lundi basutile chitaa ne chinjaso.
Yesu amanya buli siindu sisiaba ne sicha khumwikholekhakho, nio eseenda ebweeni mala abareeba ali, “Naanu niye enywe mulikho muyiima?”
Bamukobosia bali, “Yesu owa Nasareti.”
Ababoolela ali, “Niise.” Yuda, omuchaami, aba emileo ne nabo.
Nga Yesu ne ababoolela ali, “Niise,” besenda enyuma mala bakwa aasi.
Yesu abareeba lundi ali, “Naanu niye enywe mulikho muyiima?” Baboola bali, “Yesu owa Nasareti.”
Yesu ababoolela ali, “Muboolele khale ndi niise. Nono, mwaba ne mulikho mumbenja ese, lekha babaandi bano bache.”
(Aboola kano nio niko aba aboola kolaane khuba ng'ali: “Paapa, se natibiakho akhaba mulala khu nibo ewe wamba tawe.”)
Simoni Petero aaba ne mbalu, akichoola mala arema nasioobi owo Omusaayi Omukhulu Lukali liiru lie lubeka luseecha liakwa aasi. Lisina lia nasioobi oyo liaba bali Maliko.
Yesu aboolela Petero ali, “kobosia embalu yowo mu sibaabi! Ewe wibaasia oli, ese se nyala nanywa sikoombe sie sinyaasio nisio Paapa wase ambelesie tawe?”
Nio basikari be bubwami bwe Barumi ne omukhulu wabwe ne baliindi be Siyuda baamba Yesu, bamuboa,
banyoa bamuyila khu Anasi, raraawe owa mukha Kayafa owaba Omusaayi Omukhulu Lukali kumwiiko okwo.
Kayafa aba niye owakaambila Bayaudi be bunyali ali buli bulayi omundu mulala afwiile babaandu boosi.
Simoni Petero ne omweeka okundi baloonda khu Yesu. Omweeka okundi oyo aba amanyikhana khu Omusaayi Omukhulu Lukali owe Lukaangu, nio acha ne Yesu khu luuya lwe nju eyo Musaayi omukhulu,
Petero arama enje we silibwa. Nio omweeka okundi chana owamanyikhana khu Omusaayi Omukhulu Lukali arura enje, alomaloma no mukhaana we a silibwa oliinda silibwa mala afukiilila Petero khukhwingila mukari.
Omukhaana we mu silibwa areeba Petero ali, “Ewe wesi se oli mulala khu beeka bo Mundu oyo tawe ku?” Petero amukobosia ali, “Se ndi mulalakho tawe.”
Bakholi ne baliindi baba babwanile kumulilo mala baba bemile bakubotookhelele, baba boora sikila embeo yabao. Nio Petero acha emao nabo ne ora.
Omusaayi Omukhulu Lukali areeba Yesu kamareeba khu beeka bewe ne ke kamekisio kewe.
Yesu amukobosia ali, “Ese buli lwosi ndomalomanga abuwaanga khu buli mundu; kamekisio kase koosi ne kisianga mu chisinakooki ne mu Lukaangu, niio babaandu boosi bebuusianga. Khaaboolakho sisiindu siosi siosi mu bwikisi tawe.
Siina sikila nono ne mundeeba ese? Reeba babaandu ba bambulila. Khemubareebe niko nababoolela. Nibo bamanyile niko nalomaloma.”
Nga Yesu aloma kano, mulala khu baliindi amupa luui mala aloma ali, “Olomaloma oriena khu Omusaayi Omukhulu Lukali!”
Yesu amukobosia ali, “Naaba ne mboolile sisiindu siosi siosi sibi, boolela ano buli mundu, sibele siina. Ne naaba ne ndi ng'ali mu niko ndomile, siina sikila ne ukhupa?”
Nio Anasi ayila Yesu nasiili omuboe, khu Kayafa Omusaayi Omukhulu Lukali we Lukaangu.
Petero aba oora kumulilo. Nio babaandi bamuboolela bali, “Ewe wesi se oli mulala khu beeka bo mundu oyo tawe ku?”
Ne Petero ekaana lundi ali, “Se ndi mulalakho tawe.”
Mulala khu nasioobi bo Omusaayi Omukhulu Lukali we Lukaangu, omulebe wo mundu niye Petero arema liiru, amureeba ali, “Ese se khubone ewe ne naye mu khakuunda akho tawe ku?”
Petero aloma lundi ali, “Tawe.” Ne mala etaaywa ekholiokha.
Makhelebeende babukula Yesu bamurusia munju eya Kayafa bamuyila mwichipi mwo muruki. Bayaudi be bunyali se bengila mwichipi mwo muruki tawe, sikila benya khuba bakwalaafu mu miima kiabwe kie Siyuda nio balie siakhulia sie Pasaka.
Nio Pilato arura enje abareeba ali, “Muli na masitako sina khu mundu yuno?”
Bamukobosia bali, “Abanga sakholile kamabi tawe andi se khwamureerire khwiwe tawe.”
Pilato ababoolela ali, “Nono enywe mwabeene khemumubukule mala mumuyaale khuloondekhana ne Lilaka lienywe.” Nio bamukobosia bali, “Efwe se khufukiililwa khukhwira omundu yesi yesi tawe.”
[Kano kekholekha nio kamakhuwa niko Yesu aloma koole khuba kang'ali nga ne ekesia lifwa siina nilio alifwa.]
Pilato akobola mwichipi mala alaanga Yesu amureeba ali, “Ewe oli Omwami we Bayaudi?”
Yesu akobosia ali, “Lireeba lino liama khwiwe wamwene namwe babaandi bakhuboolele kakaase?”
Pilato amukobosia ali, “Wibaasia oli ese ndi Omuyaudi? Bali babaandu bowo babeene ne basaayi bakhulu bakhureerire khwise. Okholile siina?”
Yesu amuboolela ali, “Bubwami bwase se buli bwe khu sibala sino tawe; Bubanga bwe khu sibala sino, andi babeeka base bapane ndekha khuaanwa khu Bayaudi be bunyali tawe. Bubwami bwase se buli bwe aasi ano tawe!”
Nio Pilato amureeba lundi ali, “Nono, ewe oli Omwami?” Yesu amukobosia ali, “Ewe oloma oli ese ndi Omwami. Nasaalwa mala necha mu sibala, sikila sifuno silala siong'ene nisio khulomaloma khu ke bung'ali. Omundu yesi yesi oli owe bung'ali andekeeresianga.”
Pilato amureeba ali, “Ne bung'ali nisio siina?”
Nio Pilato arura lundi enje mu baandu mala aloma ali, “Se nyala nanyoola sifuno siosi siosi sie khumukhalakilakho tawe.
Ne khuloondekhana ne kumwiima nikwo muli nakwo, buli lwosi mulekhulilanga omuboe mu Pasaka. Mwenya mulekhulile enywe Omwami we Bayaudi?”
Bamukobosia ne luyoka bali, “Tawe, niye tawe! Khwenya Barabasi!” (Barabasi aba omunuuli).

Nio Pilato abukula Yesu mala aamuraakho bamupe biboko.
Basikari bang'oona ekuutwa eye kamawa bamufwara khu murwe, lundi bamufwara ekaanjo efwaana buseemwa,
bamwichakho ne baloma bali, “Omwami we Bayaudi, oiindile!” Mala bamuupa chimbi.
Pilato aarura lundi enje mala aboolela babaandu ali, “Lola, ndikho mureera anje khwinywe, mubone muli ese, se namunyoolilemo sifuno siosi siosi sikila niye akhalakilwe tawe.”
Nio Yesu aarura anje, aafwarire ekuutwa eye kamawa ne kaanjo. Pilato ababoolela ali, “Lola! Omundu chana oyusiina!”
Nga basaayi bakhulu ne baliindi be Lukaangu bamubona, baapa luyoka bali, “Mubambe! Mubambe!” Pilato ababoolela ali, “Mu bukule mwabene mala mumubambe. Se namunyoolilekho sifuno sie khumukhalakila tawe.”
Babaandu bamukobosia bali, “Efwe khuli ne lilaka liboola lili akhoyeela khufwa, sikila elaanga khuuba Omwana owa Wele.”
Nga Pilato aulila kano, aba ne buuri bukali po.
Akobola mwichipi, mala areeba Yesu ali, “Ewe wama waena?” Ne Yesu se amukobosia tawe.
Pilato amureeba ali, “Solalomalomakho nase tawe? Khebulila oli, ese ndi ne bunyali khu khulekhuula namwe khukhukhola bakhubambe.”
Yesu akobosia ali, “Oli ne bunyali khwise sikila Wele niye owakhuelesia. Ne kakhali omundu oundeerire khwiwe ali ne kumusaango kwe bubwoni bubi lukali.”
Nga Pilato ne aulila kano akhaka khunyoola engila eye khulekhuula Yesu. Ne babaandu bamuyokelela bali, “Wamulekhuula, aba kaboola kali ewe se oli omusaale owo mwami Kaisari tawe! Omundu yesi yesi owelanganga ali, ali omwami se enyanga ko Mwami Omukhulu tawe!”
Nga Pilato aulila kamakhuwa kano, abukula Yesu amureera enje mala ekhala khu ndebe eye bukhalaki abuundu niio balanga bali, “Mumatooche”. (Mu Lueburania lisina elio lili “Kabata.”)
Yaba embi mwiangilwe, endaalo ndala nio Epasaka yole. Pilato aaboolela Bayaudi ali, “Omwami wenywe oyusiina!”
Bakobosia ne luyoka bali, “Mwire! Mwire! Mubaambe!”
Pilato aabareeba ali, “Mwenya ese mbaambe Omwami wenywe?” Basaayi bakhulu bakobosia bali, “Efwe khumanyile Omwami Kaisari yeng'ene!”
Mala Pilato aabakaanisia Yesu, bamubaambe.
Yesu arura enje nasutile kumusalaba kwewe, mala oola abuundu alaangwa bali, “Abuundu we siianga.” (Mu Lueburania alaangwa bali, Kolikota.)
Abwenao niio bamubambila ne babaandi babili, mulala buli lubeka ne Yesu akari wabwe.
Pilato aandika kamaandiko ali, “Yesu owa Nasareti, omwami we Bayaudi” akakhoma khu musalaba kwa Yesu.
Babaandu bakali bakasoma sikila abuundu niio Yesu abaambilwa, se aba aleeyi khukhwama mu lukoba tawe. Kamaandiko kaandikwa mu Lueburania, Lulatini ne Lukiriki.
Basaayi bakhulu baboolela Pilato bali, “Okhaandika oli, ‘Omwami owe Bayaudi’ tawe, ne kakhali andika oli, ‘Omundu yuno alomanga ali, Ese ndi Omwami we Bayaudi.’ ”
Pilato aaloma ali, “Niko mbandike kalarama busa kario.”
Nga basikari bamala khu bamba Yesu, babukula chingubo chewe bachikhalamo bitonye bine, buli musikaari sitonyi. Babukula ekaanjo yosi, eyanabwa ne kamakhono mu sitonyi silala siong'ene.
Basikari baboolana bali, “Khukhakitabulamo tawe; khe khuupe chikura khubone naanu olakibukula.” Lino liakholekha nio liiandiko lichusibwe liboola lili,
“Bakabana chingubo chase,
mala baapa chikura khu kaanjo yase.”
Kano niko basikari bakhola.
Maawe owa Yesu, ne wandaaye omukhaana, Maria mukha Kiliopa, ne Maria Makatalena baba bemile amusalaba.
Yesu abona maawe no mweka niye asiima bemileo; nio aboolela maawe ali, “Yuno omwana wowo.”
Nio aboolela omweeka oyo ali, “Yuno maao.” Khukhwama esaa eyo omweeka oyo abukula Maria maawe owa Yesu mala aamenya naye mungo mwewe.
Sibuumba siabao, ne ndali endulu yechulekho, nio benikha sisiaangu mu ndali endulu eyo, bauna sisiaangu esio khu lusaala, mala basuta bara emunwa wewe.
Yesu anywa endali mala aloma ali, “Kawele!” Mala enamikha kumurwe kwewe afwa.
Nio Bayaudi be bunyali bareeba Pilato abaelesie kumunwa bafunake bikele bie babaandu ba bambiilwe, mala barusie kimibili kiabwe khu misalaba. Bamureeba kano sikila yaba endaalo eya Ichuuma, mala se benya bafu babe khu misalaba khukhwola mu Sabato tawe, lundi khutasakho esabato eye Pasaka.
Khwako bacha mala bafuna bikele bio mundu owe khunyoa, lundi bacha bafuna okundi yesi owabambwa ne Yesu.
Ne nga boola khu Yesu, babona bali afwiile khale, khwako se bafunaka bikele biewe tawe.
Kakhaba kario mulala khu basikari, auna Yesu lifumo mumbafu, mala abwene na abwene kamafuki kachichukha ne kameechi.
(Oyo owabona kano ne kekholekha akalomalomekho, nio enywe mwesi mwole khusuubila muli, niko aboola kali kang'ali, mala amanyile ali alomanga bung'ali.)
Kano kakholekha khukhola liiandiko lichusibwe liboola lili, “Sikuumba siewe nasilala siong'ene se silifunakwa tawe.”
Ne liliio liiandiko liliindi liboola lili, “Babaandu balibona niye bauna.”
Enyuma wa kano, Yosefu, owama mu lukoba lwa Arimatea, areeba Pilato ne kali bali anyala abukula kumubili kwa Yesu. (Yosefu aba omuloondi owa Yesu, mu bwikisi, sikila aba aria Bayaudi be bunyali.) Pilato amuboolela ali anyala abukula kumubili kwa Yesu, nio Yosefu acha akubukula.
Nikodemu, owacha khubona Yesu mu silo, acha ne Yosefu. Aaba abukuule chikiilo embi kamakhumi kataru ka manemane ne bupaani.
Babili bano babukula kumubili kwa Yesu mala bakura mu suuka eya katani ne bupaani khuloondekhana ne kumwiima kwe Bayaudi, khukhwerekekhera lisiikha.
Khakuunda khaba abuundu niio bereera Yesu, mala mu khakuunda akho yabamo eng'ani embia, niyo omundu akhasiikhwakhomo tawe.
Eng'ani yaba siimbi ne lundi yaba yaramire endaalo ndala khukhwola khu Sabato. Khwako basiikha mu ng'ani omwo kumubili kwa Yesu.

Khu ndaalo eya Chumapili enje ne siili mabwibwi, Maria Makatalena acha khu siliindwa mala abona libaale liarusiibwe emuliango we siliindwa.
Atima acha ola khu Simoni Petero no mweka okundi, niye Yesu asiima, mala ababoolela ali, “Barusiisie Omwami mu siliindwa, mala se khwamanyile niio bamuyilile tawe!”
Nio Petero no mweka okundi oyo bacha khu siliindwa
Bombi baba balikho batima, omweeka okundi oyo atima lukali khukhila Petero, mala anyoa oola asiliindwa.
Enama mala abona chisuuka cha katani, ne se acha mukari tawe.
Simoni Petero echa enyuma wewe, mala acha khangu mu siliindwa. Abona chisuuka cha katani chili ao chong'ene.
Ne chingubo nicho yaba bamuboa emurwe, nacho se chaba alala ne cha katani tawe, chaba cheulukuuse chong'ene.
Nio omweeka okundi chana owanyoa oola asiliindwa yesi engilamo, abona mala asuubila.
(Baba basiili khumanyilisia liiandiko liboola lili, khukhwola alamukhe mu lifwa tawe.)
Mala babeeka bakobola engo.
Maria eema enje we siliindwa nalililao. Nga aba nasilila, enama mala alola mu siliindwa,
abona malaika babili bafwarire chingubo chiwaanga, bekhaale niio yaba kumubili kwa Yesu kwaba, mulala emurwe ne okundi ebikele.
Bamureeba bali, “Mukhasiwe olalilanga siina?” Abakobosia ali, “Babukule Omwami wase mala se manya niio bamuyilile tawe!”
Nio ekhebukha abona Yesu emileo, ne se amanya nali Yesu tawe.
Yesu amureeba ali, “Mukhasiwe, olalilanga siina? Olikho oyiima naanu?”
Maria ebaasia ali manya ali omulimi we khalundu, nio amuboolela ali, “Omwami waaba ne omubukuule, mboolele niio omuyilile ne ndacha mala mu bukule.”
Yesu amulaanga ali, “Maria!” Nio Maria, ekhebukha Yesu mala aboola mu Lueburania ali, “Raboni!” (Lino liboola lili, “Omwekisia.”)
Yesu amuboolela ali, “Okhandilakho tawe.” Sikila khaniina nakobola niye Paapa ali tawe. Ne kakhali khoche khu bawandaayase mala obaboolele oli, ese ndikho ngobola khuyo oli Paapa wase lundi Paapa wabwe, Wele wase lundi Wele wabwe.
Nio Maria Makatalena acha aboolela babeeka ali, abone Omwami, mala ababoolela niko Yesu aaba ne amuboleele.
Yaba Chumapili ekolooba, babeeka baba bebuusiisie alala munju mala bakhomekhe kimiliango, sikila baba barire Bayaudi be bunyali. Nio Yesu echa mala eema akari wabwe, aloma ali, “kumuleembe kube nanywe.”
Enyuma we khuloma kano, abekesia kamakhono kewe ne mumbafu. Babeeka be khoya lukali nga babona Omwami.
Yesu ababoolela lundi ali, “kumuleembe kube nanywe. Nga Paapa ne anduma ese, sesi ndikho muruma enywe.”
Abafuakho kumuuya mala aloma ali, “Khemunyoole Roho Omutakatifu.
Ne mubeela babaandu bubwoni bwabwe, aba balabeelwa, ne mwaba ne mukhababeela tawe, aba se balabeelwa tawe.”
Mulala khu beeka ekhumi na babili, Tomasi (Owalaangwa Mukhwana) se aba ne nabo nga Yesu ne echa tawe.
Nio babeeka babaandi bamuboolela bali, “Khwaboone Omwami!” Tomasi ababoolela ali, “Ese ne khabone chimbala che kimisimari mukhono mwewe, mala nde lulwala lwase khu mbala chewe, ne kumukhono kwase mu mbala che mumbafu, se suubila tawe.”
Enyuma we lichuuma, babeeka baba lundi alala munju mala bakhomekhe kimiliango. Tomasi aba ne nabo, Yesu echa mala eema akari wabwe aloma ali, “kumuleembe kube nanywe.”
Nio aboolela Tomasi ali, “Ra ano lulwala lwowo, mala olole mukhono mwase, ne reera kumukhono kwowo ore mu mbafu mwase lekha khuayaaya khube mala osuubile!”
Tomasi amukobosia ali, “Omwami wase, lundi Wele wase!”
Yesu amuboolela ali, “Ewe wasuubiile sikila wamboone? Bali ne khabi abo basuubile ne bakhaboone tawe.”
Yesu akhola kamayia kakaandi kamakali ebweeni we babeeka bewe kakhaandikwa mu sitabu sino tawe.
Ne kano kaandikwe nio mwole khusuubila muli Yesu ali Kristo, Omwana owa Wele, ne khubirira mu lisuubila mu niye mwoole khuba ne bulamu.

Enyuma wa kano, Yesu abonekha lundi khu beeka bewe a nyanja eya Tiberia. Kaba kari.
Simoni Petero, Tomasi (olaangwa Mukhwana) Natanieli (owama Kana mu Kalilaya) bakhwa Sebetayo, ne babeeka babaandi babili ba Yesu baba alala boosi.
Simoni Petero aboolela babaandi ali, “Ndikho nja khunaaba.” Bamuboolela bali, “Khulacha ne nawe.” Nio bacha khu liaaro khu nyanja, ne siilo esio siosi, se banyoolakho eng'eeni tawe.
Nga enyanga yaba nesoa Yesu eema khu sikiingi sie nyanja, ne babeeka se bamanya nali niye tawe.
Mala abareeba ali, “Basoleeli, mwanyoolilekho siosi ku?”
Bamukobosia bali, “Se khwanyoolilekho siindu tawe.”
Omweeka niye Yesu asiima aboolela Petero ali, “Omwami niye!” Nga Petero aulila ali Omwami niye, eboa engubo yewe eye khu ngaaki (sikila aba akifuulile) mala asuna mu meechi.
Babeeka babaandi becha a sikiingi khu liaaro ne balikho bakhweesa lutimba se baba aleeyi khukhwama khu sibala tawe, embi chimita emia ndala.
Nga boola khu sikiingi, babona kumukaati ne ng'eeni khu mulilo.
Nio Yesu ababoolela ali, “Reerakho ano, ching'eeni chindala nicho mwama khutiila.”
Simoni Petero acha khu liaaro, mala akhweesa lutiimba nalureera khu sikiingi. Lwaba lwechuule ching'eeni chimboofu emia ndala ne kamakhumi karaano na chitaru choosi alala, akhaba ne chaba chingali chirio, lutiimba se lwakitukha tawe.
Yesu abalaanga ali, “Khemwiche mulie.” Sabao omweeka owenyiila khumureeba ali, “Ewe oli naanu tawe?” Sikila bamanya bali aaba Omwami.
Nio Yesu acha, abukula kimikaati ne ching'eeni mala abaelesia.
Luno lwaba lukhola khataru Yesu khubonekha khu beeka bewe enyuma we khulamukha khukhwama mu lifwa.
Enyuma we khulia, Yesu areeba Simoni Petero ali, “Simoni, okhwa Yoana, ewe wasiima ese khukhila babaandi bano ku?” Akobosia ali, “Yee Omwami, ewe Omanyile oli ese nakhusiima.”
Yesu amuboolela ali, “Liinda kamameeme kase.”
Lukhola khabili Yesu areeba Petero ali, “Simoni okhwa Yoana, ewe wasiima?” Amukobosia ali, “Yee Omwami, ewe Omanyile oli ese nakhusiima ewe.” Yesu amuboolela ali, “Liinda kamakheese kase.”
Lukhola khataru Yesu amureeba ali, Simoni okhwa Yoana, ewe wasiima ese.
Petero akhalala sikila Yesu amureebire lukhola khataru ali, “Ewe wasiima ese ku?” Nio amuboolela ali, “Omwami ewe omanyile buli siindu, ewe omanyile oli nakhusiima!”
Yesu amuboolela ali, “Liisia kamakheese kase.
Ndikho khuboolela bung'ali: Nga ne waba nosiili omuele, werekekhanga mala ocha osi osi niio wenyanga khucha, ne kakhali nga okhasaakhuluwe, okhareo kamakhono kowo mala omundu okundi akhakhuboe mala akhuyile niio ewe okhenya khucha tawe.”
(Mukhuloma lino, Yesu aba alikho okesia engila niyo Petero alifwilamo, mala areere luyali khu Wele.) Nio Yesu amuboolela ali, “Nondekho!”
Nga Petero ne amubona areeba Yesu ali, “Omwami ne yuno naye?”
Yesu amukobosia ali, “Nakheenya niye amenye khukhwola nga ne nicha, lilienelio lili siina khwiwe? Ewe nondekho!”
Nio likhuwa liakeenda mu babeeka ba Yesu bali omweeka yuno se alifwa tawe. Kakhaba kario Yesu se aaloma ali omweeka oyo se alifwa tawe tawe, ne kakhali aaloma ali, “Naaba ne nenya amenye khukhwola nga nicha, lilienelio lili siina khwiwe.”
Yuno niye omweeka owalomaloma kamakhuwa kano, ne lundi ali niye owa kaandika, mala khu manyile khuli niko aloma kali kang'ali.
Ne kakhali, biliio bibiindu bibiindi bikali nibio Yesu akhola. Abanga biaandikwa sia silala mu bitabu, nibaasia ndi andi sibala sioosi se siakhabeele ne bubweyaangu bwe khubiikha bitabu ebio tawe.

Mu sitabu siase sitaayi, naandika bibiindu bioosi nibio Yesu aakhola ne khukhwikisia khukhwama nga ne arakikha kimilimo kiewe,
khukhwola endaalo niyo abukulilwakho ayilwa mwikulu. Ne akhabukulwa khuyilwa mwikulu tawe, aana lilakiilisia khubirira mu maani ka Roho Omutakatifu khu baandu nibo aarobora khuba barumwa bewe.
Mu ndaalo kamakhumi kane enyuma we lifwa liewe, aababonekhela barumwa bewe ne ekesia abuwaanga mu ngila choosi ali, aaba omulamu. Bamubona, mala alomaloma nabo ke bubwami bwa Wele.
Nga ne becha alala, abalakiilisia ali, “Mukharura mu Yerusalemu tawe, ne kakhali khemulindiilile siianwa nisio namuboolela, siianwa nisio Paapa asuubisia khuaana.
Yoana abatiisia ne kameechi, ne mu ndaalo ndiiti chichiicha, mulabatiisibwa mu Roho Omutakatifu.”
Nga barumwa bakaanana alala bareeba Yesu bali, “Omwami, mu siise sino olakoboselia Baisiraeli bubwami?”
Yesu abakobosia ali, “Se kali kakenywe khumanya siise namwe chindaalo nicho Paapa omwene aarao mu bunyali bwewe tawe.
Ne mulanyoola kamaani siise nisio Roho Omutakatifu akhamwichekho, mala mulaba baloli base mu Yerusalemu, mu Yuda mwoosi ne mu Samaria ne khukhwola khu siakamo sie sibala.”
Nga aamala khuloma ario, abukulwa aniina mwikulu ne bamuloleleele, mala lifuumbi liamutiimbia, nibo khumubona lundi tawe.
Oli basiiunguusa mu ngaaki bario, nga aaba ne alikho acha, ao ne nao babaandu babili, ba baaba ne chingubo chiwaanga ba bemao.
Ba baboolela bali, “Bakalilaya, sikila siina ne mwimile nekhuloleelela mu ngaaki? Yesu yuno, obukulwe khurura khwinywe engisibwa mwikulu, alikobola mu ngila ne ng'ene niyo mu mubonelemo nacha.”
Mala barumwa bakobola Yerusalemu khukhwama khu sikulu sia Miseituni embi e kilomita ndala.
Bengila mu lukoba mala baniina mu lusiro lwe angaki nimwo bamenyanga: Petero, Yoana, Yakobo ne Andereya, Filipo ne Tomasi, Baturimayo ne Matayo, Yakobo okhwa Alufayo, Simoni omusiloti ne Yuda okhwa Yakobo.
Bano boosi bebuusianga alala khusaba buli busiele alala ne babaandu ne bakhasi, ne Maria maawe owa Yesu, ne bawandaaye ba Yesu.
Mu ndaalo echo, Petero eema akari we basuubili (boosi baba babaandu emia ndala ne kamakhumi kabili) mala aloma ali,
“Bawandaayase, liiandiko liaba khukhwola lichusibwe nilio Roho Omutakatifu alomalomela mu Daudi nga ne ang'oola ka Yuda, owarangirira abo ba babaamba Yesu.
Yuda aaba owe kumukaanda kwefwe, sikila aaba aaroborwa khukhola ne nafwe kimilimo kino.”
Babaandu boosi ba bamenya mu Yerusalemu baulila kakekholekha, nio kumukuunda okwo mu lulimi lwabwe bakulanga bali Akelitama, liboola lili, “Kumukuunda kwe sifuki.”)
‘Enju yewe erame busa;
omundu yesi yesi akhakimenyamo tawe.’
Lundi kaandikwa kali,
‘Omundu okundi abukule bubweyaangu bwewe.’
“Khwako, khukhwola omundu okundi aambaane nafwe nga omuloli khuloondekhana ne khulamukha khwo Mwami Yesu. Khukhwola abe mulala khu nibo khwabechanga nabo busiele nga ne khwakeendanga no Mwami Yesu
khurakikhira mu siise sie libatiisia lia Yoana khukhwola khu ndaalo niyo Yesu abukulilwamo khukhwama khwifwe khuniina mwikulu. Mulala khu bano khukhwola abe omuloli alala ne nafwe khu lilamukha liewe.”
Khwako bebaasia khu baandu babili: Yosefu, niye balanganga bali Barisaba (lundi amanyikhana bali Yusito), ne Matiasi.
Mala basaba Omwami bali, “Omwami, ewe omanyile kamebaasio ka buli mundu, nono, khwekesie mulala khu babili bano niye ewe oroboore
khukhwila mu bukholi nga omurumwa mu bweyaangu bwa Yuda owaukha akobola abuundu wewe.”
Mala baapa chikura, khu babili, nio Matiasi aroborwa atasibwa khu barumwa ekhumi na mulala.

Ao ne nao lutiri lwauliilikhana khukhwama mwikulu nga lwe khungu engali ne uucha, mala yechula munju nimwo baba ne bekhaale.
Nio, babona sisiabonekha nga chinimi che kumulilo, chasalaanila ne khukhwiikha khu buli mundu owabamo.
Boosi bechusibwa ne Roho Omutakatifu, barakikha khulomaloma mu nimi chichiindi nga Roho Omutakatifu ne aabanyalila khulomaloma.
Babao Bayaudi be dini ba bamenyanga mu Yerusalemu, ba bama mu mbeka choosi che sibala.
Nga ne baulila luyoka olwo, becha alala mala boosi besiindukha lukali, sikila buli mulala khu nibo aulila basuubili ne balomaloma buli mundu mu lulomo lwewe.
Mukhurangararwa ne mukhwisiindukha bareebana bali, “Babaandu balomaloma bano se bali Bakalilaya?
Nono, aba kali kariena, buli mulala khwifwe alaulilanga niko balomaloma mu nomo chefwe ching'ene?
Balala khu khwama Paritia, babaandi Medesi ne Elamu, ne babaandi Mesopotamia, e Buyuda, ne Kapatosia; nende be Pondiasi ne Esia,
khukhwama Firikia ne Pamufilia, khukhwama e Misiri ne lubeka lwa Libia embi Kireni. Balala khwifwe bakeni khwama e Burumi,
Bayaudi nende Be Chikholo ba bafukiilila edini eye Siyuda, ne balala khwifwe bama e Kurete ne Ebuaraabu ne kakhali fwesi khubaulila ne balomalomela mu nomo chefwe bibiindu biboofu nibio Wele akholile!”
Barangararwa lundi bauka lukali, mala bachiililila khureebana bali, “Kano kekesia siina?”
Ne kakhali, babaandi bakholela babasuubila siienyameno bali, “Babaandu bano bameelile!”
Mala Petero eema alala ne barumwa basie ekhumi na mulala, mala arakikha khuboolela babaandu bakali abo ne kumumilo kwe angaaki ali:
“Bayaudi basiaase, ne nanywe mwesi mumenyile mu Yerusalemu, khemundekeeresie muboolele sifuno sie kamakhuwa kano.
Babaandu bano se bameelile nga ne mwibaasia tawe; chili busa chisa chitaru che kumutikhinyi.”
Ne kakhali kano niko omung'oosi Yoeli aaloma ali:
“Kano niko khakhole mundaalo chimaliilisi,
khachukhe Roho wase khu buli mundu,
basoleeli ne bakhaana benywe bakhang'oole,
baele benywe bakhabe ne kamalola,
ne basaakhulu bakharoore.
Yee, akhaba khu bakholi base,
be siseecha nende be siikhasi,
khabachukhekho Roho wase mundaalo ng'enecho,
mala bakhang'oole.
Ndikhola kamayia khwikula
ne kamakhuwa ke khuukia khu sibala.
Kamafuki, kumulilo, ne liliisi likali.
Enyanga elimaliya,
ne kumwesi kulibesema nga kamafuki,
ebweeni we Ndaalo yo Mwami emboofu lundi eye luyali ne ekhoola tawe.
Nio, yesi yesi okhalaange khu lisina lio Mwami akhaonisibwe.
“Rekeeresia kamakhuwa kano Baisiraeli basiaase! Yesu owa Nasareti, omundu owe bunyali bwe buwele bubwabonekha abuwaanga khwinywe, mu mayia koosi ne bibiindu bie khuukia nibio Wele aakhola khubirira mu niye, enywe mwabeene mumanyile kano sikila kakholekha ano mwinywe.
Khuloondekhana ne khurekekha khwa Wele, Wele aba aabisia khale ali Yesu aliaanwa khwinywe. Ne enywe mwamubaamba khu musalaba mwamwiira khurumikhira babaandu bali enje we lilaka.
Ne kakhali Wele amulamusia khukhwama mu lifwa, amurusia mu bunyali bwalio, sikila abele se kanyalikhana lifwa limutiile nga omuboe tawe.
Sikila Daudi alomaloma ka Yesu ali,
‘Nabona Omwami ebweeni wase biise bioosi,
sikila ali kumukhono kwase kumuseecha,
se ndabakho ne buuri tawe.
Khwako ndi ne busangaafu bukali,
ne kamakhuwa kase kali ke khoyo.
Ne ese akhaba ne ndi omundu ofwa,
ndaola mu lieyikina,
sikila se olindekha e makoombe tawe.
Se olilekha omukholi wowo omusuubilwa abolele mu siliindwa tawe.
Wanjekeesie chingila che bulamu;
ndiba ne khoyo khulwe khubaao khwowo.’
“Bawandaayefwe, khukhwola ese muboolele enywe abuwaanga ka kuuka wefwe owamanyikhana, Omwami Daudi. Aafwa mala aasiikhwa, ne siliindwa siewe sili nafwe ano khukhwola endaalo yino.
Aaba omung'oosi, mala aamanya niko Wele amusuubisia. Wele echubila Daudi ali, ‘Alikhola mulala khu be lisaaye liewe abe Omwami nga Daudi ne aba.’
Daudi aabona niko Wele aaba ne acha khukhola mu ndaalo chichiicha, nio alomaloma khu lilamukha lia Kristo nga ne aloma ali,
‘Se alianjukhwa e makoombe tawe,
kumubili kwewe se kulibolela mu siliindwa tawe.’
“Wele aalamusia Yesu chana oyo khukhwama mu lifwa, ne efwe fweesi khuli baloli khu kano.
Alamusibwe khuba kumukhono kumuseecha kwa Wele, oli Paapa wewe, mala anyoolile Roho Omutakatifu khukhwama khu niye, nga ne amusubisia. Nisio mulikho mubona luno ne khuulila sili siianwa siewe nisio akhuchukhiile efwe.
Sikila se aaba Daudi owaniina mwikulu tawe, ne kakhali aaloma ali,
‘Omwami aboolela Omwami wase ali,
Yikhala ano amukhono kwase kumuseecha,
khukhwola nga khola basiku bowo babe endebe eye bikele biowo.’
“Nono babaandu ba Isiraeli mwesi mumanye ng'ali muli Yesu yuno, niye enywe mwabambile khu musalaba, ali niye Wele akholile Omwami, lundi Kristo.”
Nga baulila bario, bananisibwa mu miooyo, mala baboolela Petero ne barumwa basie bali, “Bawandaayefwe, efwe nono khukhole siina?”
Petero abakobosia ali, “Buli mulala khwinywe khukhwola ekanile bubwoni bwewe mala abatiisibwe mu lisina lia Yesu Kristo, nio mubeelwe bubwoni bwenywe, mala mulanyoola siianwa sia Wele, niye Roho Omutakatifu.
Sikila lisuubisia lia Wele lili khwinywe ne khu baana benywe, ne khu baali aleeyi, boosi nibo Omwami wefwe Wele, akhalaange bamwichekho.”
Petero aabekoonjelela ne kamakhuwa kakaandi kamakali ne abachuuba naloma ali, “Khemwionie khukhwama khu sinyaasio sisiicha khu baandu be bubwoni bano!”
Bakali khu nibo basuubila burume bwewe mala babatiisibwa, embi babaandu chielefu chitaru batasikha khu sipupu esio endaalo ng'ene eyo.
Barumikhira biise biabwe khukhweyika khukhwama khu barumwa, khumenya alala mu busanganilo, ne bakabana biakhulia ne khusaba Wele.
Kamayia ne kamakhuwa ke khuukia kamakali kaba kalikho kekholekha khubirira mu barumwa, mala buuri bwaamba buli mundu.
Basuubili boosi bachiililila khuba alala mu busanganilo bwa siimbisiimbi ne khukabana kimiaandu kiabwe babeene ne babeene.
Bakusianga kimiaandu kiabwe, mala bakabana chirupia, khuloondekhana ne butinyu bwa buli mundu.
Bakaananilanga mu Lukaangu buli busiele, lundi balilaanga alala mu chingo chabwe. Balichanga ne busangaafu ne kimiooyo kimilayi.
Bafumianga Wele ne khu fukiililwa ne babaandu boosi. Ne buli endaalo Omwami Wele atasaanga khu sipupu siabwe abo ba baonisibwanga.

Endaalo ndala Petero ne Yoana bacha mu Lukaangu, mu saa ekhola tisa ekolooba, esaa eye khusaba.
Omundu owalemala khukhwama mu khusaalwa khwewe aba asilibwa sisialaangwa bali Silayi Lukali. Buli endaalo bamumemaanga ne khumureera asilibwa khusaba chirupia khukhwama khu baandu babengilanga mu Lukaangu.
Nga abona Petero ne Yoana ne benya khwingila mu Lukaangu, abasaba bamuekho buyeeti.
Bombi bamuungusa, mala Petero aloma ali, “Khuloleelele!”
Nio omundu chana abaloleelela, ne erekekheere khunyoola sisiindu khukhwama khu nibo.
Ne Petero amuboolela ali, “Se ndi ne chirupia chosi chosi tawe, ne kakhali ndakhua nisio ndi nasio; mu lisina lia Yesu Kristo owa Nasareti yinyokha okeende!”
Nio, amutiila kumukhono kumuseecha amuyeeta khukhwinyokha. Ao ne nao bikhandakilo ne chikheng'engele biaba ne kamaani;
asuna mu ngaaki, eema mala arakikha khukeenda. Engila mu Lukaangu ne nabo, akeenda, lundi asuniakila mungaaki ne khufumia Wele.
Babaandu boosi bamubona nakeenda ne khufumia Wele,
ne nga bamumanya bali niye osabanga lundi owikhalanga asilibwa Silayi, boosi bauka ne khurangararwa khu kaba ne kamwekholekhekho.
Nga omundu chana ne eamba khu Petero ne Yoana mu matooche ka kalaangwa bali ka Solomoni, babaandu barangararwa mala batima ne becha niio Petero ne Yoana bemile.
Nga Petero ne abona babaandu, ababoolela ali, “Baisiraeli basiaase sikila siina ne muuka kano, lundi siina ne mukhuungusa efwe? Enywe mwibaasia muli khukholile omundu yuno akeenda khulwe bunyali bwefwe fwabeene namwe buwele bwefwe?
Wele owa Aburahamu, Isaaka, ne Yakobo, Wele owe bakuuka befwe, aanile luyali lwe buwele khu mukholi wewe Yesu. Ne kakhali enywe mwamuana khu baruki, mala mwamwikaana ebweeni wa Pilato, akhaba Pilato ne enya khumulekhuula.
Aba omutakatifu lundi omulayi, ne kakhali eywe mwamuloba, mala mwakhayilila khusaba Pilato amulekhuulile omwiiri.
Mwera oyo oreera bulamu, ne Wele amulamusia khukhwama mu lifwa, ne efwe khuli baloli ba kano.
Bubeele bunyali bwe lisina liewe bueleesie omuleme yuno kamaani. Kamakhuwa niko mubona ne khumanya kano, kekholekhe khulwe lisuubila mu lisina liewe. Lisuubila mu lisina lia Yesu nilio likholile omundu yuno aona nga mwesi ne mubona muri.
“Ne luno bawandaayase, manyile ndi niko enywe ne babemeelesi benywe mwakholela Yesu, kaba kario sikila busilu bwenywe.
Wele aaloma khaale khubirira mu bang'oosi boosi ali Kristo khukhwola anyaasibwe. Khwako aakhola bung'oosi buno khuba ng'ali mu ngila yino.
Nono, yekanila, mala mukobolele Wele nio amubeele bubwoni bwenywe. Ne mukhola murio,
biise bie kamaani karoho bileecha khukhwama khu Mwami, naye alaruma Yesu, oli Kristo niye aamuroborera enywe khale.
Khukhwola arame mwikulu nabwila siise siola sie khukhola bibiindu bioosi bibe biyia, nga Wele ne aaloma khubirira mu bang'oosi bewe batakatifu be khaale.
Sikila Musa aloma ali, ‘Omwami Wele wenywe akhamurumire omung'oosi, bulayi bwene nga ne anduma ese, aliba mulala khu baandu benywe babeene. Murie buli siindu nisio akhamuboolele khukhola.
Yesi yesi okharia omung'oosi oyo tawe, akharusibwe khukhwama mu baandu ba Wele ne khubunisibwa.’
Ne bang'oosi boosi ba balomaloma burume nga Samweli ne naabo babeecha enyuma wewe, boosi baba ne burume bwe kamakhuwa kalikho kekholekha mu ndaalo chino.
Lisuubisia lia Wele khubirira mu bang'oosi bewe lili lilienywe, mala musaanga mu ndakaano niyo Wele akhola ne bakuuka benywe. Nga ne aboolela Aburahamu ali, ‘Khubirira mu lisaaye liowo ndabiita chikhabi babaandu boosi khu sibala.’
Khwako Wele aarobora omukholi wewe, mala aanyoa amuruma khwinywe, khumuelesia enywe chikhabi mu khukhola buli mulala khwinywe alekhe chingila chewe chimayaanu.”

Petero ne Yoana nga baba ne basilomaloma ne babaandu, basaayi balala, omukhulu owe baliindi be Lukaangu, ne Basatukayo balala boola.
Baba beuliile bubi sikila Petero ne Yoana baba balikho bekisia babaandu bali Yesu aaba aalamusibwe khukhwama mu lifwa, liliekesia lili bafu bakhalamukhe.
Nio ba baamba mala ba bara mu siboe nabwila bwasia, sikila yaba ekolooba.
Ne bakali ba baulila burume obwo basuubila, mala babaandu bakucha boola embi chielefu chiraano.
Oli bwasia babaami be Bayaudi, babemeelesi ne baandiki, babuusiana mu Yerusalemu.
Bakaanana ne Anasi Omusaayi Omukhulu Lukali, ne Kayafa, Yoana, Alekisanda, ne babaandi ba baaba be luuya lwo Omusaayi Omukhulu Lukali.
Bemekha barumwa chana ebweeni wabwe ne babareeba bali, “Mukholile kano khu bunyali siina namwe murumikhiire lisina lia naanu khukhola kano?”
Petero, ne echusiibwe ne Roho Omutakatifu, abakobosia ali, “Enywe babaami be babaandu, ne ba bemeelesi:
khwaba ne khureebwa endaalo eya luno khulwe sikholwa silayi sisiakholeekhe khu muleme lundi nga ne aonile,
nono mwesi, ne babaandu ba Isiraeli boosi khemumanye muli omundu owimile ebweeni wenywe yuno, ali omulamu khubirira khu bunyali bwe lisina lia Yesu Kristo owa Nasareti niye enywe mwabaamba khu musalaba mala Wele amulamusia khukhwama mu lifwa.
Yesu ali niye liiandiko liboolanga lili,
‘Libaale nilio enywe babombakhi mwalekelesia,
liakaluukhana liaba lie mu koona.’
Buonia bunyoolekha khubirira mu Yesu yeng'ene, mu sibala sioosi se aliio na mulala niye Wele aana onyala khukhuonia efwe tawe.”
Be mu muse barangararwa nga ne babona bunyindaafu bwa Petero ne Yoana ne khumanya bali baba babaandu busa bakhaasoma tawe. Bakhebulila bali babelenge be kumusuumbu ne Yesu.
Ne khuba nende nilio baloma tawe, sikila babona omundu owaona oyo ne emile ao ne Petero nende Yoana.
Nio ba baboolela khurura enje, mala barakikha khureebana babeene ne babeene.
Bareebana bali, “Baabaandu bano khubakholakho siina? Buli mundu mu Yerusalemu amanyile ali bakholile kamayia ke khuukia kano, mala se khunyala khwakekaana tawe.
Khukhiingilila kamakhuwa kano, kakhasalanila mu baandu ne akeekhe ene tawe, khekhukaanie babaandu bano bakhalomaloma lundi khu mundu yesi yesi mu lisina lia Yesu tawe.”
Khwako ba balanga mukari mala ba bakaania balekhe khulomaloma ne khukhwekisilia mu lisina lia Yesu.
Ne Petero ne Yoana babakobosia bali, “Enywe mwabeene khalaka, lili ena lili lilayi mu moni mwa Wele, khumuria enywe namwe khuria Wele.
Sikila efwe se khunyala khwalekha khulomaloma niko fwabeene khwabona ne khuulila tawe.”
Nio be kumuse chana ba balaanga, babakaambila burafu ne mala babalekhuula. Babona bali se kanyalikha khubaukuuma tawe, sikila babaandu boosi baba balikho bafumia Wele sikila ka kekholekhe.
Omundu niye kamayia ke khuonia kekholekhakho aba ne bukhulu bwe kimiiko kibira kamakhumi kane.
Nga Petero ne Yoana ne balekhuulwa, bakobola mu sipupu siabwe mala bababoolela niko basaayi bakhulu ne babemeelesi ba babooleele.
Ne nga basuubili baulila kano boosi baambana alala mu khusaba Wele bali, “Omwami lundi Omubuumbi owe likulu, sibala, ne nyanja ne bioosi bilimo!
Mu bunyali bwa Roho Omutakatifu walomaloma khubirira mu kuuka wefwe Daudi omukholi wowo, nga aloma ali,
‘Sikila siina Be Chikholo ne bakhalaale;
sikila siina babaandu ne bakholile chikwangwaani cha busa?
Babaami be sibala berekekha,
ne baruki bakanaane alala khuyingania Omwami ne Kristo wewe.’
Babuusania khukhola buli siindu nisio ewe khulwe bunyali bwowo ne lilienya liowo waba wamala khubisia khale oli bikhekholekhe.
Ne luno, Omwami, loleelesia ke khuriikhirisia niko bakholile, mala okhulekhuule efwe bakholi bowo, khulomalome elomo yowo ne bunyindaafu bwoosi.
Kololosia kumukhono kwowo khuonia, lundi aana bie khuukia ne kamayia biole khukholwa khubirira mu lisina lio Mukholi wowo omutakatifu Yesu.”
Nga bamala khusaba, abuundu niio yaba bakaananile aterema. Boosi bechusibwa Roho Omutakatifu mala barakikha khukhwilwacha elomo eya Wele ne bunyindaafu.
Ne bunyali bukali barumwa baana buloli khu lilamukha lio Mwami Yesu, ne Wele abaelesia kumwalaalo kumukali.
Se abao na mulala khu nibo owataamba sisiindu tawe. Abo ba baaba ne kimikuunda namwe chinju bakusia, ne bayila chirupia nicho bakusiisiemo,
bachiaana khu barumwa, mala chirupia chikabwa khu buli mulala khuloondekhana ne butinyu bwewe.
Ne Yosefu, Omulawi niye barumwa batiuukha bali Baranaba owasaalwa abuundu bali Saipurasi (liboola lili, “Omwana we lichuuba”)
akusia kumukuunda nikwo aba nakwo, mala areera chirupia khu barumwa.

Ne abao omundu niye balanga bali Anania no mukhasi wewe Safira bakusia kumukuunda kwabwe.
Ne Anania afukiilisiana no mukhasi wewe aramiakho chirupia chindala ne chichiindi areerera barumwa.
Petero amuboolela ali, “Anania, siina sikila Sietani ne echile mu mwoyo kwowo akila wabea Roho Omutakatifu, webukulilakho sitonyi sie chirupia nicho okusiisie kumukuunda?
Nga wabeele ne okhaakukusia tawe, kwabeele kukwowo; ne nga wamala khu kukusia, chirupia chabeele chichowo. Nono siina sikila ne okhalaake khukhola sisiindu nga sino siri? Se wabeyile babaandu tawe, ne kakhali wabeyile Wele!”
Nga Anania naulila ario, akwa aasi afwa, mala buuri bwatiila boosi ba bakaulila.
Basoleeli bechamo, baboa kumubili kwewe mu ngubo, bakurusia enje, mala bakusiikha.
Enyuma we chisa nga chitaru chiri, omukhasi wewe echamo nakhamanyile kakekholeekhe tawe.
Petero amureeba ali, “Mboolele, echino nicho chirupia choosi nicho ewe no museecha wowo mwanyoolile khukhwama khu mukuunda kwenywe?” Akobosia ali, “Yee, nicho chino choosi.”
Nio Petero amuboolela ali, “Siina sikila ewe no museecha wowo ne mufukiilisiane khukhaka Roho owo Mwami? Babaandu basiikhile omuseecha wowo bali amuliango, akhaba ewe wesi balakhusiikha!”
Abwene ne abwene akwa mu bikele bia Petero mala afwa. Basoleeli bechamo babona afwiile, nio bamusuta bamusiikha embi no museecha wewe.
Ekanisa yoosi ne babaandi boosi babaulila kano baria lukali.
Kamayia kamakali ne bikholwa bie khuukia biaba bilikho bikholwa ne barumwa mu baandu. Basuubili boosi bakaananilanga mu matooche ka kalaangwa kali ka Solomoni mu lukaangu.
Akhaba babaandu ne ba bafumianga, se aliio na mulala wenje owerusia khusaanga nabo tawe.
Ne kakhaba kario babaandu bakali ne bakhasi basuubila mu Mwami, batasikha khu mukaanda kwe basuubili.
Khuloondekhana nende niko barumwa bakholanga, babaandu bameema balwale khu bitaanda ne khu mikeeka, ne babara khu chingila nio oli Petero abira sisiiniini siewe siole khu balala nga ne alikho abira ario.
Babaandu bakali becha khukhwama mu ngoba chichaba siimbi ne Yerusalemu, bareera abo ba baaba balwale namwe ne bisieeno, mala boosi baona
Nio Omusaayi Omukhulu Lukali, ne naabo boosi be kumusuumbu kwewe, ne basaangi be kumukaanda kwe Basatukayo bakhendekhela barumwa lukali, nio babisia khukhola sikholwa.
Baamba barumwa babara mu siboe.
Ne kakhali musilo malaika owo Mwami ekula bilibwa bie siboe, abarusiamo, mala ababoolela ali,
“Khemuche mwime mu Lukaangu mala muboolele babaandu burume bwoosi khuloondekhana ne bulamu buyia buno.”
Ne nga ne baulila bario, bacha bengila mu Lukaangu mu makhelebeende, mala barakikha khukhwekisia.
Omusaayi Omukhulu Lukali chana nende be kumusuumbu kwewe balaanga babemeelesi Bayaudi mu muse mala barumania bareere barumwa ebweeni wabwe khu khwama mu siboe.
Nga baliindi ne boolayo, khunyoolamo barumwa tawe, bakobola mu muse ba baboolela bali,
“Nga ne khwolile mu siboe, khunyoolile siekaalwe lundi banamae boosi baliindile bilibwa, ne nga khwikuule bilibwa, se khunyoolilemo omundu tawe!”
Nga basaayi bakhulu ne omukhulu we banamae be Lukaangu baulila kano, bauka lukali khu kakekholeekhe khu barumwa.
Nio omundu okundi echa ababoolela ali, “Rekeeresia! Babaandu nibo mwareere mu siboe abosiina mu Lukaangu balikho bekisia babaandu!”
Mala omukhulu owe banamae ne babaandu bewe bacha bareera barumwa chana, kakhaba kario se barumikhira kamaani tawe, sikila baria bali babaandu banyala khubapa kamabaale.
Bareera barumwa mukari babemia ebweeni we kumuse mala Omusaayi Omukhulu Lukali ababolela ali,
“Efwe khwaamukaaniisie mu burafu lukali khuli, ‘Mukhekisiakho mu lisina lio mundu yuno tawe,’ ne bona niko mukholile! Mwekiisie mu Yerusalemu mwoosi, lundi mwenya khukhurakho efwe kumusaango kwe lifwa liewe!”
Petero ne Barumwa babaandi bakobosia bali, “Khukhwola khurie Wele khukhila babaandu.
Wele owe ba raara befwe, alamusia Yesu niye mwera khulwe khu mubaamba khu musalaba.
Oyuno niye Wele aniinia mwikulu mu bwikhalo bwe kumukhono kwewe kumuseecha abe Omwimeelesi lundi Omuonia, aelesie babaandu ba Isiraeli bubweyaangu bwe khukhwekanila nio babeelwe bubwoni bwabwe.
Efwe khuli baloli khu biindu bino, akhaba Roho Omutakatifu yesi, oli siianwa sia Wele khwaabo bamuria.”
Nga be kumuse ne baulila kano, bakhalala lukali, benya bali barumwa berwe.
Ne mulala khu Bafarisayo owalaangwa bali Kamalieli, omwekisia owe Lilaka, niye baandu boosi baba baelesia liria, enyokha eema mu muse mala aana lilaka barumwa barusibwe enje.
Nio aboolela kumuse ali, “Baisiraeli basiaase, lola bulayi niko mwenya khukhola babaandu bano.
Mukhebulila omundu bali Teuta eecha ne elaanga khuba omundu omukali, babaandu embi chimia chine bamuloondakho. Teuta oyo nga eerwa, babeeka bewe boosi basalanila mala kumukaanda kwewe kufwa.
Enyuma wa kano Yuda Omukalilaya eecha mu biise bie khubala babaandu, aombelesia babaandu bakali bamuloondakho, ne kakhali yesi erwa, mala babeeka bewe boosi basalanila.
Bulayi bwene, muboolela ndi mukhakhalakila babaandu bano sisiindu siosi siosi tawe. Balekhe busa! Kaba bali niko barekekhe ne khukhola kali ko mundu busa aba kalawao,
ne kaba ne kali ka Wele, semulabanyala tawe. Kane mukhole murio mube ne muyingana ne Wele!”
Kumuse kwaloonda niko Kamalieli akukelekela.
Balaanga barumwa becha mukari, babaapa kimikhomwa ne khu bakaania balekhe khulomaloma mu lisina lia Yesu, mala babalekhuula.
Nga barumwa ne barura mu muse, baba basangaafu, sikila Wele alola ali bolaanile khu khupisibwa siibi sikila lisina lia Yesu.
Ne bachiililila khukhwekisia ne khukhwilwacha Elomo Endayi eya Yesu Kristo buli ndaalo mu lukaangu ne mu chingo che babaandu.

Enyuma we siise sitiiti, nga esaabu eye babeeka yachiililila khu kucha, bulomani bwabao akari we Bayaudi ba balomalomanga Lukiriki ne Bayaudi babalomalomanga lulwabwe. Bayaudi babalomalomanga Lukiriki belila bali banamulekhwa babwe balebililwanga mu buaani bwe chirupia cha buli ndaalo.
Khwako barumwa ekhumi na babili balaanga basuubili boosi alala mala bababoolela bali, “Se buli bulayi khulekhe bubwilwachi bwe elomo eya Wele mala khwile khukaba chirupia tawe.
Nono bawandaayase, robora babaandu saba mwinywe bamanyikhaane, babechula Roho Omutakatifu ne limanya, ne efwe khulabara mu bwimeelesi bwe bibiindu bino.
Ne efwe fwabeene buli khase khulasaba ne khukhola kimilimo kie bubwilwachi.”
Babaandu boosi basangaalila lilibaasia lie barumwa elio, nio barobora Sitefano, omundu owechula lisuubila ne Roho Omutakatifu, Filipo, Porokoro, Nikanori, Timona, Parimena, ne Nikolao owe Chikholo khukhwama e Andioka owaba lutaayi ne engiile mu dini eye Bayaudi.
Basuubili ba bareera ebweeni we barumwa, mala ba basabila ne khubarakho kamakhono kabwe.
Nio elomo eya Wele yachiililila khusalanila. Esaabu eye babeeka yakucha lukali mu Yerusalemu, ne basaayi bakali bafukiilila lisuubila.
Sitefano, aaba ne kumwalaalo kumukali ne bunyali mala aakhola kamayia kamaboofu lukali ne bibiindu bie khuukia mu baandu.
Ne kakhali akhingiililwa ne babaandu ba baaba basaangi be sinakooki niyo balaanganga bali eye Balekhuule, Bayaudi khukhwama Kireni, ne Alekisanduria. Nibo ne Bayaudi babaandi khukhwama mu sibala sia Silisia ne Esia barakikha khuyingana ne Sitefano.
Ne kakhali se baanyala limanya ne Roho nibio Sitefano aaba nabio mu khulomaloma tawe.
Khwako baonga babaandu balala khuloma bubeeyi bali, “Khumuulile ne aloma kamakhuwa ke mbelekeu khu Musa ne Wele!”
Mu ngila yino baachilisia babaandu, babemeelesi ne baandiki be lilaka. Bafwakhila Sitefano mala bamuila ebweeni we kumuse.
Nio bareera babaandu babaandi khumubeela bali, “Omundu yuno busiele alomanga kamabi khu Lukaangu lwefwe lutakatifu ne khu Lilaka lia Musa.
Khwauliile ne aloma ali Yesu owa Nasareti yuno alonakila elala Lukaangu luno ne khurusiao kimiima nikio khwaebwa ne Musa!”
Abo boosi ba baaba ne bekhaale mu muse baunguusa chimoni chabwe khu Sitefano, babona mumoni mwewe mwafwaanana nga mwa malaika.

Omusaayi Omukhulu Lukali areeba Sitefano ali, “Kano kali ka ng'ali?”
amuboolela ali, ‘Rura mu sibala siowo, olekhe balebe bowo mala oche mu sibala nisio khakhwekesie.’
Nio Aburahamu arura mu sibala siewe mala acha amenya e Harani. Raraawe owa Aburahamu nga afwa, Wele auuyia Aburahamu amureera mu sibala nisio luno mumenyilemo sino.
Abwene ao Wele se aelesiakho Aburahamu sitonyi sie kumukuunda okwo akhaba sikelo sie efuuti kube kukwewe tawe. Ne kakhali Wele asuubisia khumua niye kumukuunda okwo kube kukwewe nende be lisaaye liewe. Mu siise nisio Wele asuubisiliamo Aburahamu, se abaakho ne omwana tawe.
Kano niko Wele amuboolela ali: Lisaaye liowo lilimenya mu sibala sikeni, niyo liliba nasioobi ne lilinyasibwa lukali khulwe kimiiko chimia chine.
‘Ne kakhali ndikhalakila babaandu nibo balinyaakhanila, ne enyuma wako balirura mu sibala esio mala bakhanjesaile ano.’
Nio Wele aelesia Aburahamu sikhebo sibe sisiekesio sie endakaano eyo. Khwako Aburahamu akheba Isaaka khu ndaalo eya munaane khukhwama nga ne asaalwa; Isaaka akheba omwana wewe Yakobo, ne Yakobo akheba babaana bewe ekhumi na babili, bakuuka bamanyikhaane mu kholo yefwe.
mala amukobosia omulamu enyuma we khubirira mu matinyu kewe koosi. Nga Yosefu echa ebweeni wo mwami owa Misiri, Wele aelesia Yosefu lifukiililwa ne limanya nga echa ebweeni wo mwami Farao. Nio Farao akhola Yosefu aaba omuruki mu sibala sia Misiri ne khunju eye bubwami.
Mu nyanga echo enjala yakwa mu Misiri mwoosi ne mu Kanaani mala yareera butinyu bukali. Bakuuka befwe se banyoola bilio tawe,
Ne Yakobo nga aulila ali biakhulia bili e Misiri, arumayo babaana bewe bali bakuuka befwe khuchayo lwe bweeni.
Oli lukhola khabili Yosefu ebuula khu bawandaaye, mala omwami owe Misiri amanya be lisaaye lwa Yosefu.
Nio Yosefu arumania likhuwa khu raraawe Yakobo, khumuboolela niye ne babaana bewe boosi, babaandu baboola kamakhumi saba na baraano beche mu Misiri.
Nio Yakobo acha e Misiri, niyo niye omwene ne babaana bewe bafwila.
Kimibili kiabwe kiayilwa e Shekemu niio kiasiikhwa mu ng'ani niyo Aburahamu akula ne chirupia khukhwama khu kholo eya Hamori.
Ekhumaliilikha omwami okundi okhamanyakho Yosefu tawe arakikha khukhwamiia Misiri.
Abea bakuuka befwe lundi aaba omurafu khu nibo, abaingiilila barusie babaana babwe mu chingo chabwe nio bali bafwe.
Siaba siise sino nisio Musa aasalilwamo, mala aaba omwana owe lukoondo lulayi mu moni cha Wele. Alelelwa mungo khulwe kimieesi kitaru,
ne nga ne bamurusia mungo mwabwe, omukhaana owo mwami Farao, amwangala mala, acha naye amukhusia nga omwana wewe.
Musa eekisibwa limanya liosi lie ba Bamisiri, aaba omundu omukali mu makhuwa ne mu bikholwa.
Abona Omuisiraeli mulala ne akholelwa bubi ne omumisiri, nio aacha amuyeeta, mala eera Omumisiri khulwe khumwiyacha.
Ebaasia ali, manya babaandu bewe kane bamanye bali Wele alikho acha khubasoola nibo khumurumikhira niye khubalekhuula, ne kakhali se bamanya bario tawe.
Endaalo eya loondakho abona Baisiraeli babili ne bapana mala akhaka khubakaya ne aloma ali, ‘Balebe rekeeresia, enywe muli Baisiraeli mweng'ene; siina sikila ne mupana muri?’
Ne oyo owaba ne arangaane owasie asindikha Musa, ne khumureeba ali, ‘Naanu owakhukhola ewe khuba omwami lundi omukhalaki khwifwe?
Ewe wenya khukhunjira nga werire Omumisiri oyo likolooba?’
Nga Musa ne aulila kano, elukha mu Misiri acha amenya mu sibala sia Midiani, asaalilayo babaana babili be siseecha.
Musa aarangararwa khu niko abona, nga ne acha siimbi ne sichakha nio abone bulayi, aulila kumumilo kwo Omwami ne aloma ali,
‘Ese ndi Wele owe bakuuka bowo, Wele owa Aburahamu, Isaaka ne Yakobo.’ Musa aterema mala aambwa buuri khaba khulolayo tawe.
Omwami amuboolela ali, ‘Fuula biraaro biowo, sikila abuundu niio wimile ao, ali abuundu atakatifu.
Naboone siibi nisio babaandu baase balimo mu Misiri. Nauliile khukhweloocha khwabwe, mala nekhile aasi mbarusiemo. Nono yiicha; khurume e Misiri.’
Arangirira babaandu khurura mu Misiri, akholanga kamayia ne bikholwa bie liiukia mu Misiri, a nyanja eya Shamu, ne kakaandi mu sichiimi khu miiko kamakhumi kane.
Musa yuno niye owaboolela babaandu ba Isiraeli ali, ‘Wele alimurumira omung'oosi bulayi bwene nga anduma ese, ne aliba mulala khu baandu benywe.’
Musa yuno niye owaba ne babaandu ba Isiraeli ba babusania mu sichiimi; abayo ne bakuuka befwe ne malaika owalomaloma naye khu sikulu sia Sinai. Anyoola kamalaka kaana bulamu khukhwama khu Wele mala akhuelesia efwe.
“Ne kakhali bakuuka befwe baloba khumuria; bamulekelesia mala bekoomba bali andi bakoboole e Misiri.
Nio baboolela Aruni bali, ‘Khung'oonele bawele bakane bakhuraangirire. Se khwamanyile sisiekholeekhe khu Musa oyo, owakhureerire khurura mu Misiri tawe.’
Nio abwenao bang'oona sifwaani sifwaana euunwa, basiaanila embosio mala baba ne naikara khulwe lukoosi lwe sifwaani nisio babeene beng'ooneele.
Nio Wele abafutarira mala abalekhuula basaaye ching'enieesi nga ne kaandikwa mu sitabu sie bang'oosi kali:
‘Baandu ba Isiraeli!
Nga ne mwaba mu sichiimi khu miiko kamakhumi kane,
chimbosio che bibiaayo nicho mwarusia, se mwandusira ese tawe.
Liiema nilio mwasuta, liaba lia Moleki,
ne sifwaani sia wele Refani, wele wenywe we eng'enieesi,
biaba bifwaani nibio mwakhola nio mu bisaaye.
Khwako ndamuyila mu mbaambe engelekha owa Babiloni.’
Enyuma we siise, bakuuka befwe ba banyoola liiema khu ba raara babwe, balisuta bacha nalio nga baaba ne bacha ne Yoshua ne bela mu sibala nisio Wele aonamo Be Chikholo nga bakuuka befwe baaba ne bengilamo. Liamenyayo khukhwola mu siise sia Daudi.
Daudi asiimisia Wele mala amureeba amufukiilile aane bumenyo khulwa Wele owa Yakobo.
Ne kakhali aba Solomoni niye owamwombakhila enju.
“Ne kakhali Wele owe Angaaki Lukali se amenyanga mu chinju chichombakhwa ne babaandu tawe; nga omung'oosi ne aloma ali,
‘Mwikulu eli endebe yase eye bubwami,
ne sibala sili endebe eye bikele biase.
Mulanjombakhila enju eya lukano siina?
Waena niio ese nyala namenya?
Sendi ese samwene owabuumba bibiindu bino bioosi tawe ku?’ ”
Eku, aabakhoo omung'oosi yesi niye bakuuka benywe bakhapia siibi tawe? Beera barumwa ba Wele ba baboola khukhwicha khwo Omukholi wewe Omuluungi. Mala luno, enywe mwamuchaamile, ne khumwiira.
Enywe ninywe mumwanyoola lilaka lia Wele liliareerwa ne malaika, ne semwaliria tawe!”
Basaakhulu be kumuse nga ne baulila ka Sitefano, bakhalala lukali mala banyiisia mumoni.
Ne Sitefano, aaba echusiibwe ne Roho Omutakatifu, aalola mwikulu, mala abona luyali lwa Wele ne Yesu naye emile a kumukhono kumuseecha kwa Wele.
Aloma ali, “Lola! Naboone likulu liekuukhe ne Omwana wo Mundu emile kumukhono kumuseecha kwa Wele!”
Be kumuse bayokela lukali bafuunikha kamaru kabwe ne kamakhono, mala boosi batima bamutiila,
bamumwaata enje we lukoba, mala bamupa kamabaale. Baloli balekha kamakooti kabwe abikele bio musoleeli owalaangwa bali Saulo.
Bachiililila khu khupa Sitefano kamabaale, ne naye asaba Omwami ali, “Omwami Yesu, yakaanila kumwoyo kwase!”
Asikama aasi mala asaba ne kumumilo kwe angaaki ali, “Omwami! Okhabekiicha khulwe bubwoni buno tawe.” Oli amala khuloma ario ne asumbukha.

Endaalo ng'eneyo ekanisa mu Yerusalemu yarakikha khunyaasibwa burafu. Basuubili boosi, khurusiakho barumwa basalanila bacha mu ngoongo cha Yuda ne Samaria.
Babaandu basuubili basiikha Sitefano, basooma ne khumulila lukali.
Basuubili basalanila bacha buli abuundu, ne belwacha elomo endayi.
Filipo aaserengekha acha mu lukoba luboofu lwa Samaria elwacha elomo endayi eya Kristo khu baandu be ebweeneyo.
Babaandu bakali barekeeresia lukali niko Filipo ababoolela, nga bamurekeeresia mala babona kamayia niko akhola.
Bisieeno biarura mu baandu bakali ne bikukuula lukali. Babaandu bakali ba bafwokoya baona.
Nio ekhoyo engali yaaba mu lukoba olwo.
Ne abao omundu owamenyamo niye balanga bali Simoni, owakholanga bufumu bwewe ne aukia Basamaria, elangaanga ali, ali omundu omukali lukali,
ne buli mundu mu lukoba, khukhwama khu bakeekhe khukhwola khu bakhulu bamurekeeresianga niye ne baloma bali, “Omundu yuno ali, bunyali bwa Wele bulaangwa buli, ‘Bunyali Bukali’.”
Bamurekeeresianga sikila siise sileeyi aabaukianga khu bufumu bwewe.
Nga ne basuubila kamelwacho ka Filipo ke Lomo Endayi eye Bubwami bwa Wele, ne khu Yesu Kristo, baseecha ne bakhasi ba batiisibwa.
Akhaba Simoni chana yesi aasuubila, ne enyuma we khubatiisibwa, aaba siimbi ne Filipo mala auka nga ne abona bie khuukia bikali ne kamayia ka kaaba ne kakholwa.
Barumwa mu Yerusalemu baulila bali babaandu ba Samaria bafukiiliile Elomo eya Wele, nio ba barumira Petero ne Yoana.
Nga ne boolayo, basabila basuubili banyoole Roho Omutakatifu.
Sikila Roho Omutakatifu aba akhekhakho khu yesi yesi ebweeneyo tawe; baaba babatiisibwa busa mu lisina lio Mwami Yesu.
Nio Petero ne Yoana babarakho kamakhono kabwe, mala banyoola Roho Omutakatifu.
Simoni abona ali basuubili bamalile khuebwa Roho Omutakatifu khubirira mu khurebwakho kamakhono ne barumwa. Nio aana chirupia khu Petero ne Yoana,
ne aloma ali, “Mbe sesi bunyali buno, nio yesi yesi niye ndakho kamakhono anyoole Roho Omutakatifu.”
Ne Petero amukobosia ali “Wiuuma ne chirupia chowo, sikila wibaasia oli, onyala wakula siianwa sia Wele ne chirupia!
Se olikho ne kumukabwa namwe sitonyi mu milimo kiefwe tawe, sikila kumwoyo kwowo se kuli kumuluungi ebweeni wa Wele tawe.
Nono, khewekanile, lirekekha liowo limayaanu lino, mala osabe Omwami akhubeele khulwe khukhwibaasia sisiindu nga sino siri.
Sikila nakhuboone oli ne likhendekha likali mala oli omuboe owe bubwoni.”
Simoni aboolela Petero ne Yoana ali, “Ne musiima sabile khu Mwami, nio bibiindu nibio mulomalome bino bikhanjekholekhakho tawe.”
Ne enyuma we khuaana buloli ne khukhwilwacha elomo eyo Mwami, Petero ne Yoana bakobola e Yerusalemu. Khu lukeendo lwabwe belwacha Elomo Endayi mu birekere bikali bia Samaria.
Malaika owo Mwami aboolela Filipo ali, “Yirekekha wikhe emwalo siafubo, khu ngila yama e Yerusalemu necha Kasa.” (Engila yino leelo sebira tawe.)
Nio, Filipo erekekha acha. Mu siise siene esio abao Omuesopia omuchili owaba khu ngila naloota engo. Omundu yuno aaba omubiikhi omukhulu owe chirupia cha Kwini owa Esopia owalaangangwa bali Kandasi, aama Yerusalemu khusaaya Wele,
ne aaba ekhaale mwikaari, alasomanga sitabu sio mung'oosi Isaya.
Roho Omutakatifu aboolela Filipo ali, “Khoche siimbi ekaari ao mala oliloondekho.”
Filipo atima achao mala aulila ne alikho asoma sitabu sio omung'oosi Isaya, nio Filipo amureeba ali, “Olikho oelewa niko olikho osoma ku?”
Omuesopia chana amukobosia ali, “Nyala khumanya ndiena omundu na khanjinosieele” Mala alaanga Filipo aniine mwikaari ekhale naye.
Sitonyi sie liiandiko nisio aba ne alikho asoma siaba sino:
“Aba nga likheese lilikho ne liyilwa khu khwirwa,
nga limeeme likhameleela ne balibeka tawe.
Khwako, se ang'amula tawe.
Afwocholwa ne khukhwimwa bung'ali.
Se aliio onyala aboola ke lisaaye liewe tawe
sikila bulamu bwewe bwarusiibwe khu sibala.”
Omuesopia oyo areeba Filipo ali, “Mboolele, omung'oosi yuno alikho aloma khu naanu? Khu mwene namwe khu mundu okundi?”
Nio Filipo arakikha khulomaloma; khukhwama khu sitonyi sie liiandiko lino, amuboolela Elomo Endayi eya Yesu.
Nga ne baba ne bali khu ngila ne bacha, boola abuundu niio kameechi kali. Omuesopia chana aloma ali, “Bona, kameechi. Siina sisikhiingilila ese khubatiisibwa?” [
Filipo amukoboosia ali, “Waaba ne osuubila ne kumwoyo kwowo kwosi, onyala khubatiisibwa.” Naye akobosia ali, “Yee, nasuubiile ndi Yesu Kristo ali Omwana owa Wele.”]
Omuesopia oyo arusia lilaka likaari lime, nio Filipo ne omundu chana bekha mu meechi mala Filipo amubatiisia.
Nga ne barura mumeechi Roho owo Mwami abukula Filipo. Omuesopia khu mubonakho lundi tawe, mala achiililila ne lukeendo lwewe ne busangaafu.
Filipo akhebulila busa ali abuundu alaangwa Asetusi; abirira buli mu lukoba ne elwacha Elomo Endayi nabwila ola e Kaesarea.

Mu biise bienebio Saulo achiililila khuriikhirisia ne khukhwira babeeka bo Mwami. Acha wo Omusaayi Omukhulu Lukali,
mala asaba chibarwa che khukhwemanyisia khu masinakooki ke mu Damasika, ne anyoolayo babeeka be Engila yo Mwami, anyale khubaamba, baseecha ne bakhaasi, mala abakobosie Yerusalemu.
Nga Saulo embiyia lukoba lwa Damasika, ao ne nao buwaanga khukhwama mungaaki bwameniuukha niio aaba.
Akwa aasi mala aulila kumumilo ne kumuboolela kuli, “Saulo, Saulo! Siina sikila ne ukhupia siibi”
Saulo naye areeba ali, “Ewe naanu Omwami?” Kumumilo chana kwamukobosia kuli, “Ese ndi Yesu niye ewe olikho uupia siibi.
Yinyokha mala wingile mu lukoba, mubwenomwo olaboolelwa nisio okhoyela khukhola.”
Babaandu ba baroonga ne Saulo baba bemileo basilile busa. Baulila kumumilo okwo ne se babona omundu oloma tawe.
Saulo enyokha khukhwama aasi mala amoka, ne kakhali se anyala khubona siindu tawe. Nio bamutiila kumukhono bamuila mu Damasika.
Amala chindaalo chitaru nakhabona tawe, ne mu siise sienesio, se aliakho namwe anywa siindu tawe.
Abao omukristo mu Damasika lisina liewe bali Anania. Abona kamalola Omwami ne amuboolela ali, “Anania!” Akobosia ali, “Omwami, ndi ano.”
Omwami amuboolela ali, “Yinyokha oche khu ngila elaangwa Eyaluungikha, munju eya Yuda, reebera mumwenomwo omundu owaama e Tasasi niye balanga bali Saulo. Alikho asaba.
Ne mu malola Saulo abona omundu lisina liewe bali Anania, engila mukari mala amurakho kamakhono nio ole khubona lundi.”
Anania akobosia ali, “Omwami, babaandu bakali bambooleele ko mundu yuno lundi nauliile bibiindu biibi bioosi nibio akholile khu batakatifu bowo mu Yerusalemu.
Luno echile mu Damasika ne bunyali khukhwama khu basaayi bakhulu khuboa babaandu boosi bakhusaayanga ewe.”
Ne kakhali Omwami amuboolela ali, “Khoche, sikila namuroboore niye khukhukholela kimilimo, khukhola lisina liase limanyikhane khu Be Chikholo ne khu baami ne khu baandu ba Isiraeli.
Ne ese samwene kane mwekesie koosi niko akhoyela anyaasibwe khulwe lisina liase.”
Nio Anania acha, engila munju nimwo Saulo aaba, mala amurakho kamakhono ne khuloma ali, “Wandaayase Saulo, Omwami Yesu omwene owakhubonekheele ne oli khu ngila ne wiicha, andumire obone lundi mala wichusibwe Roho Omutakatifu.”
Abwene ne abwene bibiindu nga kamabaambu biakwa khukhwama khu moni cha Saulo, nio abona lundi. Enyokha mala abatiisibwa;
anyoola kamaani namalile khulia.
Saulo aamenya chindaalo ndiiti ne basuubili mu Damasika.
Aacha mu masinakooki ne khurakikha khukhwilwacha ali Yesu ali Omwana owa Wele.
Boosi babamuulila baraangararwa ne khureebana bali, “Se ali niye no mwene owerirenge abo basaaya omundu Yesu chana mu Yerusalemu? Lundi se echile ano khulwe sifuno sino sisiene ne sisiene, khuaamba babaandu baasaya Yesu abakobosie khu basaayi bakhulu?”
Ne kakhaba kario lililwacha lia Saulo liachiililila khuba ne kamaani lukali, ne liliekisia liewe liboola lili Yesu aaba Kristo, liengila mu Bayaudi bamenyile mu Damasika batamba nilio bamukobosia.
ne kakhali aboolelwa ekwangwaani eyo. Baliindanga khu bilibwa bie lukoba kumuusi ne siilo bali bamwire.
Ne siilo silala, babeeka ba Saulo bamubukula bamura mu muiinda mala bamwepesielia mu mwanya kwe lisiisi lie lukoba.
Saulo acha mu Yerusalemu mala akhaka khuambaana ne babeeka, ne se basuubila bali luno aabeele omweeka tawe, mala boosi bamuria.
Ne Baranaba echa abukula Saulo amuyila khu barumwa. Abenooselia nga Saulo aabona Omwami khu ngila, nga Omwami ne alomaloma naye, lundi ababoolela nga Saulo ne elwachile lisina lia Yesu mu bunyindaafu mu Damasika.
Khukhwama ao Saulo amenya nabo, akeenda mu Yerusalemu mwoosi, ne elwacha mu bunyindaafu mu lisina lio Mwami.
Alomalomanga ne khukhabiisiana ne Bayaudi babalomanga Lukiriki, nio bakhaka khumwiira.
Nga basuubili ne bamanya bario, babukula Saulo bamureera e Kaesarea mala bamulekha ache e Tasasi.
Khwako ekanisa mu Yuda mwoosi, Kalilaya, ne Samaria yaba ne siise sie kumuleembe. Khubirira mu buyeeti bwa Roho Omutakatifu, yanyoola kamaani mala yakucha ne khumenya mu buri bwo Mwami.
Petero akeenda buli abuundu, ne endaalo ndala aacha khubona babaandu ba Wele bamenyile mu lukoba lwa Lita.
Ebweeneyo anyoola omundu owafwokoya, lisina liewe bali Ainea, okhanyalanga khukhwinyokha khu sitanda siewe khu miko munane tawe.
Petero amuboolela ali, “Ainea, Yesu Kristo aakhuoniisie. Yinyokha mala wale sitanda siowo.” Ao ne nao Ainea enyokha.
Babaandu boosi ba baamenya mu Lita ne mu Sharoni bamubona, mala bakobolela Omwami.
Mu Yopa, abao omukhasi lisina bali Tabisa owaba omusuubili, lisina liewe mu Lukiriki bali Dorikasi, sifuno bali “Ekhisi.” Aaba ne bikholwa bilayi bie busiime khu bataambi.
Siise sienesio Dorikasi alwala mala afwa. Babaandu basiinga kumubili kwewe, bakwalisia mu korofa.
Yopa ne Lita bili busa siimbi, nga basuubili ne baulila bali Petero ali Lita, baruma babaandu babili khumulaanga, bali, “Nosiima yiicha khangu.”
Khwako Petero arekukha mala acha nabo. Ne nga olayo, bamuyila mu korofa chana. Banamulekhwa boosi babusiana niio Petero aaba ne balila ne khumwekesia chingubo choosi nicho Dorikasi anabaanga nasiili mulamu.
Petero aabarusia enje boosi. Asikama aasi asaba; mala amubolela ali, “Tabisa, yinyokha!” Tabisa amoka, ne nga ne abona Petero, enyokha ekhala.
Petero amwesendao amwinyosia mala alanga basuubili alala ne banamulekhwa chana, mala abaelesia Tabisa nali omulamu.
Kamakhuwa kano kasalanila buli abuundu mu Yopa, mala babaandu bakali basuubila mu Mwami.
Petero amenya mu Yopa chindaalo chingali ne Simoni omuali owe kamaafu.

Abao omundu mu Kaesarea lisina liewe bali Korinelio, owaba omwimeelesi omukhulu we banamae be bubwami bwe Barumi ba balaangwa bali, “Sikoosi sie banamae ba Italia.”
Aba omundu owe dini owaria Wele. Niye nende be lisaaye lwewe boosi basaayanga Wele. Akholanga kamakali khuyeeta Bayaudi bataambi ne lundi asabanga Wele busiele.
Embi chisa tisa che kumuusi, aba ne kamalola abona malaika owa Wele ne echa niio ali mala amulaanga ali, “Korinelio!”
Korinelio aloleelela malaika chana mu buri mala aloma ali, “Omwami, siina?”
Malaika chana amukobosia ali, “Wele asimisiibwe ne lisaba liowo ne bikholwa bie buaani, mala erekeekhe khu khukobosia.
Khorume babaandu balala e Yopa balange omundu olaangwa bali Simoni Petero.
Ali omukeni munju mwa Simoni omuali owe kamaafu omenyile siimbi ne nyanja.”
Nga malaika arekukha acha, Korinelio alaanga bakholi bewe babili no musikaari, omundu waria Wele mulala khu bakholi bewe ba busiele.
Ababoolela kakaba ne kekholekhe koosi mala abaruma khucha Yopa.
Endaalo eyaloondakho, nga baaba khu lukeendo ne benya khwola Yopa, Petero aniina khunju khusaba, chaba embi chisa sita che kumuusi.
Enjala yamulia mala enya khulia, nga siakhulia ne siaba ne sising'oonwa, aaba ne kamalola.
Abona likulu liekuukhe ne sisiindu silekhanga aasi sisiabonekha nga esuuka embalaayi elikho yikhisibwa ne kimikhanda kine khwiloba.
Mu niyo chabamo chisaang'i chingano choosi, che bikele bine, ne chichiindi nga chimbakilia ne chinyuni che mundaa.
Kumumilo kwecha kwaloma kuli, “Petero, yinyokha; wire mala olie!”
Nio Petero aloma ali, “Omwami sekholakho ndio ata atiiti ene tawe. Ese khaliakho sisiindu siosi siosi sie kumusaango namwe sili sinyaalu tawe.”
Kumumilo chana kwamubolela lundi kuli, “Okhebaasia sisiindu siosi siosi nisio Wele afukiilila khuba sikwalaafu sibe sie kumusaango tawe.”
Kano kekholekha khukhwola khataru, mala sisiindu chana siabukulwa ne khuyilwa mwikulu.
Oli Petero asiiuka sifuno sie kamalola ako, babaandu chana nibo Korinelio aba na arumire yaba bareebire niyo enju eya Simoni yaba mala abele nono bolile asilibwa bemile.
Balaanga, bareeba bali, “Munju muno alimo omukeni olaangwa bali Simoni Petero?”
Petero aaba asikhaka khumanyilisia niko kamalola ako kaboola, ne Roho amuboolela ali, “Ulila! Babaandu bataru balikho bakhuyiima.
Nono yirekekha mala wikhe, okhakhiinda khucha nabo tawe, sikila ese niye oobarumire.”
Khwako Petero ekha aasi mala aboolela babaandu abo ali, “Ese niye mulayiimanga. Mwenyile siina?”
Bamukobosia bali, “Omwimeelesi we banamae Korinelio akhurumire. Ali omundu omulayi owaria Wele lundi niye Bayaudi boosi baria. Malaika owa Wele amubooleele khukhulaanga ewe oche munju mwewe, nio aulile niko omuboolela.”
Nio Petero abakaanila, mala abasaaya bakone munju omwo siilo esio.
Nga bwasia, Petero aacha nabo, ne basuubili balala babama Yopa bosi bacha ne naye.
Endaalo eloondakho boola Kaesarea, Korinelio alala ne balebe ne basaale bewe, nibo aaba ne alangile, baaba bamuliindile.
Nga Petero aaba nakana khwingila munju, Korinelio arura enje khumwakaanila, aasikama aasi ne khumusaaya.
Ne kakhali Petero amwinyosia ne khumuboolela ali, “Yiima, sikila ese ndi omundu busa nga ewe.”
Petero achiililila khulomaloma ne Korinelio ne balikho bengila munju. Aanyoolamo babaandu bakali bebuusiisiemo.
Petero aababoolela ali, “Enywe mumanyile bulayi bwene muli Omuyuda yesi yesi se afukiililwa mu lilaka lie dini yewe akeniye namwe aambaane ne babaandu Be Chikholo chichiindi tawe. Ne kakhali Wele aanjekeesie ndekhe khwibaasia ndi kuli kumusilo khukhola ndio.
Nio nga ne wanaangile, nechile sendobile tawe. Nono, khureeba ndi, sikila siina ne unaangile?”
Korinelio aaloma ali, “Yabeele esaa nga yino eri, chindaalo chitaru chiweele, chisa tisa che ekolooba, naba munju mwase ndikho saba. Ao ne nao omundu okundi eema ebweeni wase aba efwarire chingubo ching'enang'ena
ne aloma ali, ‘Korinelio! Wele aulile lisaba liowo ne buaani bwowo biafukiiliilwe.
Ruma omundu e Yopa khu mundu olaangwa bali Simoni Petero. Akeniiye mungo mwa Simoni omuali owe kamaafu, omenyile siimbi ne nyanja.’
Khwako khulangile khangu, ne wakholile bulayi khukhwicha. Luno khuli ano fweesi ebweeni wa Wele, khwaliindiliile khuulila liosi liosi nilio Omwami akhuelesie khu khubolela.”
Wele afukiilila omundu yesi yesi owe ekholo yosi yosi omwisaaya ne khukhola kali ng'ali.
Mumanyile burume nibwo Wele aruma khu baana ba Isiraeli; ne elwacha Elomo Endayi eye kumuleembe khubirira mu Yesu Kristo, ooli Omwami owa boosi.
Mumanyile kamakali kakakholeekhe mu sibala sia Isiraeli sioosi, khurakikhira Kalilaya, Yoana ne amalile khukhwilwacha ke libatiisia.
Mumanyile ka Yesu owa Nasareti nga Wele aamua Roho Omutakatifu ne bunyali, Acha buli abuundu nakhola kamalayi ne khuonia boosi babamiinwa ne Sietani, sikila Wele abechanga ne naye.
Efwe khuli baloli ba buli siindu nisio akhola mu sibala sia Isiraeli ne mu Yerusalemu. Bamwiira mungila eye khumubamba khu musalaba.
Ne kakhali Wele amulamusia khukhwama mu bafu enyuma we chindaalo chitaru, amukhola abonekhe.
Se abonekha khu baandu boosi tawe, ne kakhali khu baloli nibo Wele arobora khaale, efwe khukhwalia ne khunywa naye namalile khulamukha khurura mu lifwa.
Lundi akhulaka khukhwilwachila babaandu Elomo Endayi, ne khubaboolela nga Wele ne amurobora niye khuba Omukhalaki owe balamu ne bafu.
Bang'oosi boosi bamulomalomangakho, ne baloma bali yesi yesi omusuubila, bubwoni bwewe bulabeelwa khubirira mu maani ke lisina liewe.”
Nga Petero aba nasilomaloma ario, Roho Omutakatifu ekha khu boosi ba baaba ne barekeeresie burume bwewe.
Bayaudi basuubili ba baaba ne bechile khukhwama e Yopa ne Petero, bauka nga Wele naba ne aanile siianwa siewe sia Roho Omutakatifu khu Be Chikholo bosi.
Sikila babaulila ne balomaloma mu nimi chingeni ne khufumia Wele. Abwenao Petero alomaloma ali,
“Babaandu bano banyoolile Roho Omutakatifu, nga efwe fwesi ne khwanyoola. Nono aliio omundu yesi yesi onyala khubakhiingilila khubatiisibwa ne kameechi ku?”
Khwako aaloma babatiisibwe mu lisina lia Yesu Kristo. Nio bamureeba amenye nabo chindaalo ngekhe.

Barumwa ne basuubili babaandi be mu Buyuda mwoosi baulila bali Be Chikholo bosi banyoolile elomo eya Wele.
Nga Petero ne acha e Yerusalemu, Bayaudi chana babenyanga Be Chikholo bakhebwe, bamwikiicha ne baloma bali,
“Siina sikila ewe ne wachiile walia ne babaandu basiinde?”
Nio Petero ababoolela mubwichufu koosi kakaba ne kekholeekhe, khukhwama mu khurakikha. Ababoolela ali,
“Nga ne naba ne saba mu lukoba lwa Yopa, naba ne kamalola nabona sisiindu siikha aasi sifwaana nga esuuka embalaayi ne yikhisibwa aasi mu mikhanda chayo chine khukhwama mwikulu, mala yakamila niio ese naba.
Nekhecha mukari mala nabonamo bibiaayo ne chisaang'i che mundaa, nga chimbakilia ne chinyuni che mundaa.
Nio naulila kumumilo ne kuloma khwise kuli, ‘Petero, yinyokha, ochiire olie!’
Ne kakhali naloma ndi, ‘Tawe, Omwami! Sikila sisiindu sie kumusaango namwe sinyaalu sikhengilakho mukhanwa mwase tawe.’
Kumumilo chana kwalomaloma lundi khukhwama mwikulu kuli, ‘Nibio Wele ang'oona okhabilanganga oli binyaalu tawe.’
Lino liakholekha khukhwola khataru, ekhumaliilikha biakobosebwa mwikulu.
Siise siene esio ne sisiene babaandu bataru baba barumirwe khwise khukhwama Kaesarea, abele boolile anju niio naba.
Roho aamboolela ali nje nabo khatitila tawe. Khwacha ne basuubili basiaase sita bano khukhwama Yopa khukhwola Kaesarea, mala fweesi khwengila munju mwa Korinelio.
Korinelio akhuboolela nga ne abona malaika ne emile munju mwewe, ne amuboolela ali, ‘Ruma omundu mulala Yopa alaange omundu olaangwa bali Simoni Petero.
Alakhuboolela burume bulakhuonia ewe wamwene nende be nju yowo boosi.’
Ne nga narakikha khulomaloma, Roho Omutakatifu abekhakho bulayi bwene nga ekha khwifwe mu khurakikha.
Abwenao nakhebulila kamakhuwa niko Omwami aaloma ali, ‘Yoana arumikhira kameechi khu batisia, ne enywe mulabatiisibwa ne Roho Omutakatifu.’
Kaaba bali Wele aabaelesia siianwa sisiene nga ne akhuwa efwe nga ne khwasuubila mu Mwami Yesu Kristo, abeele ese naanu ooyingania Wele?”
Nga ne baulila kano, balekha kamayiingamo kabwe mala bafumia Wele, ne baloma bali, “Nono aba Wele aelesie akhaba Be Chikholo boosi bubweyaangu bwe khukhwikanila mala bamenye.”
Ne basuubili babaandi, babama Saipurasi ne Kireni, bacha e Andioka basalanisia burume obwo akhaba khu Bakiriki, ne belwacha Elomo Endayi eyo Mwami Yesu.
Kamaani ko Mwami kaba nabo, babaandu bakali basuubila ne khukobolela Omwami.
Kamakhuwa kano kolela ekanisa mu Yerusalemu, nio baruma Baranaba ache e Andioka.
Nga ne ola ne khubona nga Wele ne aelesie baandu chikhabi, asangaala nekhubaa kumwoyo boosi babe basuubilifu lundi bang'ali khu Mwami ne kimiooyo kiabwe kioosi.
Baranaba aba omundu omulayi, owechusibwa Roho Omutakatifu ne lisuubila, ne babaandu bakali beecha khu Mwami.
Mala Baranaba acha e Tasasi khuyiima Saulo.
Nga ne amunyoola, amuyila e Andioka, ne khu mwiiko kwosi boombi babonanga babaandu be kanisa ne bekisia sipupu siboofu. Yaba e Andioka niyo basuubili banyoela khulaangwa bali, “Bakristo.”
Mu siise sienesio, bang'oosi balala bacha Andioka khukhwama Yerusalemu.
Mulala khu nibo lisina bali Akabasi, eema ne khulwe kamaani ka Roho ang'oola ali enjala engali elikho yiicha khu sibala sioosi. (Enjala yino yecha mu liamiia lia Kilautio).
Babeeka abo bafukiilisiana bali, buli mundu khu nibo arume siosi siosi nisio anyala khuyeeta babasiaabwe bamenyile e Buyuda.
Bakhola bario, mala barumira babemeelesi be kanisa chirupia khubirira khu Baranaba ne Saulo.

Mu siise sienesio, Omwami Herodi arakikha khunyaasia balala khu beeka be kanisa.
Era Yakobo wandaaye owa Yoana ne embalu.
Nga ne abona ali liasiimisie Bayaudi, achiililila ario mala aamba ne Petero yesi. (Kano kakholekha mu siise sia naikara eye kimikaati kikhalimo limela tawe.)
Petero namalile khuaambwa areebwa mu siboe, baamurakho banamae bipupu bine. Buli silala siaba ne banamae bane khu muliinda. Herodi arekekha khumureera mu lisitakwa ebweeni we babaandu Epasaka ne wele.
Nio Petero aarama mu siboe, ne kakhali e kanisa yachiililila khusaba Wele ne kumwoyo kwoosi.
Mu silo, nio busie Herodi areere Petero ebweeni we babaandu, Petero aaba akonile akari we banamae babili. Yaba bamuboyile kiminyololo kibili, lundi banamae baaba esilibwa we siboe baliindiilile.
Ao ne nao, malaika owo Mwami emao, mala buwaanga bwakhosia mu siboe omwo. Nio malaika chana asisiikha Petero libeka, amusiisimusia ne aloma ali, “Yinyokha Khangu!” Ao ne nao kiminyololo kiakwa khukhwama khu makhono ka Petero.
Nio malaika aloma ali, “Yeboa kumusiipi kwowo, mala wefware biraaro biowo.” Petero akhola ario, nio malaika chana amuboolela ali, “Yefwara likooti liowo khuche.”
Petero amuloondakho ne se amanya ali, niko malaika akhola ako kaba kang'ali tawe; akelanga ali kamalola.
Babira khu musikaari owe khunyoa nende owa khabili, ekhumaliilikha beecha khu silibwa sie bichuuma siicha mu lukoba. Silibwa esio sisiene siekukha, mala barura enje. Bekha khu ngila eya mwalo, mala ao ne nao malaika alekha Petero.
Nio Petero amanya kamwikholekhekho, mala aloma ali, “Nono nakhamanya ndi kali ng'ali! Omwami arumire malaika wewe khukhundusia mu bunyali bwa Herodi, ne khurura mu buli siindu nisio Bayaudi bebaasianga bali silakholekha.”
Nga ne amanya ario, acha munju mwa Maria maawe owa Yoana owe lisina liliindi bali Mariko, ebweeneyo babaandu bakali baba bebuusiisieyo khu saba.
Petero akhong'oonda khu lwiiki lwenje, mala omukhaana bali Roda omukholi owe munju omwo acha khukhwikula.
Omukhaana chana amanya kumumilo kwa Petero, mala ekhoya lukali. Busangaafu bwakila khwikulayo tawe, ne kakhali atima akobola munju ababoolela ali, “Petero ali khu muliango!”
Baboolela omukhaana oyo bali, “Okwa kamalalu ewe!” Ne kakhali niye aandalasilia elala ali kali kang'ali. Nio bamukobosia bali, “Oyo malaika wewe.”
Siise esio Petero achiililila khukhong'oonda. Ekhumaliilikha bekula lulwiiki, ne nga bamubona, bauka.
Petero abasisia ne kumukhono kwewe mala basila, ababolela nga Omwami ne amurusiisie mu siboe. Nio aloma ali, “Boolela Yakobo ne basuubili babaandi boosi kano.” Nga amala ario arekukha acha abuundu aandi.
Oli bwasia, bulomani bwabao akari we banamae khu kakaaba ne kekholeekhe khu Petero.
Herodi arusia lilaka bayime Petero, ne se bamunyoola tawe. Nio areeberesia banamae mala arusia lilaka berwe. Enyuma wa kano, Herodi arura e Buyuda acha amenyakakho mu Kaesarea.
Herodi aakhalalila lukali babaandu ba Tiro ne Sidoni, khwako becha mu bipupu khumubona. Banyoa bafukiilisiana ne Bulasito omwimeelesi we lichipi khuba lubeka lwabwe nio bali abayeete. Nio bacha khu Herodi bamusaba kumuleembe, sikila sibala siabwe siasakhanga biakhulia khukhwama mu sibala sio mwami oyo.
Khu ndaalo nabulebe, Herodi efwara chingubo che bubwami, ekhala khu ndebe yewe eye bubwami, mala alomaloma khu baandu.
Babaandu baapa luyoka ne baloma bali, “Se ali omundu olikho olomaloma tawe, ne kakhali Wele!”
Abwene ne abwene malaika wo Mwami eera Herodi sikila se aelesia Wele luyali tawe. Chinyeende chamulia siise esio aafwa.
Elomo eya Wele yachiililila khubalaa.
Baranaba ne Saulo bamaliilisia kimilimo kiabwe mala bakobola khukhwama Yerusalemu, becha ne Yoana olaangwa Mariko.

Mu kanisa eya e Andioka babaamo bang'oosi ne babekisia. Khu nibo aaba Baranaba, Simioni, (owalaangwa Mumali), Lukio (owa Kireni), Manaeni (niye Herodi akhusia), ne Saulo.
Nga baba ne basaaya Omwami, ne khukhweyimana khulia, Roho Omutakatifu ababoolela ali, “Ra alubeka Baranaba ne Saulo, bakhole kimilimo nikio mbalangiile.”
Enyuma we khukhweyima khulia ne khusaba, ba barakho kamakhono ne khubasibula bache.
Nga Baranaba ne Saulo ne bamala khurumwa ne Roho Omutakatifu, bacha Seleusia bengilila emeeli abwenao, bacha khu sibala sisiakarwa ne kameechi sia Saipurasi.
Nga ne boola e Salamisi, belwacha elomo eya Wele mu masinakooki ke Bayaudi. Yoana olaangwa Mariko aba nabo khubayeeta kimilimo.
Bakeenda khu sibala okhwo bola Pafosi, bakaananayo omundu ookhola kamaya omuyaudi owalaangwa Bari-Yesu. Omundu yuno aaba omung'oosi we bubeeyi.
Abechanga omusaale wo muruki owe sibala esio bali Serikio Paulo, owaba omundu omukesi. Omuruki oyo alaanga Baranaba ne Saulo beecha niio aba sikila enya khuulila elomo eya Wele.
Ne kakhali Elimasi (liboola lili omundu ookhola kamaya mu Lukiriki), abayingania, nakhaka khurusia omuruki chana khu lisuubila.
Ne kakhali Saulo owamanyikhana lundi bali Paulo, mukhwichusibwa ne Roho Omutakatifu; aunguusa omufumu oyo mumoni
ne aloma ali, “Ewe oli omwana owa Sietani! Oli omusiku owa buli siindu siosi siosi siili silayi. Oli ne buubacha bwa Sietani chingano choosi, ne buli lwoosi obelelelanga khukhaka khukaluukhasia bung'ali bwo Mwami bube bubeeyi!
Luno omwami alakhukhola ewe obofule lundi se olabona buwaanga khu siise tawe.”
Ao ne nao Elimasi arakikha khubona sisiilima, namufweli yamufuunikha chimoni, arakikha khukeenda nabotookhelela akhaka khunyoola yesi yesi amutile kumukhono.
Nga omuruki chana oyo abona ario, asuubila. Sikila auka lukali nga ne aulila kamekisio ko Mwami.
Paulo ne babasie bama Pafosi baniina emeeli bacha boola mu lukoba lwa Perika, mu Pamufilia. Ao Yoana olaangwa Mariko abalekha akobola e Yerusalemu.
Khukhwama Perika boola e Andioka eya Pisitia, ne mu sabato bacha mu sinakooki mala bekhala aasi.
Nga ne bamala khusoma Lilaka lia Musa ne kamaandiko ke bang'oosi, babemeelesi be sinakooki ba barumira likhuwa bali, “Bawandaayefwe, mwabakho ne likhuwa lie khutinyilisia babaandu, ne musiima lomaloma.”
Paulo enyokha eema asuta kumukhono mala achiililila khuloma ali, “Baana ba Isiraeli nende Be Chikholo mwesi muli ano musaayanga Wele ndekeeresie!
Abekhaliilikha khu miiko kamakhumi kane nga ne baaba mu sichiimi.
Arusiamo chikholo saba mu sibala sia Kanaani aelesia babaandu bewe sibala esio khuba sisiabwe.
Kano koosi kabukula embi kimiiko chimia chine ne kamakhumi karaano.
“Enyuma wa kano, aabaelesia bakhalaki khukhwola khu sise sio mung'oosi Samweli.
Ne nga basaba khuba no mwami, Wele abaelesia Saulo okhwa Kishi khukhwama mu kholo eya Benjamini, khuba omwami wabwe, khu miiko kamakhumi kane.
Ne amalile khumurusiao, Wele akhola Daudi khuba Omwami wabwe. Kano niko Wele alomaloma khuloondekhana ne Daudi ali, ‘Nanyoolile Daudi okhwa Chesi, ali omundu osiimisia kumwoyo kwase, omundu okana khu khola koosi niko nenya ndi akhole.’
Khubirira mu lisaaye lia Daudi, niye Wele akhola khuba Omuonia owe babaandu ba Isiraeli, nga aba ne alaka.
Yesu ne akharakikha kimilimo kiewe tawe, Yoana elwachila babaandu ba Isiraeli boosi ali, bekanile bubwoni bwabwe nio babatiisibwe.
Nga Yoana aaba ne alikho amaliilisia kimilimo kiewe aboolela babaandu ali, ‘Mwibaasia muli ese naanu niye? Ese sendi niye mulindiililanga oyo tawe. Ne kakhali rekeeresia! Alikho echa enyuma wase, ne ese se nolaana khukaangulula biraaro biewe tawe.’
“Bawandaayase, ba Isiraeli, be lisaaye lia Aburahamu ne nanywe Be Chikholo mweesi musaayanga Wele, Efwe nifwe khukhwarumirwa burume bwe buonia buno!
Sikila babaandu bamenyile mu Yerusalemu ne babemeelesi babwe se bamanya bali ali Omuonia tawe, namwe se bamanyilisia kamakhuwa ke bang'oosi ka kasomwanga buli Esabato tawe. Khwako baakhola kamakhuwa ke bang'oosi kechusibwa nga ne bakhalakila Yesu.
Ne kakhaba kario se banyoola sifuno sie khumukhalakila lifwa tawe, babolela Pilato khumukhalakila lifwa.
Ne nga ne bamala khukhola buli siindu nisio kamaandiko kaboola khu niye, bamwikhisia khu musalaba ne khumura mu ng'ani.
Ne kakhali Wele amwinyosia khukhwama mu lifwa,
chindaalo chingaali abonekhela nibo aakeendanga nabo khukhwama Kalilaya khucha Yerusalemu. Bano nibo baloli khu niye khu baandu ba Isiraeli.
Ne efwe khuliano khubareerera Elomo Endayi: nga Wele ne asuubisia bakuuka befwe ali alikhola.
Luno amalile khukhukholela, efwe khuuli lisaaye liabwe, khulwe khulamusia Yesu khukhwama mu bafu. Nga kaandikwa mu sitabu sie chinyimbo sie khabili kali,
‘Ewe oli omwana wase omusoleeli;
endaalo eya luno nabeele Raraao.’
‘Ndakhuelesia chikhabi chindakatifu lundi cha ng'ali nicho nasuubisia Daudi.’
‘Se olalekha omutakatifu wowo abolele mu siliindwa tawe.’
“Nono, Daudi mu siise siewe akhola niko Wele aafunaana, afwa. Aasiikhwa alala ne bakuuka bewe, mala kumubili kwewe kwabolela mu siliindwa.
Ne se keekholekha kario khuyo niye Wele alamusia khukhwama mu lifwa tawe.
Enywe mwesi, Baisiraeli basiaase, manya muli burume bwe khubeelwa bubwoni bwilwachibwa khwinywe khubirira mu Yesu.
Ne yesi yesi osuubila mu niye aaba omulekhuule khukhwama khu bwoni bwoosi nibwo Lilaka lia Musa likhanyala liamukhola aba omulekhuule tawe.
Nono lola bulayi, niko bang'oosi baloma kakhakhola kario kekholekha khwinywe tawe:
‘Lola, enywe be chilomo che khuuina!
Khemurangararwe mala mufwe!
Sikila nisio ndikho khola luno,
sili sisiindu nisio mukhalisuubila tawe,
omundu yesi yesi akhamwinooselia.’ ”
Nga Paulo ne Baranaba baaba ne barura mu sinakooki omwo, babaandu abo babenya bakobole lundi mu ndaalo eye sabato eloondakho, balomalome lukalikho khu biindu bienebio.
Enyuma we babaandu ne barurire mu khubuusiana okhwo, Bayaudi bakali nende Be Chikholo ba baaba ne bekaniile ne khuba be kumukaanda kwe ba Yuda, baloonda khu Paulo ne Baranaba. Nio barumwa abo baloma nabo ne khubachuuba bachiililile khumenya mu mwalaalo kwa Wele.
Esabato yaloondakho, embi buli mundu mu lukoba olwo echa khurekeeresia elomo yo Mwami.
Nga Bayaudi ne babona babaandu bakali abo sikhalikhali siabechulamo; baloba niko Paulo aba ne alomaloma lundi bamukhoma.
Kakhaba kario Paulo ne Baranaba balomalomela abuwaanga mu bunyindaafu bali, “Liaba lie bukhala bali elomo eya Wele ekhoyela khunyoa khulomalomwa khwinywe. Ne sikila mwakikaanile, mwilola muli se mwolaana khunyoola bulamu bwa mindali tawe, khulamulekha mala khuche mu Be Chikholo.
Sikila lino lili lilaka nilio Omwami akhuelesia efwe nga aloma ali,
‘Nakhukholile ewe khuuba buwaanga khu Be Chikholo, nio sibala sioosi sionisibwe.’ ”
Nga Be Chikholo ne baulila kano, basangaala ne khufumia burume bwo Mwami, ne boosi babaroborwa khu bulamu bwa mindali basuubila.
Elomo eyo Mwami yasalaanila buli abuundu mu lukoongo olwo lwoosi.
Ne kakhali Bayaudi baachilisia bakhulu be mu lukoba ne bakhasi be liria mu Be Chikholo ba basaayanga Wele. Barakikha khunyaasia Paulo ne Baranaba babaona barure mu lukoongo lwabwe olwo.
Nio Paulo ne Baranaba ba basisakulilakho lutamuusi lwe khu bikele biabwe nga sibwaabo, mala bacha Ikoni.
Basuubili mu Andioka baba ne liliekhoya likali lundi bechusibwa Roho Omutakatifu.

Ne bali Ikoni bengila boombi mu sinakooki eye Bayaudi, mala belwacha. Babaandu bakali Bayaudi ne Bakiriki alala basuubila.
Ne Bayaudi bakhasuubila tawe, baachilisia Be Chikholo ne khubakhola babiile basuubili.
Ne kakhali Paulo ne Baranaba bachiililila khumenyayo lukali ne balomaloma ne bunyindaafu ko Mwami. Omwami naye aandalasia burume bwabwe bwe kumwalaalo kwewe mu khubaelesia kamaani khukhola kamayia ne bikholwa bie liiukia.
Babaandu be mu lukoba babukhana, balala baloonda Bayaudi ne babaandi barumwa.
Enyuma wako Bakiriki balala ne Bayaudi, ne babemeelesi babwe, bakhalaka khu khupia siibi barumwa ne khubapa kamabaale.
Nga barumwa ne bamanya kamene ako, belukhila mu ngoba cha Lisitura ne Teribe mu Likaonia ne chingoongo chiili siimbi ne nao.
Ebweeneyo belwacha Elomo Endayi.
Mu Lisitura abamo omundu omuleme owalemala khukhwama mu khusaalwa khwewe, aba sanyala khukeenda tawe.
Omundu mwenoyo aba ekhaale arekeeresie nga Paulo ne elwacha. Paulo amuloleelela mala abona ali, ali ne lisuubila linyala liamuonia.
Aloma ne kumumilo kwe aangaki ali, “Yinyokha wime!” Omundu oyo enyokha khangu, mala arakikha khukeenda.
Babaandu bakali abo nga ne babona niko Paulo akhola, barakikha khu khuupa luyoka mu lulomo lwabwe Lulikaonia bali, “Bawele becheele mu lukoondo lwe babaandu!”
Batiuukha Baranaba bali Seusi, Paulo bali Herimesi sikila niye aaba omulomalomi Omukhulu.
Mala omusaayi owa wele niye balaanga bali Seusi, niye lukaangu lwewe lwaba enje we lukoba, areera chiuunwa ne bimuli esilibwa, sikila niye ne babaandu abo benya khurusia embosio khu barumwa.
Baranaba ne Paulo nga ne baulila niko babaandu benya khukhola, batabulaka chingubo chabwe mala batimaka bacha akari we babaandu abo ne khuyokela bali,
“Balebe, sikila siina ne mulikho mukhola kamakhuwa kano? Efwe khuli babaandu busa bulayi bwene nga enywe! Khuli ano khumureerera Elomo Endayi, khumuboolela enywe murure khu biindu bikhamuyeeta tawe, muche khu Wele omenyile mindali owabuumba likulu, sibala, enyanja nende bioosi bilimo.
Khaale Wele alekha babaandu boosi bakhole nga ne benya.
Kakhaba kario, buli lwoosi Wele aananga buloli bubwekesia buli aliio, khubirira mu biindu bilayi nibio akholanga. Amureereranga efula khukhwama mungaaki ne khumuelesia bibiaalwa mu siise silayi. Lundi amuelesianga biakhulia ne busangaafu mu miooyo kienywe.”
Ne akhaba ne baloma bario, bwaba bulume khu khiingilila babaandu abo balekhe khubarusilia embosio.
Nio Bayaudi balala becha khukhwama e Andioka mu Pisitia ne Ikoni, bafukiilisiana ne babaandu abo, baapa Paulo kamabaale, bakela bali afwiile nio bamukhuruura bamurusia enje we lukoba.
Ne nga basuubili ne babuusiana bamubotookhelela niio aaba, enyokha mala akobola mu lukoba. Endaalo yaloondakho niye ne Baranaba bacha e Teribe.
Paulo ne Baranaba belwacha Elomo Endayi mu Teribe banyoola babeeka bakali. Nio bakobola e Lisitura ne Ikoni, lundi boola e Andioka mu Pisitia.
Batinyilisia basuubili ne khubachuuba bachiililile mu lisuubila. Bababoolela bali, “Khukhwola khubirire mu butinyu bukali nio khwingile mu bwami bwa Wele.”
Buli mu kanisa barobora babemeelesi, ne khubirira mu lisaba ne khukhweyima khulia, babara ebweeni wo Mwami, niye basuubila.
Nga ne bamala bario, babirira mu ngoongo cha Pisitia, boola e Pamufilia.
Nga bamala khukhwilwacha elomo mu Perika ne mala bacha Atalia,
ne khukhwama ebweeneyo bakobolela mu liaro e Andioka, abuundu yaba niio babara aasi we kumwalaalo kwa Wele khulwe kimilimo nikio yaba batabusiisie.
Nga ne boola e Andioka, babuusia alala babaandu be kanisa ne khubaboolela koosi niko Wele aaba ne abarumikhiire khukhola, lundi nga aaba ne ekuule engila khu Be Chikholo khusuubila.
Nio bamenyayo siise sileeyi ne basuubili.

Paulo ne Baranaba bayingana nabo lukali khu likhuwa lino, nio liakhalakwa bali Paulo ne Baranaba alala ne babaandikho khube mu sibala sia Andioka, bache Yerusalemu babonane ne barumwa ne babemeelesi khu likhuwa lino.
Barumwa ne kanisa, ne nga baba ne bacha babirira Foenike ne Samaria, ne baboola nga Be Chikholo ne balakobolelanga Wele. Kamakhuwa mene ako kareera busangaafu bukali khu basuubili.
Nga ne boola mu Yerusalemu, bakaanilwa ne kanisa, barumwa, ne babemeelesi. Nio bababoolela koosi niko Wele aaba ne akholile khubirira mu nibo.
Nio balala khu basuubili ba baaba be mumukaanda kwe Bafarisayo benyokha baloma bali, “Be Chikholo khukhwola bakhwebwe, lundi baboolelwe khuria Lilaka lia Musa.”
Barumwa ne babemeelesi be kanisa bekhala alala khukhwinoosia lireeba liene elio.
Enyuma we khuloleelela mwikhuwa elio khu siise sileeyi, Petero enyokha aloma ali, “Bawandaayase, mumanyile muli Wele andobora khaale khukhwama mwinywe nilwache burume bwe Elomo Endayi khu Be Chikholo, nio baulile ne khusuubila.
Ne Wele, omanyile kamebaasio ka buli mundu ekesia abuwaanga ali afukiliile be Chikholo khulwe khubaelesia Roho Omutakatifu bulayi bwene nga ne akhuelesia efwe fwesi.
Se atomboola akari wefwe ne nabo tawe. Ababeela bubwoni bwabwe sikila basuubila.
Khwako, siina sikila enywe luno ne mwenya khukhaka Wele nga ne mularechanga busiro khu mikoongo kie basuubili khaba nibwo akhaba efwe fwabeene namwe bakuuka befwe baakhanyala khusuta tawe?
Efwe khusuubila khuli khubirira mu mwalaalo kwo Mwami Yesu, efwe khulaonisibwa bulayi bwene nga nibo.”
Babaandu boosi basila ne khurekeeresia Baranaba ne Paulo, nga baboola kamayia nende bie khuukia nibio Wele aaba ne akholile mu Be Chikholo khubirira mu nibo.
Nga bamala khulomaloma, Yakobo asuta kumumilo kwewe aloma ali, “Bawandaayase, ndekeeresie!
Simoni ama khukhwinoosia nga Wele mu khunyoa ne echa mu Be Chikholo khubukulamo babaandu khulwe lisina liewe.
Chilomo che bang'oosi chifukiilisiana elala ne nakano, niio liiandiko liloma lili,
‘Enyuma we kamakhuwa kano ndakobola,
ndakobosiao bubwami bwa Daudi.
Niio bwatechukha ndabwombakha lundi,
mala mbukhole bube bwe kamaani lundi.
Nio babaandu baramire Be Chikholo boosi nibo nalaanga khuuba babaase samwene, balecha niio ndi.
Omwami owakhola kano kamanyikhana khaale aloma ario.’ ”
Yakobo achiililila khuloma ali, “Ese ndola ndi, se khukhoyeele khwanaania Be Chikholo balakobolelanga Wele tawe.
Ne kakhali, khukhoyeele khubaandikile ebarwa khubaboolela balekhe khulia siakhulia siosi siosi siili sie kumusaango, siaanilwe nga siianwa khu bifwaani, be bebee bukhobani, lundi bakhalia enyama yosi yosi, niyo bakokile, namwe khulia ne khunywa kamalasile tawe.
Sikila Lilaka lia Musa liasomilwe khu siise sileeyi mu masinakooki buli endaalo eye Sabato, ne kamakhuwa kewe kelwachibwanga mu buli lukoba.”
Nio barumwa, ne babemeelesi alala ne kanisa yoosi bakhalaka khurobora babaandu balala khukhwama mu sipupu esio bache e Andioka alala ne Paulo ne Baranaba. Barobora babaandu babili nibo basuubili baria lukali, Yuda owalaangwa Barisaba ne Sila.
Ba baruma ne ebarwa yino: “Efwe, barumwa ne babemeelesi be kanisa, khuli bawandaayenywe, khuruma kimileembe khu bawandaayefwe boosi ba basaalwa mu Chikholo ba bamenya e Andioka, Siria ne Silisia.
Khwaulile bali babaandu babaandi ba barura mwifwe, bamunaanisie ne khumwonaka kimiooyo kienywe sikila niko baloma, ne efwe se khwabalakakho balome likhuwa liosi liosi tawe.
Khwako, khwekhaale alala mala fwesi khwafukiilisiana khurobora barumwa, khubarume khwinywe. Balecha ne basaale befwe bakoosi Baranaba ne Paulo,
babeana bulamu bwabwe khukholela Omwami Yesu Kristo.
Nono, khulikho khuruma Yuda ne Sila; kane babenabo bamuboolele ne kumunwa niko khuandiike kano.
Lialolekhaane lilayi khu Roho Omutakatifu ne nafwe, khukhamutiuukha enywe busiro bukali tawe, ne kakhali kamalaka kali ne bukhala niko kano;
Mukhalia biakhulia bie kimisaango nibio baosiisie khu bifwaani, namwe kamalasile, namwe enyama eye sisiaayo sikokiilwe tawe. Mwiyaye mukhaba be sifwaabi tawe. Mulaba bulayi mwaba ne mweliinda khu makhuwa kano. Muliindwe.”
Basibula barumwa chana abo bacha e Andioka, ebweeneyo balaanga basuubili alala mala babaelesia ebarwa eyo.
Nga ne basoma ebarwa eyo, kamakhuwa kakabaamo, kabasangaasia ne khubachuuba.
Yuda ne Sila ba baaba bang'oosi, bakachula ne balebe abo khu siise sileeyi ne ba bachuuba ne khubaramo kamaani.
Enyuma we khubayo khulwe siise, basuubili ba basibula mu muleembe bakobola niyo ba baabaruma baba. [
Ne kakhali Sila akhalaka khuramayo.]
Paulo ne Baranaba barama e Andioka khulwe siise, baambaana ne babaandi ne bekisia ne khukhwilwacha Elomo Endayi eyo Mwami.
Nga chindaalo ngekhe chabira, Paulo aboolela Baranaba ali, “Khukoboleyo khulambuule bawandaayefwe mu buli lukoba nimwo khwelwacha elomo eyo Mwami, khubone nga ne balikho bachiililila.”
Baranaba enya bache ne Yoana Mariko yesi.
Ne kakhali Paulo se enya bache ne Mariko tawe, sikila aabalekha e Pamufilia, aloba khuchiililila nabo mumilimo kiabwe.
Kamayiingamo kamarafu kabao, mala baukhana. Baranaba abukula Mariko, baniina emeeli bambukha Saipurasi.
Ne Paulo arobora Sila mala bacha, enyuma we basuubili khubara mu buliindi bwe kumwalaalo kwo Mwami.
Nio Paulo abirira mu Siria ne Silisia ne atinyilisia chikanisa.

Paulo achiililila ola e Teribe ne Lisitura, niio omukristo niye balanga bali Timoteo amenya. Maawe aaba omuyaudi mala yesi aaba omukristo, ne raraawe aaba Omukiriki.
Basuubili boosi mu Lisitura ne mu Ikoni balomaloma bulayi bwa Timoteo.
Paulo enya khubukula Timoteo ache ne naye, khwako amukheba. Akhola ario sikila Bayaudi boosi ba bamenya mu sibala esio bamanya bali raraawe owa Timoteo aba Omukiriki.
Nga ne baba ne babira mu ngoba echo, baelesia basuubili kamalaka niko barumwa ne babemeelesi be kanisa mu Yerusalemu babisia, ne khubaboolela bakarie.
Nio chikanisa chatinyilisibwa mu lisuubila ne khukucha buli endaalo.
Babirira mu ngoongo cha Firikia ne Kalatia, sikila Roho Omutakatifu se abafukiilila khukhwilwacha mu lukoongo lwa Esia tawe.
Nga ne boola khulwakha lwa Misia, bakhaka khukhwingila mu sibala sia Bisinia, ne kakhali Roho owa Yesu se abafukiilila tawe.
Khwako, babirira mu Misia, bachiililila boola e Turoa.
Oli musilo Paulo aba ne kamalola, abona omundu mulala owa Masedonia emile alikho amuboolela ali, “Yambukha wiche e Masedonia okhuyeete!”
Nga Paulo amala khubona kamalola kano, khwerekekha khucha Masedonia, sikila khwamanya khuli Wele akhulangile khucha khukhwilwacha Elomo Endayi khu baandu abo.
Khukhwama Turoa, khwambukhila mu meeli khwola e Samotirake, oli bwasia lundi khwola e Neapoli.
Khukhwama ao, khwacha khwola mu sibala sia Filipi, lukoba luboofu mu lukoongo lwa Masedonia mala luli mu bwami bwe Barumi. Khwamenya mu lukoba olwo chindaalo ndiiti chiri.
Endaalo eye Sabato khwarura enje we lukoba, khwacha aluuchi niio khwebaasia khuli manya Bayaudi basabilangao. Khwekhala aasi khwalomaloma khu bakhasi ba baaba ne bebuusiisieyo.
Khu bakhasi ba bakhurekeeresia ne khulomaloma, abakho mulala owaria Wele, lisina liewe bali Litia, amenyanga mu lukoba lwa Siatira. Aakusianga chingubo chifwaana buseemwa. Omwami ekula kumwoyo kwewe aulila kamakhuwa niko Paulo alomanga.
Niye ne be nju bewe ne bamalile khubatiisibwa, akhulaanga ewewe ne aloma ali, “Mwaaba ng'ali ne muboone muli ese nasuubiile Omwami, yiicha mwikhale munju mwase.” Khwako akhwikoonjelela khuche naye.
Endaalo ndala, yaba khulikho khucha abuundu e khuusaba, khwakaanana omukhaana mulala nasioobi owaba ne kumusaambwa kwe bulakusi. Omukhaana yuno mu bulakusi bwewe areereranga bakhoongo bewe chirupia chingali.
Omukhaana yuno aloonda khu Paulo ne nafwe, ne akukuula ali, “Babaandu bano bali bakholi ba Wele owe Angaaki Lukali, balikho bamuboolela engila eye buonia.”
Achiililila khukhola ario khu ndaalo chingali. Ekhumaliilikha Paulo abiililwa mala amurafwira, ne khuboolela sisieeno esio ali, “Mu lisina lia Yesu Kristo, khurafwira omururemo!” Ao ne nao sisieeno siarura mu mukhana oyo.
Bakhoongo bo mukhaana oyo nga ne babona bali lilieyikina liabwe lie khunyoola kimiaandu liawele, baamba Paulo ne Sila, ba bakhurura babaila khu soko ebweeni we babemeelesi.
Babareera ebwami we Barumi baloma bali, “Babaandu bano Bayaudi nibo ne kakhali balakoyanianga lukoba lwefwe.
Bekisia kimiima kikhafukiilisania ne lilaka liefwe nga Baruumi tawe, lundi efwe se khukhoyela khukikhola tawe.”
Babaandu baambaana nabo, baapa Paulo ne Sila.
Bakhalaki babafula chingubo ne kamaani mala baboula kimikhomwa.
Oli bamala khuboula babekaliilila mu siboe, mala banamae be mu siboe baboolelwa khubaliinda lukali.
Khuloondekhana ne kamalaka niko omunamae oyo aebwa, abara munju eye mukari lukali eye baboe ne khubaboa bikele khu bisiindi bisiro.
Oli embi mu silo akari, Paulo ne Sila baba ne basaba ne khukhwimba kimienya kifumia Wele, baboe babaandi baba barekeeresie.
Siise esio, sibala siarakikha khuterema lukali, enju eye baboe yaterema. Ao ne nao kimiliango kioosi kiekukha, ne kiminyololo kikiaboa buli mundu kiakangulukha.
Omunamae oliindanga baboe enyokha abona ali kimiliango kie siboe kiekuukhe, ebaasia ali fwaana baboe boosi belukhe, nio arusia embalu yewe mala enya khukhweyira.
Nio Paulo alaanga ne kumumilo kwe angaaki ali, “Okheyira tawe, efwe fweesi khuli muno.”
Omunamae oyo alaanga bareere etaa, mala atima eengila mukari, akwa mu bikele bia Paulo ne Sila nareenga.
Nio abarusia enje abareeba ali, “Khola ndiena nio mbonisibwe?”
Bamukobosia bali, “Khosuubile mu Mwami Yesu mala olaonisibwa alala ne be nju yowo boosi.”
Nio bamwilwachila elomo eyo Mwami, niye ne be nju yewe boosi.
Omunamae chana oyo ababukula mu saa eyo abasiinga kamakoonjo kabwe, ne abwene ne abwene, niye omwene nende be nju yewe boosi baabatiisibwa.
Nio abukula Paulo ne Sila abaila ewewe, abaelesia siakhulia. Niye ne be nju yewe boosi bakhola naikara bekhoya sikila siise sino abele basuubile Wele.
Nga ne bwasia, Barumi be bunyali baruma banamae babwe khu muliindi we siboe oyo bali, “Lekhuula babaandu abo bache.”
Nio omunamae wenju eye baboe aboolela Paulo ali, “Bakhulu barumire lilaka bali ewe ne Sila mulekhuulwe. Luno munyala mwarura mala mwacha engo mu muleembe.”
Ne kakhali Paulo aboolela bakhulu be banamae ali, “Efwe khuli Baruumi, mala baakhuupile bariena ebweeni we babaandu ne khukhura mu siboe ne bakhakhuyaalile tawe? Luno bebaasia bali banyala bakhuulekhuula mu bwikisi! Se kali kario tawe. Babeene khukhwola beche ano bakhuulekhule.”
Nio banamae bacha baboolela bakhulu be Barumi koosi, ne nga baulila bali Paulo ne Sila bali be mu bwami bwe Baruumi, baaba ne buuri.
Kakila bacha ba basaba sibelwa, mala babarusia mu siboe ne khubekoonjelela barure mu lukoba olwo.
Paulo ne Sila bacha munju eya Litia. Mu mwenemwo bakaananilamo ne basuubili, bababoolela kamakhuwa ke khubachuuba mala nibo bacha.

Paulo ne Sila babirira Amufipoli ne Apolonia, boola e Tesalonike niio esinakooki eye Bayaudi yaba.
Khuloondekhana ne kumwiima kwa Paulo kwa busiele, acha mu sinakooki. Ebweeneyo mu chisabato che kamachuuma kataru, ayingananga ne babaandu khu maandiko kamatakatifu,
ababoolela ne khubekisia nga abeele khukhwola Kristo anyaasibwe ne khulamukha khukhwama mu lifwa. Paulo ababolela ali, “Yesu niye ndikho muboolela, yuno niye Masiiya.”
Babaandu balala bafukiilila ka Paulo mala bacha ne Paulo ne Sila; akhaba bakhasi babemeelesi bosi bakhola bario ne Bakiriki bakali babesaaya Wele.
Ne kakhali Bayaudi balala bakhasuubila tawe bakhendekha mala babuusia babaandu bamayaanu be mu soko mu chingila, batubaana alala baba sipupu, mala benya khurakikha sisiayuumba mu sirekere. Babotookhelela lukoba lwa Chasoni ne bayiima Paulo ne Sila, nio ba bareere ebweeni we babaandu boosi babuusanie.
Ne nga ne bakhabanyoola tawe, bakhuruura Chasoni ne basuubili babaandi khukhwola khu bakhulu be lukoba, ne beyasa bali, “Babaandu bano bakaluukhaasie sibala sioosi buli abuundu, ne luno bali mu lukoba lwefwe luno,
ne Chasoni abengisie munju yewe. Boosi balafunakaanga lilaka lio mwami, ne baloma bali aliio omwami okundi niye balanga bali Yesu.”
Nio babaandu ne babemeelesi be lukoba nga baulila kano baambwa lirima.
Bakhulu baruungia Chasoni ne babasie chirupia nio balekhuulwa.
Oli mu silo, basuubili babukula Paulo ne Sila ba bayila e Berea. Nga boolayo bacha mu sinakooki.
Babaandu be bweeneyo baba barekerefu khukhila be Tesalonike. Barekeeresia burume obwo ne silukuluku sikali, ne bemenieelesia kamaandiko kamatakatifu buli endaalo, nio bamanyilisie kaaba bali niko Paulo ne Sila balomanga kaba kang'ali.
Bakali khu nibo basuubila, ne bakhasi Bakiriki be liria ne babaandu boosi basuubila.
Ne nga Bayaudi ba Tesalonike ne baulila bali Paulo elwachile elomo eya Wele mu Berea mwosi, bechayo, barakikha sisiayuumba ne khuachilisia babaandu.
Mu khangu busa basuubili abo, bayila Paulo acha sia nyanja; ne Sila ne Timoteo barama mu Berea.
Babaandu babayila Paulo bacha naye khukhwola Ateni, mala bakobola ne lilakiilisia khukhwama khu Paulo bali, Sila ne Timoteo bamuloondekho khangu nga ne banyala.
Nga Paulo aaba nasilindiilila Sila ne Timoteo mu Ateni abiililwa lukali nga abona bifwaani bikali mu lukoba olwo.
Nio mu sinakooki ayingana ne Bayaudi ne babaandu Be Chikholo ba basaayanga Wele, ne buli ndaalo khu soko aayingananga ne babaandu babechanga embi naye.
Balala khu bekisia be Epikuro ne Basitoiki bayingana naye. Babaandi khu nibo bareeba bali, omusilu owibonia yuno alakhakanga khukhuboolela efwe siina? Balala bakobosia bali, “Kalolekhana olalomalomanga ke ba wele bakeni.” Baloma bario sikila Paulo aba alikho elwacha ka Yesu ne ke lilamukha.
Khwako babukula Paulo, bamuila ebweeni we kumuse kwe lukoba bali Areopako, baloma bali, “Khwenya khumanye liliekisia liya nilio olikho olomakho lino.
Bibiindu bilala nibio khuulile ne kamaru kefwe, bilolekha khuba bikeni busa khwifwe, nono khwenya khumanye bifuno biabio bili siina.”
(Sikila babaandu boosi mu Ateni ne bakeni boosi bamenyilemo barumikhiranga biise biabwe khulomaloma ne khuulila kamakeni.)
Paulo eema ebweeni we kumuse kwe lukoba mala aloma ali, “Naboone ndi enywe babaandu mu menyile mu Ateni muli babaandu be dini mu ngila choosi.
Sikila nga nakeendile mu lukoba lwenywe luno ne khubona abuundu niio musaayilanga, nanyoolile alutare niyo baandikakho bali, ‘Khu Wele okhamanyikhaane oyo.’ Khwako Wele niye musaayanga ne mukhamumanyile oyo, omwene oyo, ali niye ese luno ndikho mwilwachila.
Wele, owabuumba sibala ne bilimo bioosi, ali Omwami owe likulu ne liloba, ne se amenyanga mu ngaangu chichombakhwa ne babaandu tawe.
Namwe se enya sisiindu siosi siosi nisio khunyala khwaana khulwe khumurumikhira tawe, sikila ali omwene oanaanga bulamu, kumuya nende buli siindu khu buli mundu.
Khukhwama khu mundu mulala, abuumba Chikholo che babaandu choosi achikhola khumenya buli abuundu mu sibala sioosi. Omwene anyoa akhalaka khale siise ne chinjakha cha buli abuundu niio bakhoyela khumenya.
Akhola ario, nio bamuyiime, wakana bamunyoola. Ne kakhaba kario, Wele se ali aleeyi khu buli mulala khwifwe tawe.
Nga omundu mulala aloma ali,
‘Mu niye efwe khumenya,
lundi khukeenda lundi khubaao!’
Kali nga balala mu mienya kienywe baaloma bali,
‘Akhaba efwe fwesi khuli babaana bewe.’
Ne nga khuli babaana ba Wele, se khukhoyeele khwebaasia khuli, liba liewe lili busa nga esahabu namwe efwesa namwe libaale liliabeechwa ne busicha bwo mundu tawe.
Mu siise nisio babaandu babeela basilu, Wele ekhola nga okhabona tawe. Ne luno, alaka babaandu boosi buli abuundu bekanile.
Sikila amala khurao endaalo niyo alikhalalilamo sibala sioosi, mu buluungi mu ngila eyo mundu mulala niye arobora, Wele ekesia babaandu nga alamusia omundu chana oyo khukhwama mu lifwa!”
Nga ne baulila Paulo nalomaloma ke khulamukha khukhwama mu lifwa, balala bamuchekha ne babaandi baloma bali, “Khwenya khuulile lundi kamakhuwa menako.”
Nio Paulo arura mu libuusiana acha.
Baandu balala baambana naye mala basuubila. Balala khu beene abo aaba Tonisio mulala khube kumuse, ne omukhasi yesi abakho lisina liewe bali Tamara, ne babaandu babaandi.

Enyuma wa kano, Paulo arura Ateni acha e Korinjo.
Ebweeneyo anyoolayo Omuyaudi khukhwama Pondiasi lisina liewe bali Akwila, aba aamile e Butaliani no mukhasi wewe Pirisila, sikila omwami Kilautio aaba akhalake ali Bayaudi boosi barure mu Rumi. Paulo acha ababona,
aamenya ne khukhola nabo kimilimo, sikila bosi baaba banabi be kamaeema nga niye.
Buli endaalo eye Sabato, Paulo achiichanga mu Sinakooki ne alomaloma khu Bayaudi ne Bakiriki.
Nga Sila ne Timoteo ne boola khukhwama Masedonia. Paulo aana siise siewe sioosi khukhwilwacha burume, ne aatinyilisia Bayaudi ali Yesu niye Kristo.
Nga ne bamuyingania ne khuloma kamakhuwa kamabi khu niye, ariina ne khusiisimula lutamuusi lwe khu ngubo chewe ne khubaboolela ali, “Kamafuki kenywe kabe khu mwabene, sendikho ne bubi nanywe tawe. Khukhwama luno ne khu chiililila ndacha mu Be Chikholo.”
Nio abalekha acha khumenya munju eyo mulala khu Be Chikholo niye balanga bali Tito Yusito, owasaayanga Wele. Enju yewe yaba siimbi ne sinakooki.
Kurisipo, owaba omwimeelesi owe sinakooki, asuubila mu Mwami, alala ne be nju bewe boosi, ne babaandu babaandi bakali mu Korinjo baulila burume, basuubila, mala ba batiisibwa.
Silo silala Paulo aaba ne kamalola nimwo, Omwami amuboolela ali, “Okharia tawe, chiililila khulomaloma okhafwa kumwoyo tawe,
sikila ndi nawe. Se aliio yesi yesi olanyala khu khukholakho siosi siosi sibi tawe, sikila ndi ne babaandu bakali mu lukoba luno bali babase.”
Nio Paulo amenya ebweeneyo kumwiiko mulala ne nusu ne ekisia babaandu elomo eya Wele.
Nga omundu bali Kalio ne akholwa khuuba omuruki owa Akaya, Bayaudi babuusiana alala mala, batila Paulo, bamuyila mu koti.
Ne baloma bali, “Omundu yuno, alakhakanga khuombelesia babaandu basaaye Wele mu ngila niyo lilaka likhafukiilila tawe!”
Paulo aaba ali siimbi khulomaloma, ne omuruki Kalio aboolela Bayaudi abo ali, “Rekeeresia Bayaudi enywe! Abanga likhuwa lino lili khu bwonaki namwe khu mabi kakaandi kosi kosi andi libeele ng'ali khwise khukhwefwiilisia khwinywe.
Ne sikila lili likhuwa lie khuyingana khuloondekhana ne kamakhuwa ne kamasina ke lilaka lienywe, khukhwola enywe mwabeene muling'oone. Ese senenya khuba omukhalaki owe bibiindu nga bino biri tawe.”
Khwako abaoona barure mu koti.
Nio boosi bafwakhila Sositini owaba omwimeelesi owe sinakooki mala bamupila ebweeni we koti. Ne omuruki Kalio se abukulamo lukeendo tawe.
Boola Efeso, Paulo alekhayo Pirisila ne Akwila, aacha mu sinakooki aayingana ne Bayaudi.
Babaandu bamuboolela bali amenyekhoyo lukali, ne naye khufukiilila tawe.
Ne nga ne aba narekukha, ababoolela ali, “Wele nasiima khakobole lundi koo.” Nio arura mu Efeso ne emeeli.
Nga ne ola e Kaesarea, acha Yerusalemu akheesia ekanisa, mala acha e Andioka.
Oli amalayo siise sitiiti siri, arurayo acha abirira mungoongo cha Kalatia ne Firikia, ne aatinyilisia basuubili boosi.
Mu siise siene esio Omuyaudi mulala, lisina liewe bali Apolo, owasaalwa mu Alekisanduria, eecha Efeso. Aaba omulomalomi omulayi, lundi aaba owasoma lukali kamaandiko kamatakatifu.
Aaba ekisibwa Engila eyo Mwami, ne silukuluku Apolo elwacha ne khukhwikisia bulayi kamakhuwa ka Yesu, ne kakhaba kario aba aamanya libatiisia lia Yoana liong'ene.
Aarakikha khulomaloma mu sinakooki ne bunyindaafu. Ne Nga Pirisila ne Akwila bamuulila, bamubukula baacha naye engo mala bamwinioselia mu bwichufu Engila eya Wele.
Siise esio Apolo akhalaka khucha e Akaya, nio basuubili ba baaba mu Efeso bamuramo kumwoyo lundi bamuyeeta khulwe khuandikila ebarwa basuubili ba baaba mu Akaya, bamwakaanile. Nga ne olayo, aaba owe buyeeti bukali khwaabo ba baaba ne basuubiile khubirira mu mwalaalo kwa Wele.
Khulwe lilomaloma liewe lie kamaani, aaula Bayaudi mu maingano mu moni che babaandu nga ne aandalasia kamaandiko kamatakatifu ali Yesu niye Masiiya.

Apolo ne asiili mu Korinjo, Paulo aakeenda mu ngoongo ng'ene echo mala ola mu Efeso, mu bwenomwo aanyoolamo babeeka,
nio abareeba ali, “Nga ne mwasuubila mwanyoola Roho Omutakatifu?” Bamukobosia bali, “Khaba khukhaulilakho sisiindu bali Roho Omutakatifu siliio tawe”
Paulo areeba ali, “Kaba kario, aba libatiisia lia lukano siina nilio enywe mwanyoola?” Bamukobosia bali, “Libatiisia lia Yoana.”
Nga ne baulila kano, babatiisibwa mu lisina lio Mwami Yesu.
Paulo abarakho kamakhono kewe, ne Roho Omutakatifu abekhakho; balomaloma mu nimi chimbia ne khung'oola.
Boosi baaba embi babaandu ekhumi na babili.
Paulo aacha mu sinakooki, mala khulwe kimieesi kitaru alomalomanga ne babaandu bunyindaafu. Ayinganaanga nabo ne khubasaaya khulwe bubwami bwa Wele.
Ne kakhali balala baba ne sileka, baloba khusuubila, barakikha abuwaanga khuloma kamabi khuloondekhana ne Ngila yo Mwami. Kakila Paulo abalekha abukula basuubili bewe aacha nabo ne abeyikia buli ndaalo munju eye khukhwikisia eya Turanu.
Achiililila khukhola ario khu siise sie kimiiko kibili, nabwila babaandu boosi ba baamenya mu lukoongo lwa Esia, Bayaudi ne Bakiriki baulila elomo eyo Mwami.
Wele aakhola kamaya kakhasala tawe khubirira mu Paulo.
Babaandu babukulanga bitambaa bie mukhono ne chingubo cha Paulo, ne bachiyilila balwale mala bulwaale bwabwe buwa. Ne akhaba ba baaba ne bisieeno biabaruramo.
Bayaudi balala ba bakeendanaanga busa eyi ne neyi ne barusia bisieeno, boosi bakhaka khurumikhira lisina lio Mwami Yesu khurusia bisieeno. Ne baboolela bisieeno bali, “Khumurafwira mu lisina lia Yesu, niye Paulo elwachanga.”
Babao basoleeli saba bo Omusaayi Omukhulu Lukali owe Bayaudi, owalaangwa bali Sikeba bakholanga bario.
Ne kakhali sisieeno siababoolela sili, “Ese manyile Yesu, lundi Paulo yesi mumanyile, ne enywe naanu?”
Nio omundu owabamo sisieeno oyo, abachunukhila ne kamaani kamakali mala abakhila boosi. Bekhupa enje ne chimbala ne chingubo chabwe chatabulwake.
Bayaudi ne Bakiriki boosi ba baamenya Efeso baulila kano koosi, baambwa buuri, ne lisina lio Mwami Yesu liaebwa efuma engali.
Basuubili bakali beecha, ne beyama abuwaanga koosi niko bakholaanga.
Bakali ba bakholanga bufumu, babuusia bitabu biabwe alala, mala babiosela ebweeni we babaandu boosi. Bakhola esaabu eye bukusi bwe bitabu ebio bwoola chirupia chielefu khamusini.
Mu ngila eye kamaani yino, elomo eyo Mwami yachiililila khusalanila ne khuba ne kamaani kamakali.
Enyuma we kamakhuwa ako, Paulo akhalaka mu Roho khucha Yerusalemu khubirira Masedonia ne Akaya. Aaloma ali, “Enyuma we khukhwola Yerusalemu lilamiina nole akhaba e Rumi yosi.”
Nio aruma babili khu bayeeti bewe, Timoteo ne Rasito, bacha Masedonia ne naye arama Esia khu siise sitiiti.
Siaba siise sino nisio sisiayuumba sibi siabela mu Efeso sikila Engila eyo Mwami.
Abamo omubasi owe bibia lisina liewe Demetirio, owabasanga bifwaani bie lukaangu lwa wele owe siikhasi niye balanga bali Aritemi. Bubasi obwo bwareereranga Demetirio ne baabasi basie bukhala bukali.
Nio Demetirio abuusia baabasi basie abo boosi ne babaandi be kimilimo nga kimiene ekio, mala ababoolela ali, “Baandu enywe, mumanyile muli buiinda bwefwe bwamanga mu milimo kino.
Nono, mwabeene munyala khubona ne khuulila niko omundu Paulo yuno alakholanga. Alaboolanga ali ba wele babakholwa no mundu babenabo se bali bawele tawe, mala aakaluukhasie babaandu mu Efeso muno ne embi mu ngoongo cha Esia choosi.
Nono khuli ne busiku, kumulimo kwefwe kulaba ne lisina libi. Se kali ako kong'ene tawe, aba lundi lukaangu lwa wele omukhasi omukali Aritemi se lulaba ne sifuno tawe, ne bulayi bwewe bulonakwa mala niye ali wele niye buli mundu asaayanga mu Esia mwoosi, ne mu sibala sioosi.”
Nga babaandu bakali abo ne baulila kamakhuwa kano, lirima liabakhaya, baapa luyoka bali, “Aritemi owa Efeso ali Omukali!”
Luyoka lwechula mu lukoba lwoosi. Nio bafwakhila Kayo ne Arisitakaasi ne Bamasedonia babili ba bakeendanga ne Paulo, baabakhuruura ba bareera munju eye kiminyawe.
Paulo omwene enya khucha ebweeni we babaandu abo, ne kakhali basuubili bamukhaya.
Bakhulu babaandi ba Esia, ba baaba basaale bewe, barumira Paulo likhuwa ne bamukaania bali akhacha ebaandu abo munju eye kiminyawe tawe.
Siise siene esio likoyana liabao, buli mundu aapa luyoka; balala baloma kano babaandi kakaandi, ne babaandi khaba khumanya sikilile ne babusania alala tawe.
Balala khu baandu abo bebaasia bali Alekisanda niye owaba mwene makhuwa ako, sikila Bayaudi bamukhola niye acha ebweeni. Ne Alekisanda ne kumukhono kwewe abasisia khu khwenya bamurekeeresie, mala akhaka khulomaloma ne khukhwikaana.
Ne nga bamanya bali aaba Omuyaudi, boosi baapila alala luyoka lwe kamakhuwa kamafwaanane khulwe chisa chibili; bali, “Aritemi owa Efeso ali Omukali”
Ekhumaliilikha omuandiki omukhulu mu lukoba, asisia babaandu, ababoolela ali, “Baandu base ba Efeso, buli mundu amanyile ali lukoba lwa Efeso luno luli luliinda lukaangu lwa Aritemi ne libaale litakatifu liliakwa khukhwama mwikulu.
Se aliio onyala khuyingana kamakhuwa kano tawe. Nono khwako, khukhwola mulekhe sisiayuumba, mukhakhola sisiindu siosi siosi mu khuyuyukhana tawe.
Mwareerire babaandu bano ano ne se bakhunuulile bie mu lukaangu namwe khuloma bibiindu biibi khu bawele befwe tawe.
Demetirio ne bakholi bewe ne bali ne kamasitako khu mundu yesi yesi, khuli ne baruki lundi khuli ne chindaalo che chikesi, khwako kamasitako kanyala kakholebwa ebweeneyo.
Ne mwaba ne mwenya sisiindu sisiindi sikhilakho ao, aba kane sikololosibwe mu siikhasio siifukiililwa sie babaandu boosi.
Sikila khunyala khwasitakwa khu siayumba khulwe kakekholeekhe endaalo eya luno. Se khuli nga khubeelwa khu luyoka luno tawe, ne lundi se khuli ne sifuno silayi khu siayuumba sino tawe.”
Enyuma we khuloma kano, aabolela babaandu baloote.

Sisiayuumba sie Efeso nga siawa, Paulo alaanga basuubili boosi becha alala, abatinyilisia mala niye acha Masedonia.
Abirira mu ngoongo echo ne atinyilisia babaandu ne burume bukali. Nio ola Akaya,
niyo amenyayo kimieesi kitaru. Nga aaba ne erekeekhe khucha Siria aamanya ali Bayaudi bamukwangwaanile; mala akhalaka khukobola Efeso ne abirira mu Masedonia.
Sosipateri okhwa Pairasi owama Berea, aronga naye, akhaba Arisitakaasi ne Sekundo khukhwama Tesalonike, Kayo khukhwama Teribe, ne Timoteo, Tichikasi ne Turofimo khukhwama mu sibala sia Esia.
Barangira ebweeni bakhuliindila efwe e Turoa.
Enyuma wa Naikara eye kumukaati kukhalimo limela tawe, khwaniina mu liaaro e Filipi, ne enyuma we chindaalo chiraano khwola mu Turoa mala khwamenyamo lichuuma lilala.
Khu ndaalo eye ebweeni eye lichuuma, khwebusia alala khunyoola siakhulia sie busangaanilo. Paulo aaba enyile khurekukha endaalo eloondakho, khwako achilila khukhwilwachila babaandu khukhwola mu silo akari.
Chitaa chingali chaba chilikho chikhosia mukorofa nimwo khwaba ne khwakaananiile.
Omusoleeli mulala owalaangwa bali Yutiko aaba ekhaale khwitirisia, Paulo nga aaba nachiililila khukhwilwacha, Yutiko arakikha khuungula kalaa kalaa nabwila liilo liamuyuula mala akona. Oli asili ario aanukha khukhwama khu korofa ekhola khataru mala akwa aasi, aba oli bamwinyosia banyoola afwiile khale.
Ne kakhali Paulo ekha aasi mala enama amutilakho, amuoleelesia mala aloma ali, “Mukheendekhelela tawe, sikila asili omulamu!”
Nio Paulo aniina lundi mukorofa omwo, mala, amesula kumukaati ne khulia, mala achilila khukhwilwacha khu siise sileeyi nabwila bwasia ne arekukha.
Babaandu bayila omusoleeli chana oyo engo nali omulamu busa, mala batinyilisibwa lukali.
Efwe khwaniina mu meeli khwarangira khwacha Asosi niyo khwaba ne khucha khuelekesia Paulo nga aaba ne alaka, sikila se enya khurumikhira emeeli tawe, enya khukeenda busa.
Nga akhunyoola efwe Asosi, khwamuniinia mu meeli, khwacha e Mitilene.
Khwachila mumeeli oli busia khwola e Kiosi. Endaalo eya loondakho khwola Samosi, oli busia lundi khwola e Mileto.
Paulo aaba akhalaake ali alachiililila ne lukeendo alekhe khubirira Efeso, nio akhatibia siise sikali mu Esia tawe. Ayuyanga ario, nio oole Yerusalemu ne kanyalikhana mu ndaalo emboofu eya Pendekositi.
Paulo ne aaba e Mileto aarumania likhuwa khu bemeelesi be ekanisa eya Efeso bakaanaane naye.
Nga becha ababoolela ali, “Enywe mumanyile nga ese namenyanga mwinywe siise sioosi khukhwama endaalo niyo nolela mu sibala sia Esia.
Mumanyile nga narumikhira Omwami mu khwiboombia khwosi, ne kamasika kamakali. Nakhola kimilimo kiase nga omukholi owo Mwami mu sinyasio sisianjichakho sikila ekwangwaani eye Bayaudi.
Mumanyile muli nga nelwachanga burume ne khukhwikisia abuwaanga ne mu chingo chenywe, se nalekha khumuboolela sisiindu siosi siosi sinyala khuuba sie buyeeti khwinywe tawe.
Khu Bayaudi nende Be Chikholo boosi, nabakaambila ndi bakhoya bekanile bubwoni bwabwe mala bakobolele Wele ne khusuubila mu Mwami wefwe Yesu.
Ne luno, mu khuria Roho Omutakatifu, ndikho nja e Yerusalemu, semanya kakane kanjekholekhekho ebweeneyo tawe.
Ne kakhali Roho Omutakatifu alasuubisianga ali siboe ne sibi bianindiliile mu buli lukoba.
Ne seneyibaasilia bulamu bwase samwene khuba sisiindu khwise tawe; nisio nenya siong'ene sili khutabusia burume bwase ne khumala kimilimo kiase nikio Omwami Yesu ambelesia khukhola, ne nikio kino, khukhwilwacha Elomo Endayi eye kumwalaalo kwa Wele.
“Ese nakeendilenge ei neyi mwinywe mwesi ne nilwacha bubwami bwa Wele. Ne luno, namanyile ndi se aliio namulala khwinywe okhambonekho lundi tawe.
Khwako muboolela abuwaanga endaalo eya luno ndi: Aaba bali mulala khwinywe acha khutiba, kamafuki kewe se kalaba khwise tawe.
Sikila se nalekhakho khumubuulila enywe sifuno sia Wele sioosi tawe.
Nono khemweliinde mwabeene ne kamakheese niko Roho Omutakatifu aara mu makhono kenywe ali muliinde. Khemube babaayi be kanisa eya Wele, niyo omwene akhola khuba yewe, khubirira mu mafuki ko Mwana wewe.
Manyile ndi ne ngane ndureo, bisuuche birafu bilamwingilamo, ne se bilakholelakho siisa kamakheese tawe.
Siise siloola nisio babaandu balala bakharure mumukaanda kwenywe mwabeene mala balome bubeeyi ne khutiimia basuubili nio babaloondekho.
Ba meso, mala mukhebulile muli, khu miiko kitaru, nekisia buli mulala khwinywe silo ne kumuusi ne ndila.
“Ne luno mubiikha mu buliindi bwa Wele ne mu burume bwe kumwalaalo kwewe, burume bunyala khumwombakha ne khumuelesia enywe chikhabi nicho Wele aabiikhila babaandu bewe boosi.
Se nekoombakho efwesa, namwe esahabu namwe engubo yo mundu yesi yesi tawe.
Enywe mwabeene mumanyile muli nakhola kimilimo ne kamakhono kase kano, nio nyoole buli siindu nisio ese ne babasiaase khwenya.
Namwekesia mu biindu bioosi ndi, mu khukhola kimilimo ne kamaani khuri, khukhwola khuyeetekho batekhele, ne khukhebulila kamakhuwa niko Omwami Yesu omwene aloma ali, ‘Chikhabi chingali chili mu khuaana khukhila mu khwakaanila.’ ”
Nga Paulo ne amala ario, asikama aasi nabo asaba.
Boosi baba balikho balila nga bamwekwayila ne bamukheesia kimileembe kie khulekhana.
Babiililwa lukali sikila aba alomile ali se bakhamubonekho lundi tawe. Nio bacha naye sia meeli.

Ne Khumalile khulekhana nabo ne khukhwingila mu meeli, emeeli yaluungikha busa khwola abuundu bali Kosi. Endaalo yaloondakho, khwola Rotesi mala khukhwama ao khwacha abuundu bali Patara.
Ebweeneyo khwanyoolayo emeeli eyaba ne elikho echa Foenike, nio khwengilamo khwarekukha.
Khwacha khwola abuundu niio khunyala khubona Saipurasi mala khwabirira siafubo wayo nabwila khwola Siria. Khwacha khu sikiingi e Tiro yaba niio emeeli echa khurusibwamo bisutwa.
Ebweeneyo khwanyoolayo basuubili mala khwamenya nabo lichuuma. Khubirira mu Roho bakaania Paulo alekhe khucha e Yerusalemu.
Ne siise siefwe ne nabo nga siawa, khwarekukha khwacha. Boosi alala ne bakhasi babwe ne babaana barura mu lukoba bakhuroongia khukhwola sia nyanja nio fwesi khwasikama khwasaba.
Khwakheesiana kimileembe kie khulekhana mala efwe khwacha mumeeli ne nabo bakobola engo.
Khwachiililila ne lukeendo lwefwe khukhwama e Tiro khwola e Tolemai niio khwakheesia basuubili mala khwekhala nabo endaalo ndala.
Endaalo yaloondakho khwarekukha khwola mu Kaesarea. Ebweeneyo khwamenya munju mwo mwilwachi Filipo, mulala khu baandu saba babaroborwa khuba nga bayeeti mu Yerusalemu.
Aba ne babaana bewe bakhaana bane bakhacha munju tawe, baba ne siianwa sie bung'oosi.
Khwaba khwabeleyo chindaalo chingali kho, omung'oosi bali Akabasi ola khukhwama e Buyuda.
Echa niio khwaba, abukula kumusiipi kwa Paulo, eboa bikele ne kamakhono kewe, mala aloma ali, “Kano niko Roho Omutakatifu aloma, Omwene musiipi kuno alabowa mu ngila yino ne Bayaudi mu Yerusalemu, mala bamure mu bunyali bwe babaandu Be Chikholo.”
Nga khwaulila khurio, efwe ne babaandi ba babao khwekoonjelela Paulo alekhe khucha e Yerusalemu.
Nio abakobosia ali, “Mulakholanga siina? Mulenyanga ese fwe kumwoyo? Ese senerekeekhe khubowa mu Yerusalemu khwong'ene tawe, nerekeekhe akhaba khufwilayo sikila lisina lio Mwami Yesu.”
Se khwanyala khu muyusia chinganakani tawe, nio khwarusiakho kumwoyo mala khwaloma khuli, “Lekha lilienya lio Mwami likholekhe.”
Enyuma we khubaayo khulwe siise, khwarekekha bibiindu biefwe khwacha Yerusalemu.
Balala khu beeka ba Kaesarea bacha nafwe, bakhuyila munju niyo khwaba ne khucha khumenya eya Munasoni owama Saipurasi, mulala khu beeka be khunyoa.
Nga ne khwola Yerusalemu, basuubili bakhwakaanila ne busangaafu.
Endaalo yaloondakho khwacha ne Paulo owa Yakobo, mala babemeelesi be kanisa boosi baabayo.
Paulo abakheesia ne khubaboolela koosi niko Wele aaba ne akholile mu Be Chikholo khubirira mu milimo kiewe.
Nga ne bamala khumu ulila, boosi bafumia Wele ne khuloma bali, “Wandaayefwe Paulo, onyala khubona oli Bayaudi chielefu bekelile basuubili, mala boosi beanile khutiila Lilaka.
Baboolelwe bali ewe olekisianga Bayaudi boosi bamenyile mu sibala sie babaandu Be Chikholo banjukhe Lilaka lia Musa, ne khubaboolela bakhakheba babaana babwe namwe baloonde kimiima kie Bayaudi tawe.
Nono aba khukhola khurie? Sikila balaulila bali wechile.
Lino nilio khwenya ewe okhole. Babaandu bane bali ano babechubile.
Khoche, oambaane nabo mu mulukha kwe khukhwekwalaasia obaruungire kimiruungo kiabwe; nio banyale khubeka lichuune liabwe. Mu ngila yino buli mundu kane amanye ali, bung'ali se bulikho mu biindu nibio balaboolelwanga khwiwe bino tawe, ne ewe wamwene omenyile khuloondekhana ne Lilaka lia Musa.
Ne khu basuubili bali mu Be Chikholo, khwabarumiire ebarwa ebaboolela nga khwafukiilisiane khuli khukhwola balekhe khulia siakhulia siosi siosi siianilwe khu bifwaani. Lundi bakhalia kamalasile, namwe sisiaayo nisio bakokile tawe, ne kakhali khukhwola beliinde khuloondekhana ne sifwaabi.”
Nio Paulo abukula babaandu abo, ne endaalo eyaloondakho akhola kumulukha kwe khukhwekwalaasia alala nabo. Nio engila mu Lukaangu, ne khubamanyisia esaabu eye chindaalo che khukhwekwalaasilamo. Nio embosio eanwe khulwa buli mulala.
Chaba oli chindaalo saba echo chili embi khuwa, Bayaudi balala khukhwama Esia babona Paulo mu Lukaangu. Baachilisia babaandu boosi mala bafwakhila Paulo.
Baapa luyoka bali, “Baana ba Isiraeli, khuyeete! Yuno niye omundu owikisianga babaandu boosi buli abuundu kamakhuwa kamabi khu baandu ba Isiraeli, khu Lilaka lia Musa, ne khu Lukaangu luno. Ne akhaba luno areerire Be Chikholo mu Lukaangu ne khunyaalutia Abuundu Atakatifu ano!”
(Baloma kano sikila baba baboone Turofimo Omuefeso nali ne Paulo mu lukoba, nio bebaasia bali Paulo aba amuilile mu Lukaangu.)
Chingoyaani chaba mu lukoba mwoosi mala babaandu boosi batima babusiana, bafwakhila Paulo bamukhuruura bamurusia mu Lukaangu. Nio bilibwa bie Lukaangu biekalwa ao ne nao.
Nga babaandu abo bakhakanga khukhwira Paulo, likhuwa liolela naitiriani omukhulu owe kamae bali sisiayuumba sili mu Yerusalemu mwoosi.
Ao ne nao naitiriani omukhulu owe kamae oyo abukula banamae balala ne babemeelesi babwe batimaka mu lukoba niio babaandu chana baba. Nga babaandu abo ne babona banamae, balekha khukhupa Paulo.
Naitiriani oyo acha niio Paulo ali, amuaamba, ne khurusia lilaka ali abowe kiminyololo kibili. Nio areeba ali, “Omundu yuno naanu niye, ne akholile siina?”
Baapa luyoka ne baloma bibiindu bibiabukhaane. Kumukoyaano kwabao kwakila omukhulu owe kamae aakorwa khumanya sisiikholeekhe sisiene, kakila aboolela banamae bewe bayile Paulo mu kambi eye banamae.
Oli boola abuniinilo, sisiayuumba siakucha siakila banamae bamema Paulo mungaaki.
Boosi bamuloondangakho ne beyasa bali, “Mwire!”
Nga banamae ne baba siimbi khukhwingisia Paulo mu lukoba, alomaloma khu naitiriani omukhulu owe kamae ali, “Nosiima lekha ndomalomekho khwiwe?” Naitiriani oyo amukobosia ali, “Ewe omanyile Lukiriki?
Ewe se oli Omumisiri, owarakiikhe sisiayuumba anyumakho ao, mala wekhupa mu sichiimi ne babaandu babeeri chielefu chine, ba baaba ne bulwaani tawe ku?”
Paulo akobosia ali, “Ese ndi Omuyaudi, nasaalwa Tasasi mu Silisia, lukoba lulwamanyikhana lukali. Ne musiima ndekhe ndomalome ne babaandu bano.”
Nio naitiriani oyo amuelesia kumunwa, mala Paulo eema khu buniinilo, asisia babaandu ne kumukhono. Nga ne basila, Paulo alomalomela mu Lueburania ali,

“Bawandaayase ne bapaapa, khemundekeeresie nga nimile ndi ebweeni wenywe!”
Nga ne bamuulila ne alomalomela mu Lueburania, basila chu, nio Paulo achiililila ali,
Napia siibi lukali ne khukhwira babaandu babaloondanga Engila yino. Naambanga babaandu be siseecha nende be siikhasi ne mbamwaata mu siboe.
Omusaayi Omukhulu Lukali nende be kumuse boosi banyala khufukiilila bali mboola ka ng'ali. Nanyoolanga chibarwa khukhwama khu nibo chiandikwe khu Bayaudi bali mu Damasika, mala njayo mbaamba ne khubareera Yerusalemu ne bali khu minyololo nio banyoole siiukuumo.
“Nga naba khu lukeendo embi Damasika, yaba mwiangilwe mala ao ne nao buwaanga bukali khukhwama mungaaki bwakhosiakho, naba akari wabwo,
nakwa asi mala naulila kumumilo ne kumboolela kuli, ‘Saulo! Saulo! Siina sikila ne unyaasia?’
Nakobosia ndi, ‘Ne ewe naanu Omwami?’ Aloma ali ‘Ese Yesu owe Nasareti niye olanyaasianga’.
Babaandu nibo naba nabo babona buwaanga, ne se baulila kumumilo kwoyo owalomalomanga khwise tawe.
Nareeba ndi, ‘Omwami, khole siina?’ Ne Omwami amboolela ali, ‘Yinyokha oche mu Damasika, ebweeneyo kane oboolelwe buli siindu nisio Wele aarobore ewe khukhola!’
Buwaanga bukali obwo bwakhola nabofula, nio babasiaase nibo naba nabo bandiila kumukhono bambila mu Damasika.
“Mu lukoba lwene olwo abamo omundu lisina liewe bali Anania. Aaba omundu owaria Lilaka lundi aaba omurie lukali ebweeni we Bayaudi boosi ba baamenya mu Damasika.
Eecha niio naba, anjimao, mala aloma ali, ‘Wandaayase Saulo, moka obone lundi!’ Mu saa eyo ne ng'ene, chimoni chase chamoka mala namubona.
Nio aloma ali, ‘Wele owe bakuuka befwe akhurobore ewe khumanya lilienya liewe, obone oyo oli Omuluungi mala oulile kumumilo khukhwama mukhanwa mwewe.
Sikila okhabe omuloli wewe khuboolela buli mundu niko oboone ne khuulila.
Nono oliindile sina? Yinyokha mala obatiisibwe nio bubwoni bwowo buweo khulwe khulaanga lisina liewe.’
“Nakobola Yerusalemu, ne nga naba mu Lukaangu ne ndikho saba, naba ne kamalola.
Nabona Omwami, andomalomakho ali, ‘Yuuya orure mu Yerusalemu khangu, sikila babaandu ano se balafukiilila buloli bwowo khwise tawe.’
Nakobosia ndi, ‘Omwami, bamanyile bulayi bwene bali ese nachilenge mu sinakooki ne ndila ne khukhupa abo ba bakhusuubila ewe.
Ne omuloli wowo Sitefano nga ne aaba ne eerwa, ese samwene nabao ne mbona ne chimoni chase ne nindile kamakooti kaabo ba baaba ne bamwiira.’
Omwami amboolela ali, ‘Cha! Sikila ndakhuruma aleeyi mu Be Chikholo.’ ”
Babaandu barekeeresia ka Paulo nabwila amala khulomaloma, nio barakikha khu khuupa luyoka lukali bali, “Murusieo! Mwire! Se akhoyeela khumenya tawe!”
Bakukuulanga ne basisakula chingubo chabwe, ne khuaanya lutuukhulu mungaaki.
Naitiriani omukhulu oyo aana lilaka babaandu bewe khuyila Paulo mu kambi, lundi ababoolela bamuupe biboko nio bamanye sikila siina Bayaudi ne bakukuula lundi ne bakhamwenya tawe.
Nga bamala khumuboa bali nio bamupe biboko, Paulo areeba omunamae owaba ne emileo ali, “Lifukiililwa mu lilaka ewe khukhupa Omuromani na nakhayaalwa tawe?”
Nga omunamae oyo ne aulila ario, acha khu naitiriani ne khumureeba ali, “Ewe olakholanga siina? Omundu oyo ali Omurumi.”
Nio naitiriani acha areeba Paulo ali, “Mboolele, ewe oli Omurumi?” Paulo akobosia ali, “Yee.”
Naitiriani aloma ali, “Ese nekela Omurumi khulwe khuruunga chirupia chingali.”
Nio Paulo amukobosia ali, “Ese nase nasaalwa Omurumi.”
Siise esio babaandu ba baaba ne benya khureeba Paulo bamururao, nio buuri bwatiila naitiriani omukhulu oyo nga amanya ali Paulo aaba Omurumi mala naye amuboyile kiminyololo.
Naitiriani oyo enya khumanya sifuno sisiakila Bayaudi ne basitaka Paulo, nio nga bwasia, bamukaangulula Paulo kiminyololo, mala alaka basaayi bakhulu nende be kumuse kwosi bakaanane. Nio abukula Paulo amwimia ebweeni wabwe.

Paulo aloleelela be kumuse chana mala aloma ali, “Baisiraeli basiaase! Khukhwola endaalo yino, kumwoyo kwase mukari kuli kumukololofu ebweeni wa Wele khuloondekhana ne liimenya liase.”
Abwene ao Omusaayi Omukhulu Lukali Anania aboolela ba baaba ne bemile embi ne Paulo khumupa e munwa.
Paulo amuboolela ali, “Ng'ali Wele alakhupa ewe, oli nga lisiisi liliaakhwa luloongo! Wekhaale ao khukhukhalakila khuloondekhana ne Lilaka ne ewe wamwene olikho ofunaka Lilaka chana khulwe khubolela bano bakhupe ese.”
Babaandu chana ba baaba siimbi khu Paulo bamuboolela bali, “Olikho okhoma Omusaayi Omukhulu Lukali owa Wele!”
Nga amala khuloma ario, Bafarisayo ne Basatukayo barakikha khulomana, mala kumuse kwabukhanamo.
(Sikila Basatukayo balomanga bali lilamukha se liliio tawe. Lundi balomanga bali mbao malaika namwe siindu bali roho tawe, ne Bafarisayo basuubila mu bioosi bitaru bino.)
Luyoka Lwabao lukali. Balala khu baandiki ba baaba mu mukaanda kwe Bafarisayo beema bayingania Basatukayo ne baloma bali, “Se khwaboone sisiindu siibi siosi siosi khu mundu yuno tawe! Wakana ng'ali roho namwe malaika aalomaloma naye!”
Kamayiingamo kareera sisiayuumba sikali siakila naitiriani omukhulu owe kamae aaba ne buuri ali banyala beera Paulo. Nio aboolela banamae bewe khukhwingila mu sipupu siene esio, barusiemo Paulo bamukobosie mu kambi.
Silo sienesio, Wele aboolela Paulo ali, “Okharia tawe! Waanile buloli bwase mu Yerusalemu muno, ne khukhwola okhole orio mu Rumi mwosi.”
Nga bwasia, Bayaudi balala babusania bakhola ekwangwaani, bechuba bali se balalia namwe banywe sisiindu siosi siosi ne bakherire Paulo tawe.
Babaandu ba baakhola ekwangwaani yino baaba babira kamakhumi kane.
Mala bacha khu basaayi bakhulu ne khu bemeelesi baloma bali, “Khwechubile khuli se khulalia sisiindu siosi siosi tawe khukhwola khwire Paulo.
Khwako enywe ne kumuse khe murume likhuwa khu naitiriani omukhulu owe kamae amurereere Paulo, mufwaane nga mukana khureeberesia khunyoola bung'ali khukhwama khu niye. Ne efwe khulerekekha khumwire khaba ne akhoola ano tawe.”
Ne omwiwaana owa Paulo omusoleeli aulila ke ekwangwaani eyo mala atimaka mu kambi aboolela Paulo.
Nio Paulo alaanga mulala khu banamae bakhulu amuboolela ali, “Yila omusoleeli yuno khu naitiriani omukhulu sikila ali ne likhuwa nilio eenya amuboleele.”
Nio omunamae oyo amubukula, amuyila khu naitiriani, aloma ali, “Omuboe Paulo anangile amboolela khureera omusoleeli yuno khwiwe, ali ne sisiindu nisio enya khukhuboolela.”
Naitiriani oyo amutiila kumukhono, arekukha naye baba bong'ene mala amureeba ali, “Oli na siina nisio wenyile khu khumboolela?”
Aloma ali, “Bayaudi bafukiilisiane khu khureeba kumutikhinyi oyile Paulo mu muse, khu khwekhola nga babenya khumanyilisia kamakhuwa kewe lukali.
Ne okhabarekeeresia tawe. Sikila babaandu baliio angaaki we kamakhumi kane bamwibuulile khungila. Bechubile bali se balalia namwe banywe sisiindu siosi siosi ne bakherire Paulo tawe. Siise sino berekeekhe khukhola bario mala baliindiilile likhalaka liowo.”
Nio Naitiriani oyo aloma ali, “Okhaboolelakho omundu yesi yesi oli wamboleele kamakhuwa kano tawe.” Abwenao alekhuula omusoleeli chana oyo arekukha.
Nio naitiriani omukhulu owe kamae alaanga babili khu banamae bewe bakhulu aloma ali, “Bukula banamae chimia chibili berekekhe khucha e Kaesarea, alala ne be chifarasi kamakhumi saba, nende be kamafumo chimia chibili, mala mwirekekhe khurekukha luno chisa chitaru che silo.
Ana chifarasi chindala khu Paulo mumuyile bulayi wo muruki Felikisi.”
Nio naitiriani oyo aandika ebarwa eboola eli:
“Ese Kilautio Lisia, khuandikila ewe owe lukoosi, omuruki Felikisi: Nakhukheesiisie!
Bayaudi baafwakhiile omundu yuno benga khumwiira, nga naboolelwa bali ali omurumi, naacha ne banamae base namureesia.
Namuyilile mu muse kwabwe mu khwenya khumanya sikila ne benyile khumwiira.
Nio nanyoola ndi, sesilio nisio akhola sikila bamwire namwe khubowa tawe. Khumusitaka khwabwe khuloondekhana ne kamareeba ke lilaka liabwe.
Ne nga naboolelwa bali bamukwangwaaniile, ne khangu busa khalaka khumureera khwiwe. Nabooleele bamusitakile, baboole niko bamusitakilekho ebweeni wowo.”
Khwako banamae abo babukula Paulo nga baba ne balakiilwe bamuyila Andipaturo silo siene esio.
Nga bwasia banamae be khu bikele bakobola mu kambi ne be chifarasi bacha naye.
Bola e Kaesarea, mala bakaanisia omuruki Felikisi Paulo alala ne ebarwa eyo.
Omuruki asoma ebarwa eyo mala areeba Paulo ama mu lukoongo siina, nga ne anyoola ali ama mu Silisia,
mala aloma ali, “Ndaulila kakowo bakhusitakile ne boolile.” Nio aana kamalaka Paulo aliindwe bulayi mu lichipi lio mwami.

Enyuma we chindaalo chiraano, Omusaayi Omukhulu Lukali Anania ola Kaesarea ne babemeelesi babaandi no mundu oweyika kamalaka lisina liewe bali Terutulo. Bacha ebweeni wo muruki Felikisi ne bamuboolela lisitaka liabwe khu Paulo.
Paulo alaangwa mala Terutulo arakikha khumusitaka ne aloma ali
“Owe lukoosi Felikisi, bubwimeelesi bwowo bwe limanya bwa khurereere kumuleembe khu siise sileeyi, lundi bibiindu bikali biakalukhaane khulwe bulayi bwe sibala siefwe sino.
Khusiima lukali po fwesi buli abuundu lundi buli khase.
Se nenya khu khumalila siise siowo sikali tawe, ne kakhali, khusaba mu bulayi bwowo obe ne siisa okhurekeeresie kamalilo kefwe mu bwimbi.
Khwaboone omundu yuno anyala arera busiku, alikho arera sisiayuumba mu Bayaudi buli abuundu mu sibala siosi, lundi ali omwimeelesi owe kumukaanda kwe Banasareti.
Lundi aakhakile khunyaalutia Lukaangu, mala khwamuaamba. [Khwenya khumukhalakila khuloondekhana ne lilaka liefwe.
Ne kakhali Lusia, naitiriani owe liie, eyingisiamo, amubukula ne kamaani khukhwama mumakhono kefwe.
Nio aboolela babamusitaka beche ebweeni wowo.]
Bayaudi baambaana alala mu lisitaaka baloma bali, “Kano koosi kali kang'ali.”
Nio omuruki asibula Paulo khulomaloma, mala Paulo aloma ali,
“Manyile ndi wabeele omukhalaki owe kholo yino khulwe kimiiko kimikali, ndi ne busangaafu khulomaloma kano ebweeni wowo.
Nga wamweene nonyala khureeberesia wamanya, chindaalo se chabirire ekhumi na chibili nga ne nachiile mu Yerusalemu khusaaya tawe.
Bayaudi se banyoolakho ne mbingana no mundu yesi yesi mu Lukaangu tawe. Se banyoolakho mu Sinakooki, namwe abuundu osi osi mu lukoba ne ndikho mbaachilisia babaandu khukhola sisiayuumba tawe.
Ne se banyala khurusia buloli bwosi bwosi khu niko basitakiilekho kano tawe.
Ne kano niko fukiilila khwiwe; Saayanga Wele owe bakuuka befwe mu khuloonda Engila niyo nibo baboola bali eli eye bubeeyi. Lundi suubila mu buli siindu sisiaandikwa mu Lilaka lia Musa ne mu bitabu bie bang'oosi.
Ese ndi ne lilieyikina mu Wele bulayi bwene nga nilio bano boosi bali nalio, ndi khukhabeo khulamukha khwe babaandu baluungi ne nabo bakhali baluungi tawe.
Buli lwosi khakanga kamaani khuba ne kumwoyo kumukololofu mukari ebweeni wa Wele ne babaandu.
Nga naba nendikho khola kano, banyoola mu Lukaangu. Naba nemalile kumulukha kwe khukhwekwalaasia. Babaandu se babakhoo nase bakali, namwe bali kamaaya kabeo tawe.
Ne kakhali Bayaudi balala khukhwama mu sibala sia Esia nibo ba babao. Nibo bakhoya beche ebweeni wowo basitake ne bali ne sisiindu khwise.
Namwe lekha babaandu bano bakhuboolele mabi siina niko nakhola nga nema ebweeni we kumuse,
ne sikhali sisiindu silala nisio naloma nga nema ebweeni wabwe. Naloma ndi, ‘Ndikho njaalwa ano endaalo eya luno sikila, suubila ndi bafu balilamukha.’ ”
Felikisi aaba amanyilisie bulayi ke Ngila oyo. Nio amaliilisia sisiina ali, “Ndakhalaka kumusaango kwenywe naitiriani Lusia omukhulu we kamae ne olile.”
Nio alaka omunamae omukhulu khura Paulo mu buliindi, mala abe ne bulekhuule bwe khufukiilila basaale bewe khumuelesia nibio enya.
Chindaalo ne chibirirekho, Felikisi echa no mukhasi wewe Turusila owaba Omuyaudi. Alaanga Paulo mala amurekeeresia ne alomaloma ke lisuubila mu Yesu Kristo.
Ne Paulo nga ne achiililila khulomaloma khuloondekhana ne bung'ali, ke khukhweliinda wamwene, ne khukhwicha khwe Ndaalo eye likhalakilwa, Felikisi aambwa buuri aloma ali, “Onyala wacha nono. Ndakhulaanga lundi ne nyoolile bubweyaangu.”
Siise esio ebaasianga ali fwaana Paulo alamua chirupia nio kakila alanganga Paulo busiele nalomaloma naye.
Oli kimiiko kibili kiabira, Porukio Fesito ela mu bukono bwa Felikisi nga omwami. Felikisi mu khwenya Bayaudi bamusiime, alekha Paulo mu siboe.

Chindaalo chitaru ne chibirire, enyuma wa Fesito khukhwola mu lukoongo olwo, aama Kaesarea, aacha Yerusalemu.
Basaayi bakhulu alala ne babemeelesi be Bayaudi bamuboolela kamasitako ka Paulo. Bekoonjelela Fesito
abareerere Paulo e Yerusalemu; sikila baba bakholile ekwangwaani eye khumwirira khu ngila.
Nio Fesito akobosia ali, “Paulo ali omuboe e Kaesarea ne ese ambi ari ndachayo.
Lekha babemeelesi benywe ne nase khuche e Kaesarea mala basitake omundu yuno aaba ne akhola sisiindu siosi siosi sibi.”
Fesito aamala nabo chindaalo munaane namwe ekhumi mala aacha e Kaesarea. Oli Endaalo eloondakho, ekhala mu koti khu khalaka mala arumania bareere Paulo.
Nga Paulo ne oola, Bayaudi babaama Yerusalemu benyokha bema bamubotookhelela mala barakikha khuloma bibiindu bikali biibi bie bubeeyi khu Paulo nibio babeene bakhanyala bekesia ne bili biang'ali tawe.
Ne kakhali Paulo ekaana ali, “Ese se nakholakho libi liosi liosi khu Lilaka lie Bayaudi, namwe khu Lukaangu, namwe khu mwami we Barumi tawe.”
Ne Fesito enya Bayaudi bamusiime, nio areeba Paulo ali, “Onyala khufukiilila khucha Yerusalemu mala oyaalwe kamasitako kano ebweeni wase?”
Paulo aloma ali, “Nemile ebweeni we koti yo mwami eye bukhalaki, niio khoyela njaalwe. Nga ewe wamwene nomanyile ese se nakholelakho Bayaudi sisiindu sibi tawe.
Aba bali nafuna lilaka ne khukhola sisiindu sisiolaana khalakilwe khufwa, se saba ndekhwe busa tawe. Ne kaba bali bung'ali se buli mu niko basitakilakho tawe, aba se aliio omundu onyala anda mumakhono kabwe tawe. Ndeloochela omwami Kaisari.”
Nga Fesito amala khulomaloma nende be koti yewe akobosia ali, “Wenya wiloochele omwami Kaisari, nono ndakhuyila owa Kaisari.”
Enyuma we siise sitiiti, omwami Akuripa ne Banisi beecha e Kaesarea, khu khwakaanila Fesito.
Oli bamalayo chindaalo chingali, Fesito aboolela omwami ka Paulo: ali, “Omundu ali ano niye Felikisi aalekha mu siboe
ne nga nacha Yerusalemu, basaayi bakhulu ne babemeelesi bamusitaka mala bandeeba mukhalakile.
Ne nababoolela ndi, efwe Barumi, se khuli ne kumwiima kwe khuyila ebweeni omundu yesi yesi ositakiilwe khu musaango nasiili khubonana ne bamusitakile moni na moni ne khuba ne bubweyaangu bwe khuloma kakeewe tawe.
Nga ne becha ano, senatibiakho siise tawe, endaalo yaloondakho ne ng'ene nekhala mu koti naana lilaka, omundu oyo areerwe mukari.
Babamusitaka benyokha bema, ne se bamusitakakho khu liosi liosi khu niko nebaasia ndi banyala bamusitakakho tawe.
Ne kakhali niko baba nako kaba kamayiingamo khuloondekhana ne dini yabwe ne omundu niye balanga bali Yesu, owafwa, ne kakhali Paulo aloma ali, Yesu ali omulamu.
Senamanya nisio khola nio manye kamakali khuloondekhana ne kamakhuwa kano tawe. Nio nareeba Paulo aba ne afukiilila khucha e Yerusalemu khuyaalwa khu makhuwa kano.
Ne Paulo eloocha aoche ebweeni wa Kaisari. Asaba khuliindwa nio Kaisari akhalake kumusaango kwewe. Khwako narusia kamalaka aliindwe nabwila nendi muyila khu mwami Kaisari.”
Akuripa aboolela Fesito ali, “Nenya mbulile ko mundu yuno samwene.”
Fesito akobosia ali, “Okhakaulile muchuli.”
Nga ne bwasia, Akuripa ne Banisi beecha ne esambo engali ne bengila abuundu niio baaulililanga kamakhuwa. Baaba alala ne naitiriani be kamae ne babemeelesi be lukoba. Nio Fesito arusia lilaka, mala Paulo areerwa mukari.
Fesito aloma ali, “Omwami Akuripa ne babaandi mwesi muli ano nafwe, bona omundu yuno niye Bayaudi boosi bali ano ne mu Yerusalemu bakheenya tawe, bandereere lilieloocha liabwe. Ne bakukuula bali, se akhoyeela abe omulamu tawe.
Ne se namunyoolilekho ne sisiindu siosi siosi sinyala khukila akhalakilwe lifwa tawe. Sikila niye omwene asabile khukhwiloochela omwami Kaisari, nakhalake muyileyo.
Ne se ndi ne sisiindu nisio nyala khuandikila omwami Kaisari tawe. Nono namureerire ano ebweeni wenywe, ne lukali khwiwe omwami Akuripa, nio nemalile khukhwemenieelesia kakeewe mbe nende nisio nyala khuandika.
Sikila nibaasia ndi lili lie busilu khwise khuyila omuboe ne khaboolile abuwaanga kamasitako kewe tawe.”

Akuripa aboolela Paulo ali, “Nakhusibuule olomalome kakowo wamwene.” Paulo okesia ne kumukhono mala alomaloma kakewe ali,
“Omwami Akuripa: Samwene mbona ndi, luno ndi ne ekhabi khuba ebweeni wowo ne nekaana bibiindu nibio Bayaudi basitakile bino, sikila
ewe wamwene omanyile bulayi kimiima kiosi kie Bayaudi ne bibiindu nibio baukhanilamo. Nono, khusaba wekhaliilikhe undekeeresie.
“Bayaudi boosi babeene bamanyile nga namenya khukhwama mu bwana bwase. Bamanyile chingila nicho menyeelemo ne bulamu bwase bwoosi, khurakikhira mu sibala siase sisiene, ne mu Yerusalemu.
Aba bali benya khuaana buloli bwase, bamanyile bali khukhwama mu khurakikha namenyanga nga omusaangi owe kumukaanda kuliinda kamalaka ke dini yefwe kwe Bafarisayo.
Ne luno ndi ano mu muse khuyaalwa sikila lilieyikina nilio ndi nalio mu lisuubisia nilio Wele alakiilisia bakuuka befwe,
lilieyikina chana nilio Chikholo ekhumi na chibili che babaandu befwe cheyikina khunyoola nga ne basaaya Wele kumuusi ne siilo. Ne omwami lilieyikina lino nilio likila ne sitakwa ne Bayaudi bano!
Siina sikila enywe muli ano nemubona muli se kanyalikha khusuubila muli Wele alamusia ba bafwa?
Kameene ako niko nakhola mu Yerusalemu. Nanyoola bunyali khukhwama khu basaayi bakhulu mala nayila babaandu ba Wele bakali mu siboe; ne nga bakhalakilwa khufwa, sesi narakho kumukhono ndi bafwe.
Siise sikali nabanyaasianga mu masinakooki ne khukhaka khubakhola bekaane lisuubila liabwe. Naba ne lirima likali khu nibo, liakila nacha ne mu ngoba chingeni khubapia sibi.
“Esino sisiakila nenja e Damasika ne bunyali ne kamalaka khukhwama khu basaayi bakhulu.
Omwami nga naba khu ngila mwiangilwe, nabona buwaanga bukhila bwe nyaanga, bwecha khukhwama mu ngaaki bwakhosia, bwambotookhelela ese ne babaandu nibo naba nabo.
Fweesi khwakwa aasi, mala naulila kumumilo ne kulomaloma khwise mu Lueburania kuli, ‘Saulo, Saulo! Siina sikila ne unyaasia? Olikho wenyaasia wamwene, oli nga eeyi ne esaamba esiimbo eyo Mwami wayo owakibaya.’
Nareeba ndi, ‘Ewe naanu, Omwami?’ Nio Omwami akobosia ali, ‘Ese Yesu, niye ewe olanyaasianga.
Ne kakhali yinyokha wime. Nakhubonekheele khukhurobora obe omukholi wase. Okhoyela khuboolela babaandi niko oboone khwise luno, nende niko khakhwekesie mu ndaalo chichiicha.
Kane khuonie khukhwama khu baandu ba Isiraeli ne khu Be Chikholo nibo ndi khurumamo.
Obekule chimoni ne khubarusia mu siilima obayile mu buwaanga, lundi obarusie mu bunyali bwa Sietani bache khu Wele, nio khubirira mu lisuubila liabwe mwise, bubwoni bwabwe bubeelwe nio banyoole bubwikhalo bwabwe mu barobore ba Wele.’
“Khwako, Omwami Akuripa, se nakhola sileka khu malola niko nanyoola khukhwama mwikulu tawe.
Khurakikhira mu Damasika, ne mu Yerusalemu, ne mu Buyuda mwoosi ne mu Be Chikholo. Ese nelwacha ndi, khukhwola bekanile bubwoni bwabwe, bakobolele Wele, mala bakhole bikholwa bibiekesia bili bekaniile.
Siaba sifuno sino sisiakila Bayaudi bafwakhila nga naba ne ndi mu Lukaangu, mala bakhaka khu khunjira.
Wele anjeetile khukhwola endaalo yino, khwako nemile ano khuana buloli bwase khu boosi, khu bakhoongo ne bakhali bakhoongo tawe sitube. Nilio ndoma lili busa lilala elio nilio bang'oosi ne Musa baloma bali licha khwekholekha.
Bali khukhwola Kristo anyaasibwe mala abe owe khunyoa khulamukha khukhwama mu lifwa, elwache buwaanga bwe buonia khu Bayaudi ne khu Be Chikholo.”
Nga Paulo ne aloma ario, Fesito amuyibila ali, “Paulo, ewe oli ne kamalalu! Busomi bowo bukali bwakhulaluusie!”
Paulo akobosia ali, “Omwami, ese se nalalukhekho tawe! Ndikho ndoma bung'ali mu milengaala.
Omwami Akuripa! Omanyile bibiindu bino bioosi, nyala khulomaloma khwiwe ne bunyindaafu bwoosi sikila manyile ndi mbao siosi siosi sisiekisa khwiwe tawe, sikila kano se kakholekha mu bwikisi tawe.
Omwami Akuripa, osuubila mu bang'oosi? Manyile ndi obasuubila!”
Akuripa akobosia Paulo ali, “Wibaasia oli mu siise sitiiti sino olakhola sesi mbe Omukristo?”
Paulo amukobosia ali, “Sibeele siise sitiiti namwe sikali, lisaba liase khu Wele lili mbo, ewe ne babaandi babandekereesie luno babe nga ese ne endi, ne kakhali se khuli khubowa chipiingo nga ese tawe!”
Nio omwami, ne omuruki, Banisi, ne babaandi boosi ba baaba ne bekhaale nabo benyokha,
oli barekukha baloma bali, “Omundu yuno se akholakho sisiindu siosi siosi sikila afwe namwe abowe tawe?”
Nio Akuripa aboolela Fesito ali, “Omundu yuno andi alekhuulilwe abanga bali se asaba kumunwa khubona omwami Kaisari tawe.”

Nga ne liabisibwa bali khukhoyeela khucha Italia khu birira khu nyanja, baana Paulo ne baboe babaandi khu Chuliasi owaba Naitiriani omukhulu owe kamae, owemeelelanga sipupu silaangwa sili “Sipupu sia Kaisari.”
Khwaniina e meeli khukhwama Aturamitio, eyaba ne yerekekhe khucha khubirira mu mafubukho ke chimeeli mu sibala sia Esia. Nio khwacha ne Arisitakaasi, Omumasedonia khukhwama e Tesalonike.
Nga bwasia khwola e Sidoni. Chuliasi aba omulayi khu Paulo mala amufukiilila khucha khubona basaale bewe, bamuyeete nibio aaba ne enya.
Khwama abwenao khwachiililila, sikila ekhuungu yauchanga khukhwama ebweeni, khwabirira lubeka lwe sibala sia Saipurasi, sisiakarwa ne kameechi, ebweeneyo ekhuungu yaaba engeekhe.
Khwambukha enyanja eya Silisia ne Pamufilia, khwacha khwola Mira mu Lukia.
Abwenao, naitiriani chana oyo anyoola e meeli eyama Alekisanduria eyaba necha Italia, mala akhwingisiamo.
Khwacha kalaa khulwe chindaalo chingali mala ekhumaliilikha khwola siimbi mu lukoba lwa Nito ne khubirira mu butinyu bukali. Ekhuungu se yakhufukiilila khukhwesenda lundi aleeyi lubeka lwene olwo tawe, khwako khwekha khwabirira lubeka lwe sibala sisiakarwa ne kameechi sia Kurete, ne khulandila khu lukuku lwa Salimoni.
Khwalandilanga khundulo khwalwo siimbi siimbi, mala mu butinyu bukali khwola abuundu alaangwa bali, “Lifubukho lie Buonelo,” se ali aleeyi khukhwama mu lukoba lwa Lase tawe.
Khwemao siise sileeyi, lialolekhana ne buli busiku khuchiililila ne lukeendo, sikila Endaalo eye khukhweyimana khulia yaba yabirire. Nio Paulo abakaambila ali,
“Basaakhulu, naboone ndi lukeendo luno khukhwama ano lulaba ne busiku. Emeeli ne bisutwa bilonekha akhaba ne bulamu bwefwe bwoosi bunyala khutiba.”
Ne kakhali Naitiriani aulila niko Kaputeni ne omwene meeli baloma, mala aloba ka Paulo.
Ne sikila mwifubukho omwo se mwaba mulayi khumenyamo mu munaane tawe, bakali bafukiilisiana khuchiililila ne lukeendo, ne kanyalikhana boole e Foenike, bamenyeyo mu munaane. Foenike lili lifubukho lia Kurete lilialoleelela akari we siafubo ne mumbo ne akari we siafubo ne bunaswa.
Ekhuungu eya kalaa yaucha khukhwamila siafubo, nono babaandu bebaasia bali balakhola niko benyile khukhola, kakila bakhuula sichaangi sie meeli, barakikha khuchila siimbi siimbi khu lukulu lwa Kurete nga kanyalikha.
Ne ao ne nao ekhuungu eye kamaani kamakali niyo balanga bali, “Eye Bunaswa-bukwe” yaucha khukhwama e sikiingi.
Yaucha emeeli mala nga ne bwaba butinyu khucha lubeka nilwo yama, khwalekha yakhuyila niio yaba ne elikho elosia.
Khwanyoola niio khwekhiinga nga ne khwaba ne khulanda siafubo eye khabala khalaangwa Keuta. Abwene ao, mu butinyu bwenobwo khwanyala khuonia liliaro ne emeeli.
Khwalikhwesa liecha khu sikiingi khu ngaaki mala khwaliboela kimikoye khu meeli tatatata. Baba ne buuri bali wakana banyala bengila mu muyekhe kwe khu sikiingi siili siimbi ne lukuku lwa Libia, nio baulukusa engubo eye meeli nio emeeli euchwe busa ne ekhuungu.
Embembeesi eye kamaani yachiililila khuucha, ne nga ne bwasia barakikha khumwaata mu meechi bisutwa bie khu meeli,
ne endaalo eloondakho bamwaata lundi bilala khu biindu bie khu meeli mu nyanja.
Khulwe chindaalo chingali enyanga namwe ching'enieesi se biabonekhanakho tawe, ne kakhali ekhuungu yachiililila khuucha lukali. Ekhumaliilikha lilieyikina liefwe lie khuona liakhuwamo.
Enyuma we babaandu khuba ne njala khulwe siise sileeyi, Paulo eema ebweeni wabwe mala aloma ali, “Basaakhulu, abanga mwambulila andi se mwarura e Kurete tawe; mala andi se khwengiile mu butinyu buno ne khutibia nibio khwabeele nabio tawe.
Ne kakhali luno musaba mube banyindaafu! Se aliio namulala khwinywe okane atibie bulamu bwewe tawe; emeeli yong'ene ekane yonekhe.
Sikila silo sia luno, malaika owa Wele wase niye saayanga anjichilekho
mala aloma ali, ‘Paulo, okharia tawe! Khukhwola wime ebweeni wo mwami Kaisari. Bulayi bwa Wele khwiwe bwaoniisie bulamu bwe babaandu boosi bali khu lukeendo luno ne nawe.’
Nono, nyindaalila basaakhulu sikila suubila mu Wele ndi kalakholekha bulayi bwene nga ne mboolelwe.
Ne kakhali ekhuungu elakhuyila khwikhupe khu sikiingi sie sibala nabulebe.”
Mwaba mu silo muukhola ekhumi na khane, ne khwaba khulikho khuuchwa ne embembeesi khu nyanja eya Mediterenia. Embi mu silo akari babaandereba be meeli baabona bali khwembiisie khu sibala.
Nio bekhisia kumukoye mu meechi kuboelwekho busiro, banyoola bali buli buleeyi bwe chimita kamakhumi kane. Oli khwesendakho atiiti bakhola bario lundi mala ne banyoola bali buli buleeyi bwe chimita kamakhumi kataru.
Baria bali kane e meeli yikhupe khu lwanda, nio bekhisia mu nyanja bichaangi bine khukhwama enyuma we meeli mala basaba bali busie khangu.
Nio babaandereba be meeli bakhaka khukhwilukha khurura mu meeli; bekhisia liliaaro mumeechi bekhola nga bali khucha khu khwikhisia bichaangi mu meechi khukhwama ebweeni we meeli.
Nio Paulo aboolela naitiriani omukhulu owe liie ne banamae ali, “Kaaba bali be mu meeli se balikho bacha khurama mu meeli tawe, aba se mulaona tawe.”
Nio banamae bakhala kimikoye kikiaamba liliaro, mala balilekha liche ne embembeesi.
Oli makhelebeende, Paulo abasaba boosi balie siakhulia ali, “Mu ndaalo ekhumi na chine, mwama khuba ne liaayaaya, ne khu ndaalo chino choosi se mwalilenge sisiindu tawe.
Nono, musaba mulie siakhulia nio mube balamu. Se aliio olatibia akhaba lichuune lilala liewe tawe.”
Nga Paulo aamala khuloma ario, abukula kumukaati, aapa orio khu Wele ebweeni wabwe boosi, akumesula, mala arakikha khulia.
Banyindaalila kimiooyo, mala buli mulala alia.
Fweesi alala mu meeli khwaba babaandu chimia chibili ne kamakhumi saba na sita.
Boosi nga balia bekura, bamwaata engaanu yoosi mu nyanja banguyia emeeli.
Nga bwasia, ba baaba mu meeli khumanya sikiingi tawe, nio babona lukhuna lwe nyanja ne lukulu lwe kumuyekhe, nio bakhalaka bali, ne kanyalikhana, bayile e meeli khu sikiingi esio.
Nio balekha bichaangi bisiikhe mu nyanja, ne mu siise sienesio bakangulula kimikoye kikiabowa khu makhono kaluungisia e meeli. Nio baboa engubo ebweeni we meeli nio ekhuungu eyile emeeli ebweeni, mala khwacha e sikiingi.
Ne kakhali emeeli yekhupa khu sikiingi sie kumuyekhe mala yaanda ebweeni khunyala khucha tawe. Ne lubeka lwe enyuma emeeli yafunikhaka mu bitonyi sikila bibuli bie kameechi bikali.
Banamae berekekha khukhwira baboe boosi bali bakhakhola bario basoka boola khu sikiingi mala belukha tawe.
Ne kakhali naitiriani omukhulu oyo enya khuonia Paulo, kakila abakhiingilila khukhola bario. Ne kakhali arusia lilaka boosi bamanyile khusoka banyoe basune khurura mu meeli basoke boole khu sikiingi;
baramire baloondekho, ne beambile khu mbao namwe khu bitonyi bie chimbao che meeli eyaba nefunikhaakemo. Kaba kario nio fweesi khwola bulayi khu sikiingi.

Nga ne khwola khu sikiingi bulayi, khwamanya khuli sibala esio silaangwa bali Malita.
Basaalwa be sibala esio baba balayi lukali khwifwe. Efula yaba yarakiikhe khukwa, ne bunyifu bwaba bukali, nio babwana kumulilo mala bakhulaanga khwore.
Paulo abuusia chiikhu ara khu mulilo mala bukhafu bwe kumulilo bwarusia nafwo mu lukhu, mala yeboelela khu mukhono kwewe.
Basaalwa be mu sibala omwo nga babona endemu ne lelechela khu mukhono kwa Paulo, baboolana bali, “Omundu yuno khukhwola abe omwiiri, ne Bung'ali se bulamulekha amenye tawe akhaba ne aonile khufwila mu nyanja.”
Ne kakhali Paulo asisakulila endemu chana mumulilo mala khu nyoolakho butinyu bwosi bwosi tawe.
Balindiilila bamubone na abiimba namwe akwe aasi khangu afwe. Oli baliindilila siise sileeyi khubona sisikholekha khu niye tawe, bakaluukhasia kamebaasio kabwe baloma bali, “Ali wele niye!”
Simbi busa khukhwama abuundu ao, kiabao kimikuunda kio mwami Pabuliasi, omwami owe sibala esio. Omwami yuno akhwakaanila bulayi, mala khwaba bakeni bewe khu ndaalo chitaru.
Raraawe owa Pabuliasi aba mu sitanda, alwala kumureengo ne lukhenene. Paulo acha engila niio aba, amusabila ne khumurakho kamakhono, mala amuonia.
Nga kano ne kekholekha kario, balwale boosi khu sibala esio becha mala baonisibwa.
Bakhuelesia biianwa bikali, ne nga khwaba ne khururayo, bara mu meeli nibio khwenya khu lukeendo.
Enyuma we kimieesi kitaru, khwarakikha lundi lukeendo ne meeli eyama e Alekisanduria mu Misiri, eyaba ne yimiile mu Melita mundaalo che kumunaane sikila chaba chindaalo che mbeo engali. Emeeli eyo yaba yaandikwakho bali, “Wele Bakhwana,”
Khwola mu lukoba lwa Sirakusi mala khwabamo chindaalo chitaru.
Khukhwama abwenao khwachiililila khwola mu lukoba lwa Rekiomu. Endaalo eyaloondakho ekhuungu yarakikha khuucha khukhwama siafubo, ne khu ndaalo ekhola khabili khwola mu lukoba lwa Puteoli.
Khwanyoolamo basuubili mu Yesu, bakhusaaya khumenye nabo lichuuma lilala, Mala enyuma we lichuuma khwarekukha khucha Rumi.
Basuubili balala ba baaba mu Rumi baulila kamakhuwa kefwe mala becha bakhwakaanila khu soko eya Apiusi nende anju che bakeni chitaru. Nga Paulo ababona afumia Wele mala atinya kumwoyo lukali.
Nga ne khwola Rumi, Paulo afukiililwa khumenya yeng'ene ne omunamae omuliinda.
Enyuma we chindaalo chitaru Paulo alaanga babemeelesi be Bayaudi mu siikhasio. Nga baba ne bebuusiisie, ababoolela ali, “Baisiraeli basiaase, ese akhaba ne khakhola sisiindu siosi siosi siibi khu baandu befwe namwe kimiima kie bakuuka befwe tawe, bamboa mu Yerusalemu mala naanwa mumakhono ke Barumi.
Nga Barumi ne banjaala, benya khukhundekhuula sikila se banyoolakho sifuno sikila nirwe tawe.
Ne nga Bayaudi ne baloba kano, liamiina ese esabe khukhweloochela omwami Kaisari, akhaba ne khabakho ne likhuwa liosi liosi likila sitaake babaandu base tawe.
Niko kakilile nasaba khubonana ne khulomaloma nanywe. Khwako ndi omuboe khu minyololo kino sikila lilieyikina lie babaandu ba Isiraeli.”
Nio bamuboolela bali, “Khukhanyoolakho ebarwa yosi yosi khukhwama e Buyuda eboola kamakhuwa kowo, namwe yesi yesi khu baandu befwe khukhwama ebweeneyo, akhechakho ne likhuwa liosi liosi liibi khwiwe tawe.
Ne kakhali khwenya khuulile kamebaasio kowo, sikila khumanyile khuli, buli abuundu osi osi babaandu se balenyanga edini yowo yino tawe.”
Khwako barekekha siise bakaanane ne Paulo. Endaalo eye khukhwakaanana nga yola, babaandu bakali becha niio Paulo aaba ne amenya. Khukhwama kumutikhinyi khukhwola ekolooba, Paulo abenooselia burume bwe bubwami bwa Wele mu khurumikhira Lilaka lia Musa ne kamaandiko ke bang'oosi, ne akhaka khubayuusia baloonde Yesu.
Balala khu nibo baafukiilila niko aaloma, ne babaandi khusuubila tawe.
Nga balekha khufukiilisiana babeene ne babeene, barekukha bacha, nio Paulo aloma ali, “Kali ng'ali lundi kali abwene nga Roho Omutakatifu alomalomela mu mung'oosi Isaya khu bakuuka benywe!
Sikila aloma ali,
‘Cha, mala oboolele babaandu bano.
Mulirekeeresia lundi murekeeresie,
ne se mulimanyilisia tawe.
Mulilola lundi mulole,
ne se mulibona tawe.
Sikila kimiooyo kie babaandu bano kimilume,
kamaru kabwe kekala,
lundi bafunikhwa chimoni chabwe.
Bakhola bario, chimoni chabwe chabona,
kamaru kabwe kaulila,
kimiooyo kiabwe kiamanyilisia, mala bangobolele mbaonie.’ ”
Nio Paulo amaliilisia ali, “Nono, mukhoyeele mumanye muli burume bwe buonia bwa Wele buno, bwarumirwe khu Be Chikholo. Balaburekeeresia!”
[
Paulo nga ne amala khuloma kano Bayaudi barekukha ne bayingana burafu babeene ne babeene.]
Khulwe kimiiko kibili Paulo amenya abuundu niio eruungilanga enju omwene. Ebweeneyo akaanilanga boosi babamukeniianga.
Elwachanga ke bubwami bwa Wele ne khukhwekisia kamakhuwa ko Mwami Yesu Kristo mu bunyindaafu, ne mu bulekhuule.

Khukhwama khu Paulo omukholi owa Yesu Kristo lundi omurumwa niye Wele arobora ne khulaanga nio elwache Elomo yewe Endayi,
niyo asuubisia khaale khubirira mu bang'oosi bewe, mu maandiko kamatakatifu.
Eli Elomo Endayi khu ko Mwana wewe owebulwa mu lisaaye lia Daudi. Khulwe liiba liewe nga omundu,
ne khulwe butakatifu bwewe bwe buwele, okesibwa ne bunyali bukali po, khuba Omwana owa Wele nga ne alamusibwa khukhwama mu lifwa.
Khubirira mu niye Wele ambelesia ese bubweyaangu bwe khuba omurumwa khulwa Kristo nio ndangirire babaandu Be Chikholo choosi basuubila ne khuria.
Lino liambaasia akhaba enywe muli mu Rumi, nibo Wele alangile mube ba Yesu Kristo.
Nono muandikila enywe mwesi muli mu Rumi nibo Wele asiima, mala amulaanga mube babaandu bewe omwene.
Lekha Wele Paapa wefwe no Mwami Yesu Kristo amuelesie kumwalaalo ne kumuleembe.
Nyoa khusiima Wele wase khubirira mu Yesu Kristo sikila enywe mweesi, sikila sibala siosi silikho siulila lisuubila lienywe.
Wele ali omuloli wase, nilio mboola lili ng'ali, Wele niye kholelanga kimilimo ne kumwoyo kwase kwoosi mukhwilwacha Elomo Endayi khu ko Mwana wewe. Wele amanyile ali mukhebulilanga enywe
buli nga ne saba. Saba ndi Wele mu lienya liewe lilayi akhole kanyalikhe khwise luno mukeniye enywe.
Sikila ne koomba lukali khumubona enywe nio saange mu khabi cha roho ne nanywe, khumukhola enywe mube ne kamaani.
Nilio ndikho mboola lili lino; enywe ne nase khunyoole buyeeti, mulala khukhwama khu kuundi. Enywe munyoole buyeeti khukhwama khwisuubila liase, ne ese khukhwama khu lienywe.
Sikila ndi ne likobi mu mwoyo khu baandu boosi, khu bakesi ne basilu, babasoma ne bakhamanyile siindu tawe.
Nono, ndi ne silukuluku khukhwilwacha Elomo Endayi akhaba khwinywe mumenyile mu Rumi.
Sikila Elomo Endayi ebuula nga Wele nakholanga babaandu khuba baluungi khu niye omwene. Lili khubirira mu lisuubila, khukhwama mu khurakikha khukhwola khu siakamo. Nga liiandiko ne liboola lili, “Omundu oluungisibwa ne Wele khubirira mu lisuubila alamenya!”
Lirima lia Wele libuulikha khukhwama mwikulu khu bwoni bwoosi ne bumayaanu bwe babaandu bakhiingilila bung'ali bukhamanyikhana tawe khulwe chingila chabwe chimayaanu.
Wele abaelesia siiukuumo sikila kanyala kamanyikhana khu Wele nga ne ali abuwaanga busa khu nibo, sikila Wele omwene akakhola kabe abuwaanga.
Khukhwama nga Wele ne abaang'ana sibala, liba liewe likhabonekha tawe, bunyali bwewe bwa mindali ne liba liewe lie buwele, bioombi biabonekha abuwaanga, bibonekhana mu biindu nibio Wele abuumba. Khwako babaandu abo se bali ne nisio bebeelakho siosi siosi tawe!
Bamanya Wele, ne kakhali se bamuechanga liria liewe nga Wele tawe, lundi se bamupilanga orio tawe. Sisiilima siayichula mu mebaasio kabwe lundi se kalimo limanya tawe.
Baboola bali, bali bakesi, ne khana bali basilu,
mu bweyaangu bwe khusaaya Wele omenyile mindali khulwa mindali na mindali basaaya bifwaani bibiang'oonwa biafwaana nga omundu, chinyuni, chisaang'i namwe chimbulu ne chindemu.
Khwako Wele alekhuulile babaandu abo bakhole bibiindu binyaalu nibio kimiooyo kiabwe kikoomba, mala bakholanila ke chisoni buli mundu no okundi.
Bakaluukhasia bung'ali khu Wele khulwe bubeeyi, basaaya ne khukholela kimilimo nibio Wele abuumba mu bweyaangu bwe khusaaya ne khukholela kimilimo omubuumbi omwene, ofumisibwa mindali na mindali! Amina.
Sikila bakhola kano, Wele abalekhuula bakhole ke liliekoomba lili lie chisoni. Akhaba bakhasi babwe bakaluukhasia kumwiima kwe siikhasi kwa ng'ali, mala bakhola kukhali kwe siikhasi tawe.
Akhaba baseecha boosi balekha liba liabwe lie khuba ne bakhasi babwe mala bekoombana babeene ne babeene. Baseecha bakholanila ke chisoni mulala no kundi, mala nga kamakobosio bererera babene siiukuumo nisio bolaana banyoole khulwe likhola liabwe lie sifwaabi.
Sikila babaandu abo baloba khura mu mebaasio limanya lia ng'ali khu Wele, Wele abalekhuula babe ne kamebaasio kamakhiikha, nio bakhole bibiindu nibio bakhakhoyeele bakhole tawe.
Bukhiikha chingano choosi bwabechulamo, sifwaabi, kumuluungo ne bunyaalu. Likhalikhililwa, bubwiri bukhupani, bubacha, bulosi, bakutana,
mala bakikhana babeene ne babeene. Bali babiila Wele, bakhalafu, bebonia, ne khukhola be lukhole, bebaasia chingila chingali che khukhola kamamayaanu, se baria basaasi babwe tawe,
se bali ne liba lie khumanya kamalayi tawe, bafunaka lisuubisia liabwe, mala se bakhola kamalayi namwe kakekesia siisa khu baandi tawe.
Bamanya bali lilaka lia Wele liboola lili babaandu bamenya mu ngila yino bolaana lifwa. Mala nibo bachiililila khukhola bibiindu bino ne khufukiilila babaandi babikhola.

Khumanyile khuli Wele ali omuluungi nga akhalakilanga babaandu bakholanga bibiindu nga bino birio.
Ne ewe, musaale, okhola bibiindu nibio okhalakilangakho babaandi! Ewe wibaasia oli olebacha likhalaka lia Wele ku?
Namwe wakana ewe olekelesianga bulayi bwewe buli buboofu, liliekhaliilikha, ne liliefwiilisia liewe. Ng'ali omanyile oli Wele ali omulayi, sikila alikho akhaka khukhureera mu bweyaangu khukhwikanila.
Ne kakhali oli ne kumwoyo kumuandalafu lundi kwe sikakhanyafu, aba nono olikho wereerera wamwene siiukuumo sili siboofu khu Ndaalo niyo lirima lia Wele ne bukhalaki buluungi bulibuulikha.
Sikila Wele aliaana kumuruuru khu buli mundu khuloondekhana nende niko akholile.
Baandu balala bachiililila khukhola kamalayi, mala baenja luyali, lukoosi, ne bulamu buliio mindali, khu nibo Wele alabaelesia bulamu bwa mindali na mindali.
Babaandu babaandi bali be khukhweyenyela lundi baloba kali kamaluungi mala baloonda kali kamakhiikha, lirima lia Wele ne bukhalafu bwewe bilababaakho.
Siiukuumo ne buchuuni bilabaao khulwa boosi bakholanga kamamayaanu, khunyoela khu Bayaudi nio akhaba khu Bakiriki bosi.
Ne kakhali Wele alaana luyali, lukoosi, ne kumuleembe khwaabo boosi bakholanga kamalayi, khunyoela, khu Bayaudi ne akhaba khu Bakiriki bosi.
Sikila Wele arumikhira sikelo silala khukhalakila buli mundu.
Be Chikholo se bali ne Lilaka lia Musa tawe, bakhola bubwoni mala batiba bakhatamba Lilaka. Bayaudi bali ne Lilaka, bakhola bubwoni mala bakhalakilwa ne nalio.
Sikila babaandu se baluungisibwa ne Wele khulwe khuulila lilaka tawe, ne kakhali khulwe khukhola niko lilaka lilakiilisia.
Be Chikholo se bali ne Lilaka tawe, ne bakhebulilanga busa bakholile niko Lilaka lilakiilisianga, khukhola khurio khuli lilaka liabwe, akhaba ne bakhali ne lilaka tawe.
Liba liabwe lino liekesia lili, bibiindu nibio lilaka lilakiilisianga, biaandikwa mu miooyo kiabwe. Liba liabwe lie kamebaasio ke mu miooyo liosi liekesia lili, kano kali ng'ali, sikila mu biise bilala kamebaasio kabekesia kamabi kabwe ne biise bibiindi kabaambila engubo.
Nono khuloondekhana ne Elomo Endayi niyo nilwacha, kaliba kario khu ndaalo eyo nga Wele khubirira mu Yesu Kristo alikhalakila kamebaasio ke mu bwikisi ke babaandu boosi.
Ne ewe nawe? Welanga oli ewe oli Omuyuda, wayiamba khu Lilaka mala webonia khulwa Wele,
omanyile nisio wele enya okhole, mala Lilaka liakhwikisia khurobora siili siluungi.
Oli na ng'ali, oli oli omurangilisi owe babofu, lundi buwaanga khwaabo baali mu siilima,
omwekisia khulwe basilu, lundi omwekisia, owa abo bakhamanyile siindu tawe. Oli na ng'ali oli oli ne bukesi ne bung'ali mu bwichufu khukhwama mu Lilaka.
Wekisianga babaandi, siina sikila nokheyika wamwene? Wilwacha oli, “Okheeba tawe” ne ewe wamwene wiibanga?
Oboola oli, “Okhakhola bueeyi tawe” ne ewe wamwene okhola bueeyi? Ewe wabiila bifwaani ne ewe wamwene onuula mu chingaangu?
Wibonia khulwe khuba ne lilaka lia Wele, ne oreeranga chisoni khu Wele khulwe khufunaka lilaka liewe?
Waaba ne oria Lilaka lia Wele, aba likhebwa liowo lili lie bukhala, ne waaba nokharia Lilaka tawe, bwakhabeele bulayi andi se wakhebwa tawe.
Aaba bali owe Chikholo, okhakhebwa tawe, aria lilakiilisia lie Lilaka, aba Wele salamubukula busa nga owakhebwa ta ku?
Khwako enywe Bayaudi mulikhalakilwa nende Be Chikholo sikila mu funakanga Lilaka, mwakhaba ne muli nalio mu buandike, mala lundi mwakhebwa, nibo baria Lilaka, akhaba mu mibili ne bakhakhebwa tawe.
Ne kakhaba kario naanu niye Omuyuda owa ng'ali, owakhebwa mu bung'ali? Se ali Omuyuda wenje busa, niye likhebwa liewe lili lie mu mubili busa tawe.
Omuyuda owa ng'ali ali omundu oli Omuyuda mukari, niye kumwoyo kwewe kukhebilwe, mala kino kili kimilimo kia Roho owa Wele, se kili kie Lilaka liliaandikwa tawe. Omundu nga oyo anyoolanga efuma yewe khukhwama khu Wele, ne seli khukhwama khu mundu tawe.

Siina nono nisio Bayaudi bakhililakho Chikholo? Namwe bukhala bwosi bwosi bulikhoo mukhukhebwa ku?
Ng'ali buliio bukali! Mu khunyoa, Wele aelesia Bayaudi burume bwewe.
Ne, balala khu nibo baba ne bakhaba basuubilwa tawe? Lino liboola lili aba Wele se ali omusuubilwa tawe?
Se kali kario tawe! Khukhwola Wele abe wa ng'ali akhaba, buli mundu nali omubeeyi. Nga liiandiko ne liboolanga lili,
“Ewe ne olomaloma weyekesia khuuba owe bung'ali.
Ne oyaalwa okhila kumusaango.”
Ne kakhali aaba bali bumayaanu bwefwe nibwo bubwekesia bung'ali bwa Wele, aba nono khuloma khuli siina? Khuloma khuli Wele se ali ng'ali khura lirima liewe khwifwe ku? (Ndomaloma kano mungila eye liba lio mundu.)
Se kali kario mu ngila yosi yosi tawe! Wele anyala ariena khukhalakila sibala kaaba bali se ali owa ng'ali tawe?
Ne bubeeyi bwase ne bureera luyali lwa Wele khulwe khukhola bung'ali bwewe bubonekhane abuwaanga, siina sikila ne sikhalakilwa nga omwoni?
Nono siina sikila ne khaboola ndi, khekhukhole kamamayaanu nio kamalayi koole khukhwicha? Ng'ali babaandu balala basitakile ese khulwe khuboola sisiindu sino mala bwaba bukhomo khwise! Bakhakhalakilwe nga ne benyekha.
Nono efwe Bayaudi khulikho bulayi mu ngila yosi yosi khukhila Bakiriki ku? Se kali kario tawe! Nekesie khaale ndi Bayaudi nende Be Chikholo bafwaanana, boosi bali aasi we bunyali bwe bubwoni.
“Se aliio oli omuluungi tawe
Se aliio oli omukesi tawe,
namwe osaayanga Wele tawe.
Boosi bayaukha khu Wele;
boosi bayikhiikha;
se aliio na mulala okholanga kali kamaluungi tawe,
se aliio akhaba na mulala yeng'ene tawe.
chinimi chabwe chechula bukhiikha,
ne khurikhirisila butinyu,
nga buchiba bwe ndemu, khukhwama muminwa kiabwe.
Buli oosi niio bacha, balekha libunia ne lilionaka.
Se bamanyile engila eye kumuleembe tawe,
Luno khwamanyile khuli buli siindu mu Lilaka sili khwaabo bamenyile aasi we Lilaka nio bifuno bioosi bioosi nibio omundu eambilakho birusibweo mala sibala sioosi siche aasi we likhalaka lia Wele.
Sikila se aliio omundu omuluungi na mulala mumoni cha Wele khulwe khukhola niko Lilaka lienyanga tawe, nisio Lilaka likholanga sili khukhola omundu amanye ali akholile bubwoni.
Ne luno engila eya Wele eye khukhola babaandu babe baluungi khu mwene yamalile khufunulwa. Seli ne sisiindu siosi siosi khu Lilaka tawe, akhaba Lilaka lia Musa ne bang'oosi ne baana buloli bwabwe khu nilio.
Wele akhola baandu khuba baluungi khubirira mu lisuubila liabwe mu Yesu Kristo. Wele akholanga kano khwaabo boosi basuubila mu Kristo, sikila se buliio bubwaukhani bwosi bwosi tawe,
sikila baandu boosi bakhola bubwoni, mala bali aleeyi khukhwama khu luyali lwa Wele.
Ne khulwe siianwa sia busa sie kumwalaalo kwa Wele, boosi bakholwa baluungi naye khubirira mu Yesu Kristo obakholanga babe balekhuule.
Wele aana Yesu nio, khulwe lifwa liewe ole khuba engila niyo bubwoni bwe babaandu bubeelwakho khubirira mu lisuubila liabwe mu niye. Wele akhola kano nio okesie ali, ali Omuluungi. Khaale aba owefwiilisia ne saloleelesianga bubwoni bwe babaandu tawe.
Ne mu biise bia luno nio okesie buluungi bwewe salekha busa bubwoni tawe. Mu ngila yino Wele eyekesianga ali, ali Omuluungi lundi akhola buli sia mulala osuubila mu Yesu khuba omuluungi.
Nono, aba efwe sikila khwebonie siina? Siindu tawe! Ne sifuno sia kano sili siina? Kali bali khurichanga lilaka ku? Se kali kario tawe, lili busa lisuubila.
Sikila khutabusia khuli Omundu akholwa Omuluungi ne Wele khubirira mu lisuubila liong'ene, ne se khuli khulwe khukhola niko Lilaka lilakiilisianga tawe.
Namwe Wele ali Wele we Bayaudi bong'ene? Se ali Wele owe Be Chikholo choosi ta ku? Ng'ali ali ario.
Wele ali mulala, mala alikhola Bayaudi babe baluungi ne naye omwene khulwe lisuubila liabwe, lundi alikhola Be Chikholo babe baluungi khubirira mu lisuubila liabwe.
Aba lino liboola lili khulwe lisuubila khurusiao Lilaka ku? Se kali kario tawe, ne kakhali khuliinda Lilaka.

Nono, khuboole khuli siina, khu kuuka wefwe Aburahamu? Kaba karie khu niye?
Wele amukhola khuba omuluungi khulwe bibiindu nibio akhola, andi aba ne sisiindu sie khukhwebonesiliakho, ne se muli mumoni cha Wele tawe.
Liiandiko liboola lili, “Aburahamu asuubila Wele, ne khulwe lisuubila liewe Wele amufukiilila nga omuluungi.”
Omundu okholanga kimilimo aruungangwa kumuruungo kwewe, ne se kubalwa nga siianwa tawe, sili sisiindu nisio akhoyeele anyoole.
Ne omundu omenyela khu lisuubila ookheyikina bikholwa biewe omwene tawe, lundi osuubilanga mu Wele, oboolanga ali owe kumusaango se ali ne bubwoni bwosi bwosi tawe, lili lisuubila lino nilio Wele abalanga nio amukhola aba omuluungi ne naye.
Lino nilio Daudi abakho nga ne alomaloma khu ke busangaafu bwo mundu niye Wele afukiililanga nga omuluungi, mu khulekha khubalilila sisiindu siosi siosi nisio akholanga.
nibo bubwoni bwabwe bubeeleelwe!
Ali ne busangaafu omundu niye Omwami alilekha khubala bubwoni bwewe!”
Busangaafu nibwo Daudi alomalomakho buno bwaba khwaabo babakhebwa bong'ene ku? Se kali kario tawe! Bwaba akhaba khu basiinde boosi. Sikila khwabukuule mu liiandiko, “Aburahamu asuubila Wele, ne sikila lisuubila liewe Wele amufukiilila nga Omuluungi.”
Kano kakholekha liina? Kaba enyuma namwe ebweeni we khukhebwa khwa Aburahamu? Karangila ebweeni we khukhebwa khwewe seli enyuma tawe.
Akhebwa enyuma wako, ne likhebwa liewe liaba simanyisio sisiekesia sili, sikila lisuubila liewe Wele aba amufukiilile nga omuluungi nakhakhebwa tawe. Nono khwako Aburahamu ali raraawe owa boosi mu Roho, abo basuubila mu Wele mala bafukiililwa nga baluungi ne naye, akhaba ne bali basiinde.
Ali lundi Paapa owe babaandu, nibo, mukhutasakho khu likhebwa, bamenyanga limenya lie liliene ne liliene nga nilio Paapa wefwe Aburahamu amenya nakhakhebwa tawe.
Ne kaba bali niko Wele asuubisia kaanwa khwaabo baria Lilaka, nono aba lisuubila se lili ne sifuno tawe, ne lisuubisia lia Wele selili ne bukhala tawe.
Lilaka lireeranga lirima lia Wele, ne niio lilaka likhali tawe, lifunaka lie Lilaka se liliio tawe.
nga liiandiko liboolanga lili, “Nakhukholile raraawe owe Chikholo chingali.” Nono lisuubisia lili lilayi mumoni cha Wele niye Aburahamu asuubilamo, Wele olamusianga bafu, ne khukhila bibiindu bikhabechangao tawe, bibao khu Lilaka liewe.
Abwenao Aburahamu aba ne bukhulu bwe kimiiko embi emia ndala, ne akhaba kario lisuubila liewe se liatekhelana nga ebaasia kumubili kwewe tawe, kukwaba ne kwafwa khaale, namwe nga Sara aba nakhanyala asaala babaana tawe.
Lisuubila liewe se liamuwamo tawe, ne se aayaaya khu lisuubisia lia Wele tawe, lisuubila liewe liamwichusiamo bunyali, mala waana efuma khu Wele.
Aba ne bung'ali elala ali Wele anyala khukhola niko asuubisia.
Lino nilio liliakila Aburahamu, khubirira mu lisuubila, “Afukiililwa nga omuluungi ne Wele.”
Kamakhuwa, “Afukiililwa nga omuluungi” se kaandikwa khulwa niye yeng'ene tawe.
Kaandikwa akhaba khulwe babaandu nga efwe, khulafukiililwa nga baluungi, basuubila mu niye owalamusia Yesu Omwami wefwe khukhwama mu lifwa.
Sikila bubwoni bwefwe, aanwa afwe, mala alamusibwe nio akhukhole efwe khube baluungi ne Wele.

Luno khwakholebwe khuba baluungi ne Wele khubirira mu lisuubila, khuli ne kumuleembe ne Wele khubirira mu Mwami wefwe Yesu Kristo.
Khubirira mu niye khwanyolile engila eye khukhwolela kumwalaalo kuno nikwo khwimamo. Ne khwekhoya khulwe lilieyikina liefwe nilio khuli nalio lie khusaanga mu luyali lwa Wele!
Ne khwekhoya lukali mu binyaasio biefwe, sikila khumanyile khuli binyaasio bisasiaanga liliekhaliilikha,
liliekhaliilikha lisasiaanga liba ne liba lisaasia lilieyikina.
Lilieyikina lino se likhukhalasia efwe tawe, sikila Wele achukhile busiime bwewe mu miooyo kiefwe mu ngila eya Roho Omutakatifu, oli siianwa sia Wele khwifwe.
Sikila nga khwaba ne khusiili batekhele, Kristo afwila bakhiikha mu siise nisio Wele arobora.
Sili sisiindu siaandalafu khu mundu khufwila omundu omuluungi. Ne kanyala kaba mbo omundu anyala ekhiinda khufwa khulwo omundu omulayi.
Ne Wele akhwekesie efwe nga ne akhusiima lukali, lili nga ne khwaba ne khusiili babooni Kristo akhufwila!
Khulwe kamafuki kewe, akhukholile khwabele baluungi ne Wele, Kristo alakhuonia lukali khukhwama khu lirima lia Wele!
Khwaba basiku ba Wele, mala akhukhola basaale bewe khubirira mu lifwa lio Mwana wewe. Luno nga ne khuli basaale ba Wele, aba khulaonisibwa lukali khulwe bulamu bwa Kristo!
Ne se kali kamenako kong'ene tawe, khwekhoya khu niko Wele akholile khubirira mu Mwami wefwe Yesu Kristo, okhukholile efwe luno khuba basaale ba Wele.
Bubwoni bwaba mu sibala Lilaka ne likhaanwa tawe, ne bubwoni se bubalikhanga niio Lilaka likhali tawe.
Ne khukhwama mu siise sia Adamu khukhwola khu siise sia Musa lifwa liamiia khu baandu boosi, akhaba khwaabo bakhakhola bubwoni mu ngila nga niyo Adamu akholelamo mukhulekha khuria lilakiilisia lia Wele tawe.
Adamu aba sisiiniini sioyo olikho owicha.
Ne babili chana se bafwaanana tawe, sikila siianwa sia busa sia Wele se silekhaana ne bubwoni bwa Adamu tawe, kali ng'ali bali babaandu bakali bafwa sikila bubwoni bwo mundu mulala oyo. Ne kumwalaalo kwa Wele kuli kumukali khukhila, ne sili siianwa siewe sia busa khu baandu bakali khubirira mu mwalaalo kwo Mundu mulala chana oyo, Yesu Kristo.
Ne bubwabukhani buliio akari we siianwa sia Wele ne bubwoni bwo mundu mulala chana. Enyuma we bubwoni bulala obwo, likhalaka lie khuboola mbo “Bali ne kumusaango,” ne ekhumaliilikha we bubwoni bukali, siicha siianwa nisio omundu akhakhoyeela khunyoola tawe “Bali kumusaango mbao!”
Kali ng'ali khubirira mu bwoni bwo mundu mulala lifwa liarakikha khukhwamiia sikila Omundu mulala oyo. Ne kamakobosio kali kamaboofu lukali ke kumulimo kwo mundu mulala, Yesu Kristo! Abo boosi banyoola kumwalaalo kwa Wele mu bukali ne khukholebwa baluungi ne naye, bakhamiie mu bulamu khubirira mu Kristo.
Nono, nga bubwoni bulala obwo bwakhalakila babaandu boosi, mu ngila ng'eneyo sikholwa silala siluungi sikhola babaandu boosi baba balekhuule, mala sibaelesia bulamu.
Ne nga babaandu boosi ne bakholwa babooni khulwe khulekha khuria lilakiilisia lio mundu mulala, mu ngila ng'eneyo boosi bakholebwa baluungi khulwe buriaani bwo Mundu mulala Yesu Kristo.
Lilaka liarebwao, nio khukhola kamabi khutasikhe, ne niio bubwoni bwatasikha, kumwalaalo kwa Wele kwatasikha lukali khukhila.
Nono, nga bubwoni ne bwamiia khubirira mu lifwa, kumwalaalo kwa Wele kwamiia khubirira mu buluungi, ne bukhurangilira efwe khucha mu bulamu bwa mindali khubirira mu Yesu Kristo Omwami wefwe.

Nono khuboole khuli siina? Khuchiililile khumenya mu bwoni nio kumwalaalo kwa Wele kutasikhe?
Ng'ali se kali kario tawe! Efwe khwafwa khu bwoni khunyala nono khwachiililila khubumenyamo khuriena?
Sikila ng'ali mumanyile muli nga ne khwabatiisibwa mu buambaani ne Yesu Kristo, khwabatiisibwa mu buambaani ne lifwa liewe.
Nono, khulwe libatiisibwa liefwe, khwasiikhwa ne naye mala khwasaanga mu lifwa liewe, nio bulayi bwene nga Kristo alamusibwa khukhwama mu lifwa khulwe bunyali bwe luyali lwa Paapa, nio akhaba efwe fwesi khwole khumenya bulamu buyia.
Sikila khwekela mulala ne naye mu lifwa nga niye ne afwa, mu ngila eyo khuliba nga omundu mulala ne naye khulwe khulamusibwa khube ne bulamu nga niye ne alamusibwa.
Ne khumanyile khuli liba liefwe likhaale lieriirwe ne Kristo khu musalaba kwewe, nio bunyali bwe kumubili kwe bubwoni bwonakwe, mala khukhabakho lundi barumwa be bubwoni tawe.
Sikila nga omundu ne afwa aba akholiilwe omulekhuule khukhwama mu bunyali bwe bubwoni.
Ne sikila khwafwiile ne Kristo khusuubila khuli akhaba fwesi khukhamenye naye.
Sikila khumanyile khuli Kristo alamusibwe khukhwama mu lifwa ne salifwa lundi tawe, mala lifwa se lilimwamiakho lundi tawe.
Nono, sikila afwa, bubwoni se buli ne bunyali khu niye tawe, mala luno amenyanga bulamu bwewe mu busaanganilo ne Wele.
Mu ngila ng'eneyo, mukhoyela mweyibaasie mwabeene nga bafu, khuloondekhana ne bubwoni nga buli, mala mumenye mu busaanganilo ne Wele khubirira mu Yesu Kristo.
Bubwoni bukheecha bwamiia lundi mu mibili kienywe nio murie liliekoomba lie liba lienywe lie khukhweyenyela tawe.
Namwe khukhwola mukhaanakho sitonyi sienywe siosi siosi khu bwoni sirumikhirwe khulwe bifuno bie bumayaanu ne bubwoni tawe. Ne kakhali, khemwiaane mwabeene khu Wele, nga balamusibwe khukhwama mu lifwa khucha mu bulamu, mala mwiaane mwabene mu bwichufu khu niye khulwe khurumikhirwa khulwe bifuno biluungi.
Khukhwola bubwoni bukhaba omwami wenywe tawe, sikila se mumenyile aasi we Lilaka tawe, ne kakhali mu menyile aasi we kumwalaalo kwa Wele.
Nono, siina? Khukhole bubwoni sikila se khuli aasi we Lilaka tawe, ne kakhali khuli aasi we kumwalaalo kwa Wele? Se kali kario tawe!
Ng'ali mu manyile muli ne mwiaana mwabeene nga nasioobi khuria omundu okundi, aba ng'ali muli busa nasioobi bo mwami niye muria oyo, bunyala bwaba bubwoni, bureera, lifwa, namwe buriaani bukhola mwaba baluungi ne Wele.
Ne orio echa khu Wele! Sikila akhaba a siise silala ne mwaba nasioobi khu bwoni, mwaria ne kumwoyo kwenywe kwoosi bung'ali bunyoolekha mu mekisio niko mwanyoola.
Mwakholwa balekhuule khukhwama khu bwoni mala mwekela nasioobi be buluungi.
(Ndumikhira lulomo lwa buli ndaalo sikila butekhele bwe liba lienywe lie kumubili.) A siise silala mweana mwabene elala nga nasioobi khu bunyaalu ne bumayaanu khulwe bifuno bimayaanu. Mu ngila ng'eneyo khukhwola luno mweane mwabeene elala nga nasioobi be buluungi khulwe bifuno bitakatifu.
Nga ne mwaba nasioobi be bubwoni chana, mwaba balekhuule khukhwama mu buluungi.
Mwanyoola bukhala siina khukhwama mu khukhola bibiindu nibio luno munyolelakho chisoni? Ekhumaliilikha we bibiindu ebio lili lifwa!
Ne luno mwakholiilwe balekhuule khukhwama khu bwoni mala muli nasioobi ba Wele. Bukhala bwenywe buli limenya lie khukhwirusira elala khu niye ne ekhumaliilikha wayo buli bulamu bwa mindali.
Sikila kumuruungo kwe bubwoni kuli lifwa, ne siianwa sia busa sia Wele sili bulamu bwa mindali mu buambaani ne Yesu Kristo Omwami wefwe.

Bawandaayase, ng'ali mulamanya nilio ndi siimbi khuboola, sikila enywe mweesi mumanyile ke lilaka. Lilaka liamianga khu baandu ne basiili balamu.
Lolela khu mukhasi owabeela, abowa ne lilaka khu museecha wewe nga nilwo omuseecha wewe oyo nasiili omulamu, ne nafwiile, nono aba alekhuulilwe khukhwama mu Lilaka liliamuboa khu museecha wewe.
Nono, aaba namenya no mundu okundi omuseecha wewe nasiili omulamu, aba alalaangwa omukhobani, ne kakhali omuseecha wewe nafwa, aba ali omukhasi omulekhuule khu lilaka, mala ne acha khu mundu okundi aba sakhola bukhobani tawe.
Bawandaayase, kali busa kario khwinywe. Nga khulwe khuloondekhana ne lilaka nga lili, enywe mwesi mwafwa sikila muli sitonyi sie kumubili kwa Kristo, mala luno muli booyo owalamusibwa khukhwama mu lifwa nio khwole khuba be bukhala mu bukhalabani bwa Wele.
Sikila nga nilwo khwamenyanga khuloondekhana khu liba liefwe lio mundu lilaka liakholeelesia, liliekoomba lie bubwoni mu mibili kiefwe, mala fweesi khwamaliilisila mu lifwa.
Kakhaba kario, luno, khuli balekhuule khukhwama mu Lilaka, sikila khwafwa khwilio liliakhwikalilila efwe khwaba baboe. Se khurumikha lundi mu ngila ekhale eye lilaka liliaandikwa tawe, ne kakhali khurumikha mu ngila embia eya Roho.
Ne mu ngila eye lilaka elio bubwoni bwanyoola bubweyaangu khukholeelesia liliekoomba lie khukhweyenyela bibiindu chingano choosi mwise. Lilaka ne likhaliio tawe, bubwoni buli sisiindu sisiafwa.
Ese samwene lulala, naba omulamu ne khali ne Lilaka tawe, ne nga Lilaka liecha, bubwoni bwalamukha,
mala nafwa. Ne Lilaka lilienyekha lireere bulamu mwise, liareera lifwa.
Bubwoni bwanyoola bubweyaangu bwabwo, ne mu ngila eye Lilaka bwambea mala bwanjira.
Nono, Lilaka liliene lili litakatifu, liluungi, lundi lilayi.
Ne lino aba liboola lili, Lilaka liaba lilayi mala liareera lifwa liase? Se kali kario tawe! Bubwoni nibwo bubwakhola kano, bwandeerera lifwa khulwe khurumikhira Lilaka lili lilayi, nio liba liabwo liang'ali nga bubwoni liole khubuulwa. Khwako, khulwe engila eye lilaka bubwoni bwekesibwa khuba bubwoni bumayaanu khukhila.
Khumanyile khuli Lilaka lili lie buroo, ne ese se ndi omundu we buroo tawe nakusibwa nga nasioobi khu bwoni.
Se manyilisianga nisio kholanga tawe, sikila se kholanga nisio nenya khukhola tawe, ne kakhali kholanga nisio nabiila.
Sikila nisio kholanga sili nisio khenyanga khukhola tawe, lino liekesia lili fukiilila ndi Lilaka lili liluungi.
Nono ng'ali se ndi ese okholanga sisiindu sino tawe, ne kakhali bubwoni bumenyanga mwise nibwo bukholanga.
Manyile ndi bulayi se bumenyanga mu liba liase nga omundu busa tawe. Sikila akhaba liliekoomba lie khukhola bulayi ne lindimo, se nyala khulikhola tawe.
Se kholanga lilayi nilio nenya khukhola tawe, ne kakhali, kholanga limayaanu nilio kheenya khukhola tawe.
Naaba ne kholanga niko kheenya khukhola tawe, lino liekesia lili aba se ndi ese okholanga tawe, ne kakhali, bubwoni bubumenyilemo nibwo bukholanga.
Nono aba lino liba lilaka, sikila ne nenya khukhola lili liluungi, libi liosi aba lili siimbi.
Liba liase lie mukari lisangaalilanga Lilaka lia Wele.
Ne kakhali mbona Lilaka lie lukano luluundi mu mubili kwase Lilaka likhupana ne lilaka nilio kamebaasio kase kafukiilila, likholanga mba omuboe khu lilaka lie bubwoni lili mu mubili kwase.
Ese ndi omundu we bubeeleli lukali! Naanu olimbonia ese khukhwama mu mubili kulikho ne kumbila mu lifwa kuno?
Orio ebe khu Wele, okholanga kano khubirira mu Mwami wefwe Yesu Kristo!
Nono, lino, lili liiba liase. Khwise samwene nyala naria Lilaka lia Wele mu mebaasio mwong'ene, ne liba liase nga omundu busa ndumikhirwa khu lilaka lie bubwoni.

Luno likhalakilwa se liliio tawe khwaabo bamenyile mu buambaani ne Yesu Kristo!
Sikila Lilaka lia Roho, likhurereraanga efwe bulamu mu buambaani ne Yesu Kristo, liakholile ese nabele omulekhuule khukhwama mu lilaka lie bubwoni ne lifwa.
Niko lilaka liakhilwa khukhola, sikila liba lio mundu liaba litekhele, Wele akhola. Akhalakila bubwoni mu liba lio mundu khulwe khuruma Omwana wewe Omwene, owecha ne liba nga liba lio mundu lie bubwoni, arusieo bubwoni.
Wele akhola lino nio echusie kakenyekha ne Lilaka nga buluungi ne bukhoyela bube mwifwe khumenyile khuloondekhana ne Roho, ne se khuli khuloondekhana ne liba lio mundu tawe.
Kamebaasio kabo bamenyanga nga liba liabwe lio mundu libaboolelanga, kemeelelwa nende niko liba lio mundu lienyanga. Kamebaasio kabo bamenyanga nga Roho nababoolelanga, kemeelelwa nende nisio Roho enyanga.
Khukhwimeelelwa ne liba lio mundu khureraanga lifwa, khukhwimeelelwa ne Roho khureeranga bulamu ne kumuleembe.
Nono, babaandu bekela basiku ba Wele ne bemeelelwa ne liba liabwe lio mundu, sikila se baria Lilaka lia Wele tawe, mala ng'ali se banyala baliria tawe.
Abo bakholanga nga liba liabwe lio mundu ne lienya se banyala basiimisia Wele tawe.
Ne se mumenyile nga liba lio mundu lienya tawe, ne kakhali, mu menyile nga liba lia Roho limuboolelanga, aba, bali, Roho owa Wele amenya mwinywe. Omundu yesi yesi okhali ne Roho owa Kristo tawe aba se ali wewe tawe.
Ne Kristo aba namenyanga mwinywe, Roho ali bulamu khwinywe, sikila Wele amukhola baluungi, akhaba kimibili kienywe ne kilikho kicha khufwa sikila bubwoni.
Aaba bali Roho owa Wele owalamusia Yesu khukhwama mu lifwa, amenyanga mwinywe, nono oyo owalamusia Kristo khukhwama mu lifwa, akhamuelesia akhaba enywe bulamu khu mibili kienywe kie lifwa khulwe khubao khwa Roho wewe mwinywe.
Bawandaayase, nono khuli ne kimilimo, mala se kili khumenya nga liba liefwe lie kimibili likhwenyelanga tawe.
Sikila mulikho mucha khufwa mwaba ne mumenyanga khuloondekhana ne liba lienywe lio mundu, ne mwaba ne mumenyanga khulwa Roho mwera bikholwa bienywe bie bubwoni, mulamenya.
Abo barangirirwa ne Roho owa Wele bali babaana ba Wele.
Ali Roho owa Wele omwene oanaanga buloli ne roho wefwe khuboola khuli efwe khuli babaana ba Wele.
Ne sikila khuli babaana bewe, khuliba ne chikhabi nicho abikhila babaandu bewe, ne lundi khulisaanga Kristo mu nibio Wele amubikhila niye, sikila khwaaba ne khusaanga mu binyaasio bia Kristo, khulisaanga akhaba mu luyali lwewe lwosi.
Mbona ndi niko khunyaasibwamo mu siise sia luno sino se kanyala kalekhasibwa na akeekhe ene ne luyali lulikho lwicha khubuulwa khwifwe tawe.
Bibuumbe bioosi bilindiililanga ne lilienya lie silukuluku khulwa Wele khubuula babaana bewe.
Sikila bibuumbe biakhalakilwa khutibia sifuno siabio, Wele enya bibe birio ne seli khulwe lilienya liabio bibiene tawe. Ne kakhaba kario lilieyikina liliio
mbo endaalo ndala bibuumbe bibieene bililekhuulwa khukhwama mu burumwa bwabio bwe khubola, mala bisaange mu bulekhuule bwe luyali lwe babaana ba Wele.
Sikila khumanyile khuli khukhwola khu siise sia luno sino, bibuumbe bioosi bililila mu buchuuni, nga omukhasi nasaala omwana.
Ne se bili busa bibuumbe biong'ene bilila tawe, efwe khuli ne Roho nga siianwa sia Wele sie khunyoa, akhaba efwe fwesi khulilila mu buchuuni mukari wefwe, nga khulindiililanga Wele khukhukhola efwe babaana bewe mala akhole liba liefwe liosi libe lilekhuule.
Sikila efwe khwaonisibwa khulwe lilieyikina, ne khwaaba ne khubona nisio khweyikina, aba elio se lili lilieyikina lia ng'ali tawe.
Ne khwaaba ne khweyikina khu nisio khukhabona tawe, aba khusilindiilila ne liliefwiilisia.
Mu ngila eyo Roho yesi echanga khukhuyeeta efwe batekhele nga khuli khuri. Sikila se khumanyile nga khukhoyeele khusabe tawe, Roho omwene ekoonjelelanga Wele mu bweyaangu bwefwe mu makhuwa ke khulila kakhanyala kalomalomekha tawe.
Mala Wele, obonanga mu miooyo kiefwe, amanyile kamebaasio ka Roho nga kali, sikila Roho ekoonjelelanga Wele khulwe babaandu bewe ne khuloondekhana ne lilienya liewe.
Khumanyile khuli Wele akholanga bulayi mu biindu bioosi ne nabo babamusiima niye, abo balangilwe khuloondekhana ne sifuno siewe.
Abo nibo Wele arobora khaale, mala lundi abara alubeka bekele nga Omwana wewe nali, nio Omwana chana abe owe khunyoa mu bawandaaye bakali.
Nono nibo Wele aara alubeka, abalanga, ne nibo alaanga abakhola baba baluungi khu niye Omwene, mala asaanga mu luyali lwewe ne nabo.
Khu kano koosi, khunyala khwaboola siina? Wele aba nali nafwe, naanu onyala waba omusiku wefwe?
Wele, okhakhwima Omwana wewe omwene tawe, amuaana sikila efwe fweesi, sanyala akhuelesia bibiindu bioosi nenaye tawe ku?
Naanu olisitaka barobore ba Wele? Wele omwene ababoolelanga ali, “Se bali ne bubwoni tawe!”
Nono, naanu, olibakhalakila? Se ali Yesu Kristo, owafwa mala alamusibwa, aba omulamu ne ali kumukhono kumuseecha kwa Wele, ekongochela Wele sikila efwe!
Naanu, nono, onyala akhwaukhasia khukhwama khu busiime bwa Kristo? Kumunaanio kunyala kwakhola kurio, namwe buandalafu, namwe linyaasia, namwe enjala, namwe bubanani, namwe busiku, namwe lifwa?
Nga liiandiko liboolanga lili,
“Khuli mu busiku bwe lifwa biise bioosi sikila ewe,
khukholelwa nga kamakheese kalikho ne kacha khwirwa.”
Tawe, mu biindu bino bioosi khuli angaaki we bakhili khubirira mu oyo owakhusiima efwe!
Sikila ndi ng'ali ndi se siliio sinyala siakhwaukhasia efwe khukhwama khu busiime bwewe tawe. Se lili lifwa namwe bulamu, malaika namwe babaami babaandi be mwikulu, se bali baliio luno namwe be chindaalo chichiicha,
bali mu sibala sie mu ngaaki namwe mu sibala sie aasi, se siliio sisiindu mu bibuumbe bioosi silinyala khukhwaukhasia efwe khukhwama khu busiime bwa Wele buli bubwefwe khubirira mu Yesu Kristo Omwami wefwe tawe.

Ndikho ndomaloma bung'ali, ese ndi owa Kristo ne se mbea tawe. Kamebaasio kase ke mu mwoyo, niko Roho Omutakatifu amiia, koosi kasuubisia kali se ndikho mbea tawe
nga ne mboola ndi, ndi ne bubeeleli buli bukali, ne buchuuni mu mwoyo kwase bukhawa tawe,
nikoomba ndi bwakhabeele bulayi ese samwene mbe ne silaamo khukhwama khu Wele naukhasibwe khukhwama khu Kristo lundi mbe aleeyi ne Kristo mu bweyaangu bwe babaandu base mu mubili ne mu mafuki.
Bali babaandu ba Wele, abakhola babaana bewe mala ababuulila luyali lwewe, akhola chindakaano chewe ne nabo mala abaelesia Lilaka, bali ne lisaaya lia Wele lia ng'ali, banyoola lisuubisia lia Wele,
sikuuka siabwe bali Baeburania babamanyikhana, ne Kristo, nga omundu, ali owe kholo ng'ene eyo. Wele, owamiianga khu boosi, ole khufumisibwa mindali! Amina.
Se ndikho mboola ndi elomo eya Wele yakhilwa tawe, sikila babaandu ba Isiraeli boosi se bali boosi babaana ba Wele tawe.
Lundi lisaaye lia Aburahamu se bali boosi babaana ba Wele tawe. Wele aboolela Aburahamu ali, “Oliba ne lisaaye nilio nakhusuubisia khubirira mu Isaaka.”
Lino liekesia lili babaana babasaalwa khulwe kumubili
Sikila lisuubisia lia Wele liakholwa mu makhuwa kano, “Mu siise sisienyekha khakobole mala Sara aliba no mwana.”
Ne se kali kano kong'ene tawe. Basoleeli ba Rabeka baba ne raarawabwe mulala kuuka wefwe Isaaka.
Nio burobosi bwo mwana mulala bube khuloondekhana ne sifuno sia Wele Omwene,
Wele aamuboolela ali, “Omukhulu alikholela omutiiti.” Aaloma kano ne bakhasaalwa tawe, lundi basiili khukhola sisiindu siosi siosi silayi namwe siibi, nio burobosi bwa Wele bwaba khuloondekhana ne kumulaango kwewe omwene, ne se bwaba khu siindu siosi siosi nisio baba ne bakholile tawe.
Nga liiandiko liboolanga lili, “Nasiima Yakobo, mala nabiila Esau.”
Nono, khunyala khwaboola khuli, Wele se ali owa ng'ali tawe ku? Se kali kario tawe.
Sikila aboolela Musa ali, “Ndakholela siisa omundu yesi yesi niye nenya. Khukholela siisa.”
Nono, buli siindu sili khuloondekhana ne siisa sia Wele siong'ene ne seli khu niko omundu enya namwe akholanga tawe.
Sikila liiandiko liboolela khu mwami owa Misiri lili, “Nakhukhola obe omwami nio ekhurumikhire khukhwekesia bunyali bwase ne khukeesia efuma yase mu sibala sioosi.”
Nono, Wele ali ne siisa khu mundu yesi yesi niye enyanga, ne akholanga omundu yesi yesi niye enyanga abe omuandalafu okhaulila tawe.
Ne mulala khwinywe alamboolela ese ali, “Kano kaba ne kali kario, Wele anyala khunyoola ariena kamakhiikha khu mundu yesi yesi? Naanu onyala akhiingilila lilienya lia Wele?”
Ne musaale wase, ewe nawe naanu, okobosia Wele? Enyuungu eye liloba ereebanga omubuumbi wayo eli, “Siina sisiakila ne umbuumba ori?”
Sikila omubuumbi ali omulekhuule khurumikhira liloba nga ne enya, mala abuumbe chinyuungu chibili khukhwama mwikenya lilala, ndala erumikhe mu biise bie bakeni ne ekiindi erumikha mu kia busiele.
Niko Wele akholile kosi kali busa kario. Enyile khukhwekesia lirima liewe mala akhole bunyali bwewe bumanyikhe. Ne aaba owe khukhwefwiilisia lukali mu khwekhaliilikha abo babamuambianga lirima, ba baaba ne balikho bacha khubunisibwa.
Ne Wele enya lundi khubuula luyali lwewe luli lukali po, lulwecha khwifwe nibo aakholela siisa. Efwe khukhwakholwa khwerekekha khunyoola luyali lwewe.
Sikila efwe khuli babaandu nibo alaanga, ne se akhulaanga khukhwama mu Bayaudi bong'ene tawe, ne kakhali khukhwama akhaba mu be Chikholo bosi.
Kano niko aboolanga khukhwama mu sitabu sia Hosea ali.
“Babaandu bakhaaba babase tawe,
ndabalanga ndi, ‘babaandu base.’
Ekholo niyo khasiima tawe,
ndakilanga ndi, ‘Eyase niyo nasiima.’
Ne buli abuundu ao nao niio baboolelwa bali,
‘Se muli babaandu base tawe,’
abwenao balalaangwa bali,
babaana ba Wele omenyile mindali.”
Ne Isaya enoosia ka Isiraeli ali, “Akhaba babaandu ba Isiraeli ne bali bakali nga kumuyekhe kwe khu sikiingi sie nyanja, bakeekhe mu nibo busa balionisibwa,
sikila Omwami alakhalakila babaandu bali khu sibala bwangu lundi lumaliilisi.”
Kali nga Isaya ne aboola khale ali, “Abanga Wele Omunyali Owa Bioosi alekha khuramisiliakho nibo efwe khusaalwakho tawe, andi khwekela nga Sodomu, andi khwaba nga Komora.”
Nono khuboola khuli Be Chikholo, bakhakhakanga babeene khuba baluungi khu Wele tawe, bakholwa baluungi ne naye khubirira mu lisuubila,
ne babaandu ba Wele, babayiimanga lilaka bali libakhole baluungi ne Wele, se balinyoola tawe.
Siina sisiakila? Sikila se beamba khu lisuubila tawe, ne kakhali beamba khu niko bakhola. Khwako betuya, khu libaale, “Lie khukhwetuyakho.”
Nilio liiandiko lilomalomangakho lili.
“Lola, nda mu Sayuni libaale likhola babaandu betuye,
lulwanda lulibakhola bakwe.
Ne yesi yesi osuubila mu niye se aliaambwa chisoni tawe.”

Bawandaayase, liliekoomba lie kumwoyo kwase, ne lisaba liase lili mbo babaandu base ba Isiraeli baonisibwe.
Nyala namusuubisia enywe ndi bali ne sinani sikali khu Wele, ne kakhali sinani siabwe se sili khuloondekhana ne bukesi bwa ng'ali tawe.
Se bamanya engila niyo Wele akholelangamo baandu baaba baluungi khu niye omwene tawe, ne kakhali, bakhaka khurao engila yabwe babeene mala mu khukhola khurio se beaana babeene khu ngila niyo Wele araao eye khukhola baandu baaba baluungi tawe.
Sikila Kristo areera Lilaka khu siakamo, nio buli mundu yesi yesi osuubila akholwa omuluungi ne Wele.
Ne nilio liiandiko liboola khulwe khukholwa omuluungi ne Wele khubirira mu lisuubila lili lino, “Se wereeba wamwene oli, Naanu olaniina mwikulu?” (Khucha khukhwikhisia Kristo aasi).
Namwe sewereeba oli, “Naanu oleekha aasi mwiloba?” (Khucha khureera Kristo khukhwama mu lifwa.)
Nilio liboola nilio eli, “Burume bwa Wele buli busa siimbi nawe, khu minwa kiowo ne mu mwoyo kwowo” buli burume bwe lisuubila nibwo khwilwachanga.
Waaba ne wiyama oli Yesu ali Omwami mala osuubile oli Wele amulamusia niye khukhwama mu lifwa, olaonisibwa.
Sikila khukholwa khuba baluungi khulwe lisuubila liefwe ne khuonisibwa khulwe khukhweyama khwefwe.
Liiandiko liboola lili, “Omundu yesi yesi osuubila mu niye se aliaambwa chisoni tawe.”
Lino lituba alala buli mundu yesi yesi, sikila bubwabukhani se bulikho akari we Bayaudi nende Be Chikholo tawe, Wele ali Omwami mulala oyo busa owa boosi, mala abiitanga chikhabi boosi bamulililanga.
Nga liiandiko liboola lili, “buli mundu yesi yesi olaanga khu lisina lio Omwami khulwe buyeeti alaonisibwa.”
Ne banyala bamulaanga bariena khulwe buyeeti baba ne bakhamusuubila tawe? Ne banyala basuubila bariena ne bakhaulila burume? Ne banyala baulila bariena burume ne bukhelwachiibwe?
Ne burume bunyala bwelwachibwa buriena barume baba ne bakharumwa tawe? Nga liiandiko liboolanga lili, “Lilicha lie barumwa bareera Elomo Endayi lili lilayi lukali!”
Ne kakhali se bali boosi babafukiilila Elomo Endayi tawe. Isaya omwene aboola ali, “Omwami, naanu owasuubila burume bwefwe?”
Khwako, lisuubila liamanga mu khuulila burume, ne burume bwichanga khubirira mu khwilwacha Kristo.
Ne kakhali ese ndeeba ndi, kali ng'ali se baulila burume tawe? Ng'ali baulila sikila nga liiandiko liboola lili.
“Liiuliilikha lie kumumilo kwabwe liola mu sibala sioosi,
kamakhuwa kabwe koola khu siakamo sie sibala.”
“Ndarumikhira khakholo nabulebe,
khukhola babaandu base bakhalikhililwe,
ne ndaambia babaandu base lirima khulwe khurumikhira ekholo eye basilu.”
“Nanyoolekhana ne nabo bakhambimanga tawe,
nabonekhela abo bakhaba ne bandeeba tawe.”

Wele se aloba babaandu bewe nibo arobora khukhwama mu khurakikha tawe. Mumanyile niko liiandiko liboola, niio Elicha ekongochela Wele khulwe khu sitaka Isiraeli,
“Omwami, berire bang'oosi bowo ne khutechulaka alutare chowo. Ese seng'ene niye oramire mala balakhakanga khukhunjira.”
Wele amukobosia ali siina? “Ndi ne babaandu chielefu saba bakhasaayakho sifwaani sia Baali tawe.”
Kali busa kario akhaba luno. Eliio esaabu ndiiti eye babaandu baramire nibo Wele arobore sikila kumwalaalo kwewe.
Burobosi bwewe se buli khulwe bikholwa biabwe tawe, ne kakhali buli khulwe kumwalaalo kwewe. Sikila abanga bali burobosi bwewe buli khu niko babaandu bakhola, andi kumwalaalo kwewe se kuli ng'ali tawe.
Nono siina? Babaandu ba Isiraeli se banyoola niko bayimanga tawe. Sipupu sitiiti nisio Wele arobora siong'ene nisio sisianyoola. Ne baramire boosi baminyalila kumulaango kwa Wele.
Nga liiandiko liboola, “Wele akhola kamebaasio kabwe ne kimiooyo kiabwe kialendaala, khukhwola khu ndaalo yino, se banyala babona namwe baulila tawe.”
Ne Daudi aboola ali,
“Bakhoya barekwe ne khutiililwa mu naikara chabwe
Bakhoya bakwe, bakhoya baukuumwe,
Chimoni chabwe chikhoya chabofula, nio balekhubona tawe,
mala bakholwe beunamile mu minaanio kiabwe biise bioosi.”
Nono, ndeeba ndi. Nga Bayaudi ne betuya bakwa, babunila elala ku? Se kali kario mu ngila yosi yosi tawe! Sikila bakhola bubwoni, buonia bwachile khu Be Chikholo, nio Bayaudi bakhalikhililwe.
Bubwoni bwe Bayaudi bwareera chikhabi che buiinda mu sibala, ne kumutaambo kwabwe kwe mumwoyo kwareera chikhabi che buiinda khu Be Chikholo. Nono, chikhabi chiliba chingali chiriena nga esaabu eye Bayaudi ne ekhechusibwe!
Ndikho luno ndomaloma khwinywe Be Chikholo. Nga ese ne ndi Omurumwa khu Be Chikholo, ndebonia khulwe kimilimo kiase.
Wakana nyala nakhola babaandu be kholo yase eng'ene bakhalikhililwa, nio nyale khuoniakho balala khu nibo.
Sikila nga Bayaudi balobwa, babaandu boosi bakaluukhasibwa khukhwama mu khuba basiku ba Wele baba basaale bewe. Nono, kaliba kariena nga bafukiililwa? Buliba bulamu khu bafu!
Kaaba bali sitonyi sie khunyoa sie kumukaati
Chisakia ndalakho che kumurongooro kumuseituni kumubiaalwa chafuniilwe ne khurusibwakho, ne lusakia lwa Museituni kwe mundaa lwaambaasiibwe khu museituni kumubiaalwa chana. Enywe be Chikholo muli nga kumurongooro kwa museituni kwe mundaa, mala luno mulikho musaanga mu bulamu bwe kamaani bwa roho bwe Bayaudi.
Nono, khukhwola mulekhe khulekelesia abo babafunakwa barusibwao nga chisakia. Munyala mwesuunia muriena? Enywe muli busa lusakia, se mutiililila kimili tawe, kimili nikio kimutiililila enywe.
Ne ewe olaboola oli, “Yee, chisakia charemwa charurakho khuaana bubweyaangu khwise.”
Ako kali ng'ali baremwa barusibwakho sikila se basuubila tawe, ne ewe warama mu bweyaangu obwo sikila wasuubila. Ne okheboneselia khu lienelio tawe, ne kakhali ba omuri.
Wele saramia Bayaudi tawe, bali nga chisakia che kumurongooro, ewe wibaasia oli alakhuramia ku?
Ano khubona nga Wele nali omulayi ne lundi nga nali omurafu. Ali omurafu khwaabo bakwile, ne omulayi khwiwe waaba nochiililila mu bulayi bwewe. Ne waaba nokhakhola orio tawe, wesi olaremwa.
Ne Bayaudi baba ne balekha khusuubila khwabwe, balakalusibwa mu bweyaangu nimwo babamo, sikila Wele anyala khukhola kamene ako.
Enywe Be Chikholo muli nga lusakia lwe kumuseituni kwe mundaa nilwo baremire mala nono, liaukhana ne liba lia busiele, lwaambaasiibwe khu murongooro kumuseituni kumubiaalwa. Bayaudi bali nga kumurongooro kwa miseituni kumubiaalwa, mala liliba liliangu lukali khu Wele khuambaasia chisakia chicharemwa chino khu murongooro kwacho lundi.
Bawandaayase, buliio bung'ali bubwakukhuulilwa nibwo nenya mumanye, sikila bulamuliinda mukhakhola murio mweyibaasia nga muli bakesi tawe. Sileka sie babaandu ba Isiraeli se silibao buli lwoosi tawe. Siliio khukhwola nga esaabu eye Be Chikholo eyolaana eliicha khu Wele.
Ne abwenao Baisiraeli boosi balionisibwa nga liiandiko ne liboola,
“Omuonia aliama Sayuni,
mala arusieo bumayaanu bwoosi,
khukhwama mu be lisaaye lia Yakobo.
nga ne ndirusiao bubwoni bwabwe.”
Sikila baloba Elomo Endayi. Bayaudi bali basiku ba Wele, khu bulayi bwenywe Be Chikholo. Ne kakhali sikila burobosi bwa Wele, bali basaale bewe sikila bakuuka babwe.
Sikila Wele sakaluukhasianga kamebaasio kewe khulwo oyo niye arobora ne khubiita chikhabi tawe.
Ne khwinywe Be Chikholo, mu ndaalo chichabira mwaba mukharia Wele tawe, ne luno mwanyoolile siisa sia Wele sikila sileka sie Bayaudi.
Mu ngila neng'ene, sikila siisa nisio mwanyoolile, Bayaudi luno se baria Wele tawe, nio akhaba boosi luno boole khunyoola siisa sia Wele.
Sikila Wele akholile babaandu boosi baboe be sileka, nio ekesie siisa khu nibo boosi.
Nga liiandiko ne liboola lili,
“Naanu omanyile kamebaasio ko Mwami?
Naanu onyala amukaambila?
nio ekhumaliilikha amuruunge?”

Nono, bawandaayase, sikila siisa sia Wele sikali khwifwe, mwekoonjelela enywe ndi, yiaana mwabeene khu Wele nga liiosio lie bulamu, liaanwa khu bukholi bwewe lundi limusiimisia niye. Lino nilio lisaaya lia ng'ali khu Wele nilio mukhoya khurusia.
Mukhaloonda ke sibala sino tawe, ne lekha Wele amukaluukhasie enywe mukari khulwe khukaluukhasilia elala kamebaasio kenywe. Nio mulanyala khumanya lilienya lia Wele, sili silayi lundi sisiimisia khu niye, mala sisiichufu.
Ne sikila siianwa sia Wele sie kumwalaalo khwise mboola khu buli mulala khwinywe. Mukheyibaasia khuba be angaaki khukhila nga muli tawe. Ne kakhali mube ne kamebaasio kakolaana mala mwikhalakile mwabeene khuloondekhana khu bukali bwe lisuubila nilio Wele amuelesie enywe.
Khuli ne bitonyi bikali mu mubili mulala, ne bitonyi bino bioosi bili ne kimilimo kikiabukhana.
Mu ngila neng'ene, khwakhaba ne khuli bakali, khuli kumubili mulala mu buambaani ne Kristo, mala fweesi khwaambaasibwa khu buli sia mulala nga bitonyi bibiabukhaane bie kumubili mulala.
Nono khukhoya khurumikhira biianwa biefwe bibiaukhaane khuloondekhana ne kumwalaalo nikwo Wele akhuelesie efwe. Siianwa siefwe siaba ne sili khung'oola, khwolaana khukhole khurio khuloondekhana ne lisuubila nilio khuli nalio,
siaba ne sili khukhalabana, khwolaana khukhalabane, siaba ne sili khukhwekisia khwolaana khwekisie,
siaba ne sili khuramo babaandi kumwoyo khwolaana khukhole khurio. Oyo yesi yesi osaanganga ne babaandi olaana akhole ario mu buaani, oyo yesi yesi oli ne bunyali olaana akhole kimilimo ne kamaani, oyo yesi yesi owekesianga bulayi khu baandi olaana akhole mu busangaafu.
Busiime khukhwola bube bukwalaafu elala. Biila lili limayaanu, tiila lili lilayi.
Siimana mwabeene ne mwabeene nga bawandaaye ne wandaaye mu Kristo, mala mube ne silukuluku khukhwekesia buriaani buli mundu no wasie.
Khola kimilimo ne kamaani ne mukhaba bakara tawe. Kholela Omwami kimilimo ne kumwoyo kwe khu khweana khukali.
Lekha lilieyikina lienywe limuelesie kumwikhoyo, ba babefwiilisia mu minaanio kienywe, mala saba biise bioosi.
Saanga mu miaandu kienywe ne bakristo basienywe bakhali nabio tawe, ne yikula chingo chenywe chakaanile bakeni.
Sangaala ne nabo bali basangaafu, lila ne nabo balikho ne balila.
Menya mu buambaani, buli mulala ne owasie. Mukhaba be kisuunia tawe, ne fukiilila kimilimo kie khukhweboombia. Mukheyibaasia mwabeene nga be limanya tawe.
Omundu yesi yesi ne akhukholele kamabi, okhamuruungia ne kamabi kakaandi tawe. Khaka khukhola niko buli mundu ebaasia ali kali kamalayi.
Khola koosi niko onyala lubeka lwowo omenye mu muleembe ne buli mundu.
Basaale base, mukharuungia bubi khu bubi tawe, ne kakhali lekhela lirima lia Wele likhole lirio. Sikila liiandiko liboola lili, “Omwami aboola ali, Ndeyacha, ndaruungia.”
Ne khali, nga liiandiko liboola: “Omusiku wowo aaba ne ali ne njala, mue alie, aaba ne ali ne bulesia, muelesie sie khunywa, sikila khulwe khukhola murio, mulamuambia chisoni,”
mukhalekha kamamayaanu kamuula enywe tawe, ne khali muule kamamayaanu khulwe khukhola kamalayi.

Buli mundu khukhwola arie be bunyali mu serekari, sikila bunyali se bunyala bwabao ne bukhamile khu Wele tawe, ne bunyali buliio, bwareebwao ne Wele.
Omundu yesi yesi oyingania bunyali buliio ayingania niko Wele arobobore, ne omundu yesi yesi okhola ario ereerera omwene likhalakilwa.
Sikila bakhola kamalayi se baria babaami tawe, ne kakhali bakhola kamamayaanu nibo baria. Wenya olekhe khuba ne buuri khu baami? Nono, khola kali kamalayi, mala balakhufumia,
sikila bali bakholi ba Wele bakhola kimilimo nio ewe obe bulayi. Ne waaba nokhola kamamayaanu, barie sikila bunyali bwabwe bwe khuaana khuukuuma buli ng'ali. Bali bakholi ba Wele mala baananga siiukuumo sia Wele khwaabo bakholanga kamamayaanu.
Khulwe sifuno sino khukhwola murie be bunyali. Ne semuria busa sikila siiukuumo sia Wele tawe, ne kakhali muria khulwe khuba ne kumuleembe mu mebaasio ke mu miooyo kienywe.
Elio nilio likila ne muruunganga busuuru, sikila babaami be bunyali balikho bakholela Wele kimilimo nga ne balikho ne bakhola kimilimo kiabwe.
Baruunge nibio benya, yeruungila wamwene ne kimiaandu kiowo mala wekesie buriaani khu nibo boosi.
Mukhaba ne likobi liosi liosi khu mundu tawe, nekhali mube ne likobi lie khusiimana buli mundu ne owasie. Omundu yesi yesi okholanga ario aria Lilaka.
Kamalaka, “Okhakhola bueeyi tawe, okhera tawe, okheba tawe, okhekoomba sio wasio tawe” kano koosi, ne kakaandi kosi kosi kali alala nako, katasibwa alala mala kaba Lilaka lilala, “Siima owasio nga ne wesiima wamweene.”
Waaba nosiima omundu yesi yesi, sonyala wamukholela kamabi tawe, nono, khuli khuria Lilaka lioosi khuli khusiima.
Khukhwola mukhole lino, sikila manya muli siise siamwolilekho khu sisimukha khukhwama mwilo lienywe. Sikila siise sie khuonisibwa khwefwe sili siimbi luno khukhila nga mataayi ne khwasuubila lwe khunyoa.
Silo sili siimbi khuwao, kumuusi kuli siimbi ano. Khekhwakame khukhola bibiindu bie sisiilima, mala khubukule bulwaani bwe khukhupanila mu buwaanga.
Likeenda liefwe libe lilayi, nga babaandu bamenyile mu buwaanga bwe kumuusi, likhabao lilia lie sifwaabi namwe bumeesi tawe, sifwaabi namwe liba libi, khu khuupana namwe khukhalikhililwa tawe.
Ne kakhali bukula bulwaani bwo Mwami Yesu Kristo, mala mukharekeeresia ke liba lienywe lie bubwoni ne khukhola ke liliekoomba lialio tawe.

Lisuubila lio mundu mulala limufukiilila khulia siindu siosi siosi, ne omundu oli omutekhele mu lisuubila alia chinyenyi chong'ene.
Omundu olichanga buli siindu akhalekelesia okhalia tawe, ne olichanga chinyenyi chong'ene akhakhalakila olia buli siindu tawe, sikila Wele amufukiilila.
Ewe niwe naanu okhalakila omukholi wo mundu okundi? Omwami wewe omwene niye olibisia, omukholi wewe oyo nalibira namwe nalikwa. Ne alibira, sikila Omwami anyala khumukhola abire.
Omundu mulala ebaasianga ali endaalo nabulebe eyo eli emboofu khukhila chindaalo chichiindi, ne okundi naye ebaasia ali chindaalo choosi chili chifwaanane. Buli mundu akhoyela khukhola bukhalaki bwewe.
Oyo owibaasilia endaalo na bulebe khuba emboofu akholanga ario mu khuria Omwami, yesi yesi olia sisiindu siosi siosi akholanga ario mu lukoosi lwo Mwami, sikila aanilanga Wele orio khulwe siakhulia. Yesi yesi olobanga khulia bibiindu nabulebe, akholanga ario khuria Omwami, mala aanila Wele orio.
Se aliio omundu khwifwe omenyanga khu lienya liewe liong'ene tawe, namwe se aliio omundu khwifwe ofwa khu lienya liewe omwene yeng'ene tawe.
Sikila ne khumenya, aba khumenya sikila Omwami ne khufwa, aba khufwa khulwo Mwami. Nono khwakhamenya namwe khwakhafwa khuli bo Mwami.
Sikila Kristo afwa mala alamukha, nio abe Omwami we balamu ne bafu.
Nono ewe, olichanga chinyenyi chong'ene siina sikila nobisia likhalaka khu wandaayo? Ne ewe olichanga sisiindu siosi siosi, siina sikila nolekelesia wandaayo? Fweesi khuliima ebweeni wa Wele akhukhalakile.
Sikila liiandiko liboolanga lili,
“Omwami aboolanga ali,
nga ng'ali nendi Wele omenyile mindali
buli sia mulala alisikama ebweeni wase,
mala buli mundu alifukiilila ali ese ndi Wele.”
Nono, buli mulala khwifwe, aliboola kakewe omwene khu Wele.
Nono, khekhulekhe khukhalakanila. Ne kakhali, mwolaane khukhalaka khulekha, khukholakho sisiindu siosi siosi sinyala siakhola wandaayefwe etuya namwe akhola bubwoni.
Buambaani bwase no Mwami Yesu bukholanga mba ne ng'ali ndi siakhulia se siliio siosi siosi sili sinyaalu khu siene busa tawe omundu aba nasuubilanga ali siakhulia silala sili sinyaalu, nono aba siikela sinyaalu khu niye.
Waaba nonyaala wandaayo sikila siakhulia nisio olichanga, aba solakholanga khulwe busiime tawe. Okhalekha siakhulia nisio olia sionaka omundu niye Kristo afwila tawe!
Okhalekha nisio obukulanga khuba silayi siaba ne lisina libi tawe.
Sikila bubwami bwa Wele se buli sisiindu sie khulia ne khunywa busa tawe, ne kakhali buli bwe buluungi, kumuleembe, ne kumwikhoyo nikwo Roho Omutakatifu aananga.
Ne babaandu ne bakhalabanila Kristo mu ngila yino, basiimisia Wele ne khufukiililwa ne babaandi.
Nono, khukhwola buli lwoosi khwiluungikhe bibiindu bireera kumuleembe ne biyeeta khukhola omundu okundi aba ne kamaani.
Okhonaka nisio Wele akholile sikila siakhulia tawe. Biakhulia bioosi binyala bialiibwa, ne kakhali lili likhiika khulia sisiindu siosi siosi sinyala siakhola omundu okundi akhola bubwoni.
Sisiindu silayi sili khulekha khulia enyama, khunywa endali, namwe khukhola sisiindu siosi siosi sinyala siakwiisia wandaayo.
Nono siosi siosi nisio wasuubila mu makhuwa kano lekha sibe akari wowo ne Wele. Omundu okheulilanga ali ali ne kumusaango tawe ali ne khabi, ne alikho akhola sisiindu siosi siosi nisio akhalakanga ali sili siluungi!
Ne aba ne aayaayanga khu nisio alichanga, aba Wele amubiiyanga nga nasilia sikila sikholwa siewe se sili khuloondekhana ne lisuubila tawe. Ne sisiindu siosi siosi sikhali khuloondekhana ne lisuubila tawe, sili bubwoni.

Efwe khuli be kamaani mu lisuubila khwolaana khuyeete batekhele khulwe khubukula busiro bwabwe. Khukhesiimisia fwabeene tawe.
Ne kakhali, fweesi khwolaana khusiimisie bawandaayefwe khulwe bulayi bwabwe, babeene nio khwole khubombakha mu lisuubila.
Sikila Kristo se esiimisia omwene tawe. Ne kakhali nga liiandiko liboolanga lili, “Bukhomo nibwo bakhukhoma ewe bwakwa khwise.”
Buli sisiindu sisiaandikwa mu maandiko siaandikwa khukhwikisia efwe, nio khwolaane khuba ne lilieyikina khubirira mu lifwiilisia ne khuramo kumwoyo nibio kamaandiko kaananga.
Ne Wele niye, liliefwiilisia ne khuramo kumwoyo biamangakho, amukhole enywe mube ne buambaani khu mwabeene ne mwabeene khulwe khuloonda likhola lia Kristo Yesu,
nio enywe mweesi alala mwole khufumia Wele lundi Paapa owo Mwami wefwe Yesu Kristo ne kumumilo mulala.
Nono, yakaanilana mwabeene ne mwabeene, khulwe luyali lwa Wele, nga Kristo amwakaanile enywe.
Sikila muboolela ndi bulamu bwe bukholi bwa Kristo bwaba khulwe Bayaudi, khukhwekesia khuli Wele ali omusuubilwa, khukhola lisuubisia liewe khu bakuuka babwe libe ng'ali,
ne khukhola akhaba Be Chikholo banyale khufumia Wele khulwe siisa siewe. Nga liiandiko liboolanga lili,
“Nono khakhufumie ewe
mu Be Chikholo.”
Ndimba efuma eye lisina liowo.
Lundi liiandiko liboola lili, “Yekhoya, Be Chikholo, ne babaandu ba Wele!”
babaandu mwesi mufumie!”
“Owe lisaaye lia Chesi alicha,
alicha khukhwamiia Be Chikholo, mala balimweyikina.”
Wele niye lilieyikina liakukhakho oole khumwichusia enywe ne kumwikhoyo kwoosi ne kumuleembe khubirira mu lisuubila lienywe mu niye, nio lilieyikina lienywe lichiililile khuchoa khulwe bunyali bwa Roho Omutakatifu.
Bawandaayase. Ese samwene ne ulila ng'ali ndi enywe muli ne bulayi bukali, ndi muli ne bukesi bwoosi, mala mwabeene munyala khukhwekisiana.
Ne mu barwa yino nabeele ne bunyindaafu khulwe kamakhuwa nabulebe niko mukhebusie enywe. Nabeele omunyindaafu sikila bubweyaangu nibwo Wele ambelesie
khulwe khuba omukholi owa Yesu Kristo khukholela Be Chikholo. Khola nga omusaayi mu khwilwacha Elomo Endayi khukhwama khu Wele, nio Be Chikholo boole khuba siianwa sifukiililwa khu Wele, sisiianwa khu niye ne Roho Omutakatifu.
Nono, mu buambaani ne Yesu Kristo, nyala nesuunia khulwe bukholi bwase khulwa Wele.
Ndaba Omunyindaafu mala ndomalome khu niko Kristo akholile kong'ene khubirira mwise khukhola Be Chikholo barie Wele. Akholile kano khubirira mu makhuwa ne bikholwa,
khulwe bunyali bwe kamaya nende ke khuukia, ne khulwe bunyali bwa Roho owa Wele. Nono, khu lukeendo lwoosi khukhwama Yerusalemu khukhwola Iluriko, nelwachile elala Elomo Endayi khu Kristo.
Silukuluku siase buli lwoosi sibechanga khukhwilwacha Elomo Endayi abuundu niio bakhaulilakho Kristo tawe, nio khakholandio nombakha khu musiingi nikwo omundu okundi ombakha tawe.
Nga liiandiko ne liboolanga lili,
“Abo nibo bakhaboolela kakewe
tawe, balibona, ne abo bakhaulila tawe balimanyilisia.”
Ne luno nga ne malile kimilimo kiase mungoongo chino lundi nga nama khwenyanga khulwe kimiiko kimikali niche mubone enywe,
neyikina khukhola ndio luno. Nenya khumubona enywe nendi khu lukeendo lwe khucha Sipeini, mala nenya munjeete nje eyo, enyuma we khukhwekhoyela khumubona enywe khulwe siise.
Ne luno luri, ndikho nja Yerusalemu mu bukholi bwe babaandu ba Wele ebweeneyo.
Sikila mu bulekhuule chikanisa mu Masedonia ne Akaya chabisia khuaana siianwa khuyeeta bataambi mu baandu ba Wele mu Yerusalemu.
Libisia elio liaba liliabwe babeene, ne, khulwa ng'ali, bakhoyela babayeeta nibo. Sikila Bayaudi basaanga mu khabi chabwe cha Roho nende Be Chikholo. Be Chikholo bolaana khurumikhira chikhabi che kimiaandu khuyeeta Bayaudi.
Nga ne khamale kimilimo kino mala mbaelesie chirupia choosi chiaanibwe khu nibo, kharakikhe lukeendo lwe khucha Sipeini ne khamukeniye enywe nendi khu lukeendo lwenolu.
Nga nekheche khwinywe, manyile ndi kheche ne sikelo sisichufu sie chikhabi cha Kristo.
Bawandaayase ese muchuuba enywe, khulwo Mwami wefwe Yesu Kristo ne khulwe busiime nibwo Roho aananga. Ambaana ne nase khusabe ne kumwoyo kwoosi khu Wele, sikila ese.
Saba muli ndindwe bulayi khukhwama khu bakhasuubila tawe, bali mu Buyuda mala bukholi bwase mu Yerusalemu bwoole khufukiililwa ne babaandu ba Wele ebweeneyo.
Ne kheche khwinywe mu bwichufu bwe kumwikhoyo, liaba ne lili lilienya lia Wele, mala nekhoye khuolela mu bukeni ewenywe.
Wele, niye kumuleembe kwefwe kwamakho, ole khuba alala ne nanywe mwesi. Amina.

Siima khumuboolela ndi yaaya Fwepe okholelanga e kanisa eya Senjirea ali omulayi.
Mwakaanile mu lisina lio Mwami, nga babaandu ba Wele bakhoyeela khukhola, mala mu muelesie buyeeti bwosi bwosi nibwo wakana enya khukhwama khwinywe, sikila niye omwene abeele omusaale omulayi khu baandu bakali akhaba khwise sesi.
Kheesia Pirisila ne Akwila, bakholi basiaase mu bukholi bwa Yesu Kristo,
beana bulamu bwabwe embi khufwa sikila ese. Mbapila orio lukali po, ne sendi seng'ene tawe, akhaba chikanisa che Be Chikholo choosi.
Kheesia akhaba e kanisa eyakaananilanga munju mwabwe.
Kheesia omusaale wase omukoosi Painito, owaba omundu we khunyoa mungoongo cha Esia khu suubila mu Kristo.
Kheesia Maria, omukholeele enywe kimilimo ne kamaani.
Kheesia akhaba Androniko ne Yunia, Bayaudi basiaase ba baaba mu siboe alala ne nase, bamanyikhana lukali mu barumwa, lundi nibo baba bakristo ebweeni wase ese ne khaba tawe.
Kimileembe kiase kiolele Ambiliato, omusaale wase omukoosi mu busaanganilo bwo Mwami.
Kheesia akhaba Uribano, yesi omukholi wasiefwe mu bukholi bwa Kristo, ne kheesia akhaba Sitakisi, omusaale wase omukoosi.
Kheesia Apele, niye buriaani bwewe khu Kristo bufukiililwe. Kheesia be nju eya Arisitobulo.
Kheesia Herotioni, Omuyuda wasiefwe, ne bawandaayefwe bakristo be nju eya Narikiso.
Kheselie Trufena ne Trufosa, bakholanga kimilimo kio Mwami, ne lundi kheesia omusaale wase omukoosi Perisisi, okholile kimilimo kimikali po, khu lwo Mwami.
Nduma kimileembe khu Rufo, omukholi owamanyikhana oyo mu bukholi bwo Mwami, ne khu maawe, oumbukulanga ese buli lwosi nga omwana wewe.
Kheesia Asingirito, Fulekoni, Herimesi, Patiropa, Harima ne bawandaayefwe bakristo babaandi boosi bali nabo.
Kimileembe khu Fulolokasi ne Chulia, khu Nerea no mukooko wewe, khu Olimba ne khu baandu ba Wele boosi nibo bali nabo.
Khesiana mwabeene ne mwabeene mu khwekwayilana. Chikanisa cha Kristo choosi chamukheesiisie.
Bawandaayase, muchuuba ndi loleelesia abo bareera liliabukhana ne babonaka lisuubila lie babaandu ne khukhwonaka kamekisio niko mwanyoolile. Yaukhana ne nabo!
Sikila abo bakholanga bibiindu nga ebio birio se balikho bakholela Omwami wefwe Kristo tawe, nekhali kumuluungo kwabwe babeene. Batiimia babaandu baluungi khulwe kamakhuwa kabwe kamalayi ne lilomaloma liabwe lie khuombelesia.
Buli mundu auliile buriaani bwenywe khu Lomo Endayi, ne khulwe sifuno sino ese namusangaaliile. Nenya mube ne limanya khu kali kamalayi, mala mube mukhamanyile koosi kali kamamayaanu tawe.
Ne embi ari Wele, niye kumuleembe kwefwe kwamakho alatubundulakila Sietani mu bikele bienywe. Kumwalaalo kwo Mwami Yesu kube ne nanywe.
Ese, Taritio, omuandiki we barwa yino, namurumiire kimileembe kia Kristo.
Kayo owanjakanila omwenenju niyo e kanisa yakaananilangamo, amurumira kimileembe kiewe. Rasito, omubiikhi we chirupia che Lukoba luno, ne wandaayefwe Kwarito bamurumira kimileembe kiabwe. [
Kumwalaalo kwo Omwami wefwe Kristo kube nanywe mwesi. Amina.]
Khekhuelesie Wele luyali! Anyala khumukhola enywe mwatinya mu lisuubila lienywe, khuloondekhana ne Elomo Endayi eya Yesu Kristo niyo nilwacha ne khuloondekhana khu lifuunula lie bung'ali bubwakukhuulilwa mu mase kamakali kakabira.
Luno, bung'ali obwo bwarerirwe abuwaanga khubirira mu maandiko ke bang'oosi, lundi bwakholiibwe khumanyikha khu kholo choosi, khulwe Lilaka lia Wele owa mindali nio boosi boole khusuubila ne khuria.
Khu Wele ooli yeng'ene, oli we limanya khu bioosi abe ne luyali khubirira mu Yesu Kristo mindali na mindali! Amina.

Khukhwama khu Paulo, owalaangwa khubirira mu lienya lia Wele khuba omurumwa owa Kristo Yesu, lundi khukhwama khu wandaayefwe Sositini.
Wele Paapa wefwe no Mwami Yesu Kristo bamuelesie enywe kumwalaalo ne kumuleembe.
Buli lwoosi ese khupilanga Wele wase orio sikila enywe khulwe kumwalaalo nikwo amuelesie khubirira mu Yesu Kristo.
Khulwe buambaani bwenywe ne Kristo mwabeele baiinda mu biindu bioosi, mu lilomaloma ne mu bukesi bwoosi.
Burume khu makhuwa ka Kristo bwaandalasiibwe lukali mwinywe,
se mwatambile siianwa sia Roho siosi siosi tawe, nga mulindiililanga lukali Omwami wefwe Yesu Kristo afunulibwe.
Lundi akhamuandalasie khukhwola khu siakamo nio mukhaba ne buubi bwosi bwosi mu ndaalo yo Mwami wefwe Yesu Kristo tawe.
Wele ali omusuubilwa. Ali niye owamulaanga enywe khusaanga no Mwana wewe Yesu Kristo, Omwami wefwe.
Mu bunyali bwo Omwami wefwe Yesu Kristo mwikoonjelela enywe mweesi, bawandaayase, mufukiilisiane mu niko muboolana, nio bubwaukhani bulekhe khubao mwinywe. Ambaanila elala, mube ne kamebaasio malala kong'ene, ne sifuno silala.
Basaale babaandu balala khukhwama munju eya Kuloe, bambooleele ese abuwaanga busa, bali bulomani buli mwinywe.
Lekha ndome ndi, buli mulala mwinywe alomanga sisiindu sisiaukhaane, mulala alomanga ali, “Ese owa Paulo,” okundi ali, “Ese owa Apolo,” okundi ali, “Ese owa Petero,” ne okundi ali, “Ese owa Kristo”
Kristo akabukhasiibwe mu bipupu! Aba Paulo niye owamufwiila enywe khu musalaba ku? Enywe mwabatiisibwa nga babeeka ba Paulo ku?
Se aliio na mulala nono, onyala aaloma ali mwabatiisibwa nga babeeka base tawe.
(Ee ng'ali nabatiisia akhaba Sitefano nende be nju yewe yong'ene ne se khebulila ne nabatiisiakho okundi yesi yesi tawe.)
Kristo se aanduma khubatiisia tawe. Aanduma khukhwilwacha Elomo Endayi, mala ndekhe khukilwacha ne ndumikhira lulomo lwe bukesi bwe babaandu, nio kabe ng'ali kali lifwa lia Kristo khu musalaba se linuulwa bunyali bwalio tawe.
Sikila burume bwe lifwa lia Kristo khu musalaba buli busilu khwaabo balikho ne batiba, ne khwifwe khulikho ne khuonisibwa buli bunyali bwa Wele.
Liiandiko liboolanga lili,
“Ndonaka bukesi bwe bakesi
Mala nde alubeka limanya liaabo babasoma.”
Nono, ako kalekha bakesi, namwe babasoma waena? Namwe ba bamanya khuyingana be mu sibala sino? Wele ekeesie ali bukesi bwe sibala sino buli busilu!
Sikila Wele mu bukesi bwewe akhola lilekhe khunyalikhana khu baandu khu mumanya niye khulwe bukesi bwabwe bubwene tawe. Ne kakhali, khulwe burume nibwo khwilwacha bulaangwa buli “busilu,” Wele abisia khuonia abo basuubila.
Bayaudi benya kamayia nga sisiekesio ne Bakiriki baenja bukesi.
Ne kakhali khwifwe, khwilwacha Kristo owabambwa, burume buno bukhalasia Bayaudi lundi buli busilu khu Be Chikholo,
ne khwaabo nibo Wele alaangile, Bayaudi alala nende Be Chikholo, burume buno buli Kristo, Kristo oli bunyali bwa Wele ne bukesi bwa Wele.
Sikila sibonekha khuba busilu bwa Wele sili sie bukesi khukhila bukesi bwo mundu, ne sibonekha khuba butekhele bwa Wele sili sie kamaani khukhila kamaani ko mundu.
Bawandaayase, luno khebulila nga mwaba, nga Wele ne amulaanga. Mu khulola khwo mundu bakeekhe mwinywe mwaba bakesi, namwe be bunyali, namwe babasaalwa munju eye buriaani,
Wele mu sifuno siewe arobora nibo sibala sibaasia sili basilu nio aambie bakesi chisoni, lundi arobora nibo sibala sibaasia khuuba batekhele nio aambie be bunyali chisoni.
Arobora nibio sibala silolela mu bufuumbo ne lifwochola ne sibaasia sili se bili siindu tawe, nio onake nibio sibala sibaasia sili bili ne bukhala.
Kano kekesia kali se aliio na mulala onyala webonia ebweeni wa Wele tawe.
Ne kakhali Wele amureerire enywe mu buambaani ne Yesu Kristo, lundi Wele akholile Kristo khuba bukesi bwefwe. Khulwa niye khukholwa khuba baluungi ebweeni wa Wele, khuba batakatifu ba Wele lundi balekhuule.
Nono, nga liiandiko liboolanga lili, “Oyo yesi yesi owenya khukhwibonia khukhwola ebonie khu niko Omwami akholile.”

Bawandaayase, nga ne necha mwinywe khukhwilwacha bung'ali bwa Wele nibwo mwaba ne mukhamanyile tawe, se narumikhira kamakhuwa kamaboofu ne busomi bwe angaaki tawe.
Sikila nga naba nanywe, nakhalaka khukhwibilila buli siindu, khurusiakho Yesu Kristo yeng'ene, ne lukali lifwa liewe khu musalaba.
Nono nga necha mwinywe, naba omutekhele lundi naterema kumubili kwoosi khulwe buuri,
ne liliekisia liase ne burume se biaboolwa ne kamakhuwa ke busicha bwe bukesi bwo mundu busa tawe, ne kakhali ne simanyisio sie kamaani ka Roho owa Wele.
Nio, lisuubila lienywe, lilekhe khwima khu bukesi bwo mundu tawe, ne kakhali lime khulwe kamaani ka Wele.
Nilwacha burume bwe bukesi khwaabo baali bakhulu mu lisuubila. Ne kakhali se buli bukesi bwe sibala sino namwe bwe bubwami bubwamiia sibala sino, bubwami bulatibianga kamaani kabwo tawe.
Bukesi nibwo nilwacha buli bukesi bwa Wele bwe mu bwikisi, nibwo aarobora khale khulwe luyali lwefwe sibala ne sikhabaang'anwa tawe.
Se alikhoo na mulala khu baami be sibala sino owamanya bukesi buno tawe. Abanga babumanya andi se babaamba khu musalaba Omwami owe luyali tawe.
Kakhaba kario, nga liiandiko ne liboolanga lili,
“Nisio yesi yesi akhabonakho namwe aulila tawe,
nisio yesi yesi akhebaasiakho ali siliikholekha tawe,
sili sisiene ne sisiene nisio Wele aarekekha khulwa abo ba bamusiima niye.”
Ne kakhali Wele akhumanyisia efwe burume bwewe bwe mu bwikisi khubirira mu Roho wewe, Roho ayimilisianga buli siindu, akhaba bibiindu bibiekisa bie sifuno sia Wele.
Ali roho owo mundu yeng'ene mu niye omanyanga kakewe koosi, ne mu ngila ng'eneyo, Roho owa Wele yeng'ene niye omanyanga ka Wele koosi.
Se khwanyoola roho owe sibala sino tawe, ne kakhali khwanyoola Roho owarumwa ne Wele, nio khumanye bioosi nibio Wele akhuelesia efwe.
Nono, se khulomaloma mu makhuwa kakekisibwa ne bukesi bwo mundu busa tawe, ne kakhali khulomaloma kamakhuwa kakekisibwa ne Roho, nga ne khwinoosia bung'ali bwe mu roho khwaabo baali ne Roho.
Yesi yesi okhali ne Roho tawe, se anyala anyoola biianwa bibiaama khu Roho owa Wele tawe. Omundu nga yuno ng'ali sabimanya tawe, bili bie busilu khu niye, sikila bukhala bwabio bumanyikha busa khubirira mu roho mwong'ene.
Yesi yesi oli ne Roho, anyala khumanya bukhala bwa buli siindu, ne se aliio onyala amukhalakila niye tawe.
Nga liiandiko ne liboolanga lili,
“Naanu owamanya liliibaasia lio Mwami?
Naanu onyala amukaambila niye?”
Ne kakhali efwe khuli ne
liliibaasia lia Kristo.

Bawandaayase, ese ng'ali ndoma ndi, se nalomaloma khwinywe nga olomaloma khu baandu bakhulu bali ne Roho tawe. Nalomaloma khwinywe nga olomaloma khu bali mu mubili, nga babaana bang'aalie mwisuubila lie bukristo.
Namunywesia enywe kamabeele, se biaba biakhulia biiandalafu tawe, sikila se mwaba ne mu biirekekheere tawe. Ne akhaba luno luri mukhabiirekekhera tawe,
sikila musimenya nga babaandu be sibala. Likhendekha ne bulomani biaba ne bili mwinywe aba lino se liekesia lili muli be sibala sino mala mu menyile nga baandu babaandi bosi ne bamenyile?
Mulala khwinywe ne aloma ali, “Ese owa Paulo,” ne okundi ali “Ese owa Apolo” aba se mulikho mukhola nga babaandu be sibala busa ta ku?
Ne, Apolo niye naanu? Namwe Paulo niye naanu? Khuli busa bakholi ba Wele, khubirira mu abo ba bamukhola mwasuubila. Buli sia mulala khwifwe akholanga kimilimo nikio Omwami amuelesia khukhola.
Ese namiicha lumiicho, Apolo achukhiilila lwamela, ne kakhali Wele niye owakhola siachoa.
Oyo omiicha, ne noyo ochukhiilila, ng'ali se balikho siindu tawe. Wele niye akholanga sisiamela siachoa.
Oyo omiicha ne noyo ochukhiilila bali ne sifuno silala. Ne buli mulala akhanyoole kumuruuru khuloondekhana ne kimilimo kiewe.
Sikila efwe khuli bakholi alala ne Wele, ne enywe muli kumukuunda kwa Wele. Lundi enywe muli liliombakho lia Wele.
Khuloondekhana ne kumwalaalo nikwo Wele amba, nakhola kimilimo kio mwombakhi omusicha lukali, lundi nombakha kumusiingi kwe liliombakho mala omundu okundi alikho ombakhakho. Ne kakhali buli sia mulala khukhwola aloleelesie bulayi nga ne ombakha.
Sikila se aliio omundu yesi yesi onyala arao kumusiingi kukuundi tawe, ne kukhali kukwarebwao khale kuuli Yesu Kristo.
Nono omundu yesi yesi ne arumikhira esahabu namwe efwesa, kamabaale ke bukusi bwe angaaki, chimbao, bunyaasi namwe chikhanja khwombakha khu musiingi okwo.
Buli mulimo kwo mundu, kulibonekhana sikila Endaalo eya Kristo elikibakala abuwaanga. Sikila khu Ndaalo ng'eneyo kumulilo kulibuula buli mulimo kwa buli mundu. Kumulilo kulikhaka kwekesie, ng'ali kuli kumulimo kwa lukano siina.
Ne omwombakhi akhanyoole kumuruuru kaaba bali nisio ombaakhe se siya tawe.
Ne kaaba bali kumulimo kwo mundu yesi yesi kwosibwa, aba alitibia kumuruuru kwewe, ne niye omwene alionisibwa nga owibachile khubirira mu mulilo.
Nono, omundu yesi yesi aaba ne onaka Lukaangu lwa Wele, Wele akhamwonake niye. Sikila Lukaangu lwa Wele luli lutakatifu, ne enywe mwabeene muli Lukaangu olwo.
Omundu yesi yesi akhesilwasia tawe. Mulala mwinywe aaba ne ebaasianga ali, ali omukesi khulwe bikelo bie sibala sino akhoyeele ebukule khuba omusilu, nio abe omukesi ng'ali.
Sikila niko sibala sino sibaasia khuba bukesi, buli busilu ebweeni wa Wele. Nga liiandiko liboolanga lili, “Wele arekanga bakesikesi mu bukesi bwabwe,”
ne liiandiko liliindi liboola lili, “Omwami aamanyile ali kamebaasio ke bakesikesi kali ka busa.”
Yesi yesi nono akhabao onyala weboneselia khu niko babaandu banyala bakhola tawe. Ng'ali buli siindu sili sisienywe.
Abeele Paulo, namwe Apolo, namwe Petero, namwe sibala sino, namwe bulamu ne lifwa, namwe bia luno nende bie chindaalo chichiicha, bino bioosi bili bibienywe,
ne enywe muli ba Kristo, ne Kristo ali owa Wele.

Mukhoyeele mwakhwibaasia efwe nga bakholi ba Kristo, bamalile khuelesebwa bung'ali bwa Wele bubwekisa.
Sisiindu sisienyekha khu mukholi nga yuno sili abe omusuubilwa khu Mwami wewe.
Luno se mbukulamo lukeendo khukhalakilwa ne nanywe namwe ne sikelo siosi siosi sio omundu tawe. Lundi se nikhalakila samwene tawe.
Se ndikho ne siiukuumo mu mwoyo mwase tawe, ne kakhali elio se liekesia lili ese se ndikho ne kamabi tawe. Omwami omwene niye obisia likhalaka khwise.
Nono se mukhoyeele mwakhalakila omundu yesi yesi siise sisienyekha ne sikhoola tawe. Likhalaka limaliilisi liliinda khukhwola nga Omwami naliicha, alibuula abuwaanga bimoonyo bie musiilima ne khura abuwaanga bifuno bibiekisa bie mumebaasio ke babaandu. Mala buli mundu alinyoola khukhwama khu Wele efuma niyo akhoyeele anyoole.
Bawandaayase, sikila enywe, narumikhiire Apolo ne samwene, mu kano koosi nga simanyisio, nio mweyike niko lusimo lwekisia luli, “Loonda kamalaka kamalayi.” Akhabao mwinywe owebonia khu mundu mulala mala amochelesie okundi tawe.
Naanu wamukhola enywe bakhoongo khu baandi? Se ali Wele owamuelesia enywe buli siindu nisio muli nasio tawe ku? Kaaba kario nono, munyala mwebonia muriena, oli muloma muli nibio muli nabio, se bili siianwa khukhwama khu Wele tawe?
Muli khale nabuli siindu nisio mwenya? Muli khale baiinda? Mwekelile babaami, akhaba efwe ne khukhali babaami tawe? Bulayi, nikoomba ndi andi ng'ali muli babaami, nio efwe khube babaami alala ne nanywe.
Sikila ese mbona ndi, Wele akhuelesie efwe barumwa bubweyaangu bumaliilisi, nga babaandu bakhalakilwe khufwila mu baandu sikila khwabeele nga siloli khu sibala sioosi, khu ba malaika nende sie babaandu.
Efwe khuli basilu sikila Kristo, ne kakhali enywe muli bakesi mu buambaani ne Kristo, efwe khuli batekhele, ne enywe muli be kamaani! Efwe bakhumocha, ne kakhali enywe bamukoosia!
Khukhwola siise sino khukeenda ne njala ne bulesia, khwafwarire chingubo chichatabukha, khupwa, khuyiiyayiiya,
khulua khulwe kimilimo kimiiandalafu. Ne khulaamwa khubiita chikhabi, ne nga khupisibwa siibi khwikhaliilikha,
ne khukhomwa, khukobosia ne kamakhuwa kamalayi, khubalikha busa nga eng'uunda eye sibala sino, khuli kamaandu ke khu sibala khukhwola siise sino!
Se muandikila kano, sikila bali nenya khumuambia enywe chisoni tawe, ne kakhali, khumwekisia nga babaana base basiime.
Sikila akhaba bali muli ne baliindi chielefu ekhumi mu limenya lienywe lie Bukristo, muli busa ne raraawenywe mulala yeng'ene. Sikila mu limenya lienywe mu buambaani ne Yesu Kristo ese nabeele Paapa wenywe khulwe khumureerera enywe Elomo Endayi
Mwekoonjelela enywe nono, mulolele khwise.
Khulwe sifuno sino ndikho nduma Timoteo khwinywe, oli omwana wase omusiime lundi omusuubilwa mu limenya lie Bukristo. Akhamukhebusie enywe kamekisio niko ese nondaanga mu limenya liiya mu buambaani ne Yesu Kristo, lundi niko nikisianga mu chikanisa choosi buli abuundu.
Balala mwinywe mwakwile be sileka sikila mwebasisienge muli abeele ese se khamukenie enywe tawe.
Omwami aaba ne enya, ese khamukenie embi ari, mala samwene khebonele bunyali nibwo babaandu be sileka bano bali nabwo, kakhaba niko baloma busa tawe.
Sikila Bubwami bwa Wele se buli sisiindu sie kamakhuwa busa tawe, buli bwe bunyali.
Silala siina nisio mwenya? Niiche ne kumukhomwa namwe niiche ne kumwoyo kwe busiime ne buolu?

Nono munyala mwebonia muriena? Ne kakhali, mukhoyeele mwaba ne bubeeleli, mala omundu okholile sisiindu sie lukano luno arusibwe mu busaangi bwenywe.
Ne akhaba ne ndi aleeyi nanywe mu mubili, siili busa nanywe mu roho, lundi ndi nga oliyo ne nanywe, mu lisina lio Mwami wefwe Yesu Kristo nabisiisie khale likhalaka khu mundu okholile sisiindu sie chisoni sino.
Nga ne mwakaanana alala, nga nakaanana nanywe mu mwoyo kwase, ne khulwe bunyali bwo Mwami wefwe Yesu buli alala ne nafwe,
mukhoyeele mwakaanisie omundu yuno khu Sietani onakake kumubili kwewe, nio kumwoyo kwewe kwole khuonisibwa mu Ndaalo yo Mwami.
Khukhwola mwinyosieo limela litaayi lie bubwoni nio mube bakwalaafu lukali. Nio mube nga sipakhilo sie sifu siiya sikhalimo limela tawe, ng'ali manyile ndi muli murio. Sikila naikara eye Epasaka yefwe yoolile, sikila luno Kristo, limeeme lie Epasaka yefwe, aaniilwe nga embosio.
Lekha khusangaalile Epasaka yefwe, se kuli ne kumukaati kulimo kamamela kamakhale ke bubwoni ne bubi tawe, ne kakhali ne kumukaati kukhalimo kamamela tawe, kumukaati kwe bukwalaafu ne bung'ali.
Mu barwa niyo namuandikila enywe namuboolela ndi mukhaambaana ne babaandu be sifwaabi tawe.
Nono se nekesia ndi bakhamanyile Wele nibo bali be sifwaabi, namwe balianga, namwe bali babefwi, namwe banuuli, namwe babesaaya bifwaani tawe. Abanga kario andi mukhoyeele khukhwinyokhela elala mu sibala.
Niko nekisia kali, mulekhe khuambaana no mundu owilanga ali omusuubili mu Kristo ne khana ali owe sifwaabi, namwe omulianga, namwe osaaya bifwaani, namwe owe bitina, namwe omumeesi, namwe omwifwi. Mukhekhalakho khu siaalwa silala no mundu nga oyo ario tawe.
Kakhaba kario ng'ali, se kali kakaase khukhalakila be nje tawe.
Wele akhabakhalakile. Ne enywe se munyala mwakhalakila babaandu be lisaanga lienywe mwabeene ta ku? Nga liiandiko ne liboolanga lili, “Timania omundu omumayaanu mu mukaanda kwenywe.”

Mulala mwinywe aba nalomana no mukristo wasie, anyala acha ariena khu bakhalaki bakhasuubila tawe, mala alobe khulekhela babaandu ba Wele bamuyaasie?
Mukhamanya muli babaandu ba Wele balikhalakila sibala tawe? Ne nono, kaaba bali munyala mwakhalakila sibala se munyala mwarusia bukhalaki mu biindu bikeekhe tawe ku?
Mukhamanya muli khulikhalakila ne malaika tawe? Nono, aba bibiindu bie mu bulamu buno khubikhalakila!
Ne kaaba bali kamakhuwa nga kano kechao, mulakayila khuyaswa ne babaandu bakhamanyikhaane mu Kanisa tawe?
Chisoni chibe khwinywe! Ng'ali, omundu akhaba mulala omukesi mu busaangi bwenywe onyala wakaya bulomani akari we bakristo aliio.
Ne kakhali omukristo mulala ayila owasie mu koti mala alekhela bakhasuubila mu Wele khurusia bukhalaki tawe!
Khusitakana mwabene khu mwabene khwekesia khuli mwakhiliilwe elala. Se bwakhabeele bulayi busa khwinywe khukholelwa kamabi tawe ku? Se bwakhabeele bulayi khwinywe akhaba khunuulwa?
Ne kakhali enywe mukholanila kamabi ne khunuulana, munuula akhaba bawandaayenywe babeene!
Ng'ali mumanyile muli babooni se balinyoola Bubwami bwa Wele tawe. Mukheesilwasia tawe, babaandu be sifwaabi, namwe basaaya bifwaani, namwe baeeyi, namwe baseecha babeelanakho,
namwe babeefwi, namwe balianga, namwe bameesi, namwe bakholela babasiaabwe bitina, namwe banuuli, salikhoo namulala khu bano olinyoola Bubwami bwa Wele tawe.
Balala mwinywe mwaba murio. Ne kakhali mwakwalaasibwa khukhwama mu bwoni, mwaanibwe khu Wele, mwakholebwe khuba baluungi ebweeni wa Wele no Mwami Yesu Kristo, lundi ne Roho owa Wele Wefwe.
Omundu anyala aloma ali, “Siakhulia sili sie enda, ne enda eli eye siakhulia.” Yee, ne kakhali Wele akhare sisiakamo khu bioombi. Kumubili se kukhoyeele kwarumikhirwa khulwe sifwaabi sie bukhobani tawe, ne kakhali kukholela Omwami, ne Omwami aananga khulwe kumubili.
Wele alamusia Omwami khukhwama mu lifwa, mala lundi akhakhulamusie efwe khubirira mu bunyali bwewe.
Mumanyile muli kimibili kienywe kili bitonyi bie kumubili kwa Kristo. Nyala nabukula sitonyi sie kumubili kwa Kristo mala sikhole sitonyi sie kumubili kwo mulaaya ku? Se kanyalikhana tawe!
Namwe wakana se mumanyile muli omundu oambaasia kumubili kwewe no mulaaya ekela siindu silala ne naye tawe? Liiandiko liboolanga abuwaanga busa lili, “Bombi bakhekele kumubili mulala.”
Ne kakhali oyo oambaana no Mwami ekela sisiindu silala naye mu roho.
Lekhana ne sifwaabi. Bubwoni bwe lukano luluundi nibwo omundu akhola se bwiamba khu mubili kwewe tawe, ne kakhali omundu ooli mu bwoni bwe sifwaabi sie bukhobani akholela kumubili kwoosi bubwoni,
Se mumanyile muli kimibili kienywe kili Lukaangu lwa Roho Omutakatifu, omenyanga mwinywe mala niye Wele amuelesia tawe? Se muli khu bwenywe mwabeene tawe, ne kakhali muli ba Wele.
Wele aamukula enywe khu bukusi. Nono, rumikhira kimibili kienywe khulwe luyali lwa Wele.

Nono, khuloondekhana ne bibiindu nibio mwambandikila, omundu akhola bulayi aaba bali se areera omukhasi tawe.
Ne sikila sifwaabi siliio sikali, buli mundu akhoyeele abe no mukhasi wewe omwene, ne buli mukhasi akhoyeele aaba no museecha wewe omwene.
Omundu akhoyeele khutabusia kumulimo kwewe nga omuseecha, ne omukhasi akhoyeele khutabusia kumulimo kwewe nga omukhasi, ne buli mundu akhoyeele khukhola lilienya lio owasie.
Omukhasi se ali ne bunyali khu mubili kwewe tawe, ne kakhali omuseecha wewe ali nabwo, mu ngila ng'eneyo omuseecha se ali ne bunyali khu mubili kwewe tawe, ne kakhali omukhasi ali nabwo.
Mukhalobana tawe, ne kakhali mukhole murio ne mufukiilisiane khukhola murio khu siise sitiiti nio mube ne siise sienywe sie khusaba, mala mwile alala lundi nga babareerana. Mu ngila yino mulaliindana khukhwama mu khukhakwa khwa Sietani khulwe khulekha khwenywe khuba ne lilieliinda.
Ese se muboolela enywe lino nga omuyingilila tawe, ne kakhali nga omukaambila.
Ng'ali busa nakhenyile ndi enywe mweesi mube nga nilwo ndi, ne buli mundu ali ne siianwa siewe khukhwama khu Wele, omundu mulala siianwa sino, okundi esio.
Nono, khu bakhareerana tawe, ne khu banamulekhwa ese ndoma ndi, andi bwakhabeele bulayi khwinywe khuchiililila khumenya mweng'ene nga ese.
Ne mukhanyala mwekhaliilikha liliekoomba lienywe tawe, mureerane. Buli bulayi khureera khukhila khuba ne liliekoomba lie kumubili likali.
Khu baandu babareerana ndi ne lilaka likhali liliase samwene tawe, ne kakhali lio Mwami omukhasi khukhwola akhalekha omuseecha wewe tawe,
ne kakhali ne akhola ario, akhoya arame busa yeng'ene, namwe akobole wo museecha wewe, ne omuseecha akhalekhana no mukhasi wewe tawe.
Khu baandi, ese samwene, ne se ali Omwami tawe, ndoma ndi, omukristo aaba nali no mukhasi okhasuubila tawe mala omukhasi oyo afukiilile khuchiililila khumenya naye, khukhwola akhamulekha tawe.
Ne omukhasi omukristo aaba ne ali no museecha okhasuubila tawe, mala omundu oyo afukiilile khuchiililila khumenya naye, khukhwola akhamulekha tawe.
Sikila omuseecha okhasuubila tawe, afukiililwa ebweeni wa Wele khulwe khuba mu buambaani no mukhasi wewe, ne omukhasi okhasuubila tawe, afukiililwa ebweeni wa Wele khulwe khuambaasibwa no museecha wewe omukristo. Kano kaloba khuba kari, andi babaana babwe baaba busa nga babaana bakhamanyile ka Wele tawe, ne kakhali nga ne kali, bafukiililwa ebweeni wa Wele.
Ne okhasuubila tawe aaba ne ekoomba khulekha owasie omukristo, aba khekabe kario. Ne kaaba kario aba owasie omukristo oyo, abeele omuseecha, namwe omukhasi, ali omulekhuule. Wele aamubooleele enywe khumenya mu muleembe.
Omukhasi omukristo ewe onyala waaba na ng'ali oriena, oli sokhaonie omuseecha wowo tawe? Namwe omuseecha omukristo ewe, onyala waaba na ng'ali oriena, oli sokhaonie omukhasi wowo tawe?
Buli mundu mwinywe akhoyeele achiililila khumenya khuloondekhana ne siianwa nisio Omwami aamuelesia niye, lundi nga nilwo aaba Wele ne amulaanga. Lino lili lilaka nilio nikisianga mu Kanisa choosi.
Ne omusaani aaba ne afukiilila kumulaango kwa Wele, se akhoyeele akhaka khukhwiyinyosiakho chimbala che busaani tawe, ne omusiinde aaba ne afukiiliile kumulaango kwa Wele, se akhoyeele akhebwa tawe.
Sikila omundu abeele omusaani namwe omusiinde se liekesiakho siindu tawe. Siliio sili khuria kamalaka ka Wele.
Buli mundu akhoyeele arama nga aaba ne alikho afukiilila kumulaango kwa Wele.
Wele ne aakhulaanga ewe, waba nasioobi? Bulayi, likhakhwiembeelesia tawe, lundi ne oli ne bubweyaangu khuuba omulekhuule burumikhire.
Sikila nasioobi niye Omwami alangile ali omulekhuule khulwo Mwami, mu ngila ng'eneyo, omundu omulekhuule olangilwe ne Kristo ali nasioobi wewe.
Wele aamukula enywe khu bukusi bwe angaaki lukali, nono mukhaba nasioobi be babaandu tawe.
Basaale, buli mulala arame mu busaangi ne Wele mu liba nilio abamo nga alaangwa.
Nono, khuloondekhana nende niko mwambandikila khu baandu basiili khureerana tawe. Se ndi ne lilaka khukhwama khu Mwami tawe, ne kakhali mbaana kamebaasio kase samwene nga omundu okhoyeele khusuubilwa khulwe siisa sio Mwami.
Khuloondekhana siibi siliio luno, nibaasia ndi buli bulayi khu mundu khumenya nga ne ali.
Oli no mukhasi? Nono, okhakhaka khumulekha tawe. Ewe omusuumba? Nono, okhareera omukhasi tawe.
Ne kakhali noreera omukhasi, aba se wakholile bubwoni tawe, ne omukhaana okhaacha liilia tawe, ne acha liilia, aba se akholile bubwoni tawe. Ne kakhali bareerana bakhabe ne kamatinyu kamakali mala ese se nenya enywe mube nako tawe.
Basaale, niko ese ndoma kali kano, se siaramire siise sikali tawe, mala khukhwama luno, babaandu babareerana bakhoyeele bamenya nga bakhareerana tawe,
Baalila, nga bakhali ne bubeeleli tawe, bachekha nga bakhali ne busangaafu tawe, bakula nga bakhali babeene biindu nibio bakulile tawe,
Bakusia bibiindu, nga bakhali mu milimo kiene ekio elala tawe. Sikila sibala sino, nga ne sili luno, se silabao khu siise sileeyi tawe.
Se nenya enywe mwiendekhelele tawe. Omusuumba eembeelela kimilimo kio Mwami, sikila akhaka khusiimisia Omwami.
Ne kakhali omundu owareera omukhasi eembeelela bibiindu bie sibala, sikila enya khusiimisia omukhasi wewe,
khwako se eluungikha lubeka lulala tawe. Omukhaana okhaacha liilia tawe, namwe owe yabwana eembeelela kimilimo kio Mwami, sikila enya khukhwirusilia elala, mu mubili ne mu mwoyo, ne kakhali omukhasi owacha liilia eembeelela kie sibala sikila enya khusiimisia omuseecha wewe.
Ndikho ndoma kano sikila nenya khumuyeeta enywe. Se ndikho khaka khumurakho lilaka tawe. Ne kakhali nenya mukhole kamaluungi lundi ke abwene, mala mwirusilie elala khukholela Omwami.
Khwaabo baselelaane, mala bakhakhalaka khureerana tawe. Kaaba bali omundu eulila ali salikho akholela omukhaana kimiima kimilayi tawe, lundi kaaba bali lilikoomba liewe lili likali mala eulila ali bakhoyeele bareerane, aba khe bareerane. Bubwoni se bulikhoo mu kano tawe.
Ne kakhali kaaba bali omundu aakhalake khulekha khureera mala se ayingiliilwe khukhola ario tawe, ne kakhali ekuumisie mu lienya liewe aba akholile bulayi khulekha khureera omukhaana oyo.
Khwako omundu oreera omukhasi akhola bulayi, ne oyo okhareera tawe, akhola bulayi lukali.
Omukhasi owacha liilia se ali omulekhuule omuseecha wewe ne asiili omulamu tawe, ne kakhali kaaba bali omuseecha wewe afwiile, aba ali omulekhuule khucha khu mundu yesi yesi niye enya oli omukristo.
Kakhaba kario, akhabe ne busangaafu bukali aaba namenya nga nali. Eyo niyo enganakani yase, ne ese seesi suubila ndi, ndi ne Roho owa Wele.

Nono, khuloondekhana nende ke biakhulia biianwa khu bifwaani niko mwaandika.
Kali ng'ali, “efwe fweesi khuli ne bukesi”, nga balomanga. Ne bukesi burio kakhaba kario, buniinia omundu aaba ne sileka, ne kakhali busiime bwombakhanga.
Yesi yesi owibaasianga ali amanyile siindu, ng'ali samanyile nga ne akhoyeele khumanya tawe.
Ne omundu owasiima Wele amanyikhana khu Wele.
Nono, khuloondekhana khulia biakhulia biianwa khu bifwaani. Khumanyile khuli sifwaani ng'ali siekesia sisiindu sikhaliio tawe, khumanyile khuli Wele mulala yeng'ene niye oliio.
Akhaba bali biliio bilaangwa “bawele” Mwikulu namwe khu sibala, ne akhaba ne bilaangwa “bawele” ne “babaami” biliio bikali,
khwifwe Wele mulala yeng'ene niye oliio, Wele ali Paapa omubuumbi owe bibiindu bioosi ne khubirira mu niye efwe khumenya, lundi aliio Omwami mulala yeng'ene, Yesu Kristo, bibiindu bioosi biabuumbwa khubirira mu niye mala efwe khumenya khubirira mu niye.
Ne buli mundu se amanyile bung'ali buno tawe. Babaandu balala banala bifwaani lukali, akhaba khukhwola luno, ne balia biakhulia nga bino bebaasia bali bili biakhulia bie bifwaani, liiba liabwe lie mu mebaasio lili litekhele, lundi bebaasia bali banyaalutisibwa ne siakhulia esio.
Ne kakhali siakhulia, se sinyala, siang'oona liiambaana liefwe ne Wele tawe, se khutibia sisiindu siosi siosi ne khukhalia tawe, namwe se khunyoola siosi siosi ne khulia tawe.
Lola bulayi, nono, mukhalekha bulekhuule bwenywe mu bikholwa bukhole abo bali batekhele mu lisuubila bakwe mu bwoni tawe.
Ne kakhali, omundu owe liiba lie mumebaasio litekhele aaba bali mu makhuwa kano amubonanga enywe mu mwilanga muli, “Muli ne bukesi” ne muliila mu Lukaangu lwe bifwaani, kano, se kalamutasa kumwoyo khulia biakhulia biianibwe khu bifwaani?
Nono omundu omutekhele yuno, wandaayenywe niye Kristo afwiila, alabuna sikila, “bukesi” bwenywe!
Ne mu ngila yino mulakhola bubwoni khu Kristo ne mukholela bawandaayenywe bakristo bubwoni mu khunyaala liiba liabwe lie mu mebaasio liili litekhele.
Nono, siakhulia siaaba ne sikhola wandaayase akwe mu bwoni, se ndisilia lundi tawe, nio ese khakhola wandaayase aakwa mu bwoni tawe.

Ese se ndi omulekhuule tawe ku? Ese se ndi omurumwa tawe ku? Ese siili khubonakho Yesu Omwami wefwe tawe ku? Ne enywe se muli kimilimo kiase khu Mwami tawe ku?
Akhaba babaandi ne bakhafukiilila ese nga omurumwa tawe, ng'ali enywe mufukiilila ese! Sikila bulamu bwenywe mu buambaani no Mwami, enywe mwabeene muli simanyisio muli ng'ali ese ndi omurumwa.
Babaandu ne banjikiicha, nibabilanga ndi,
se ndi na ng'ali khuebwa siakhulia nende sie khunywa khulwe kimilimo kiase tawe ku?
Se ndi ne bung'ali khulolela khu barumwa babaandi ne bawandaaye bo Mwami ne Petero, mu khukeenda no mukhasi omukristo mungendo chase tawe ku?
Namwe Baranaba nase fweng'ene khukhoyeele khukhola kimilimo nio khulie?
Musikari siina owiruungiranga bibiindu nibio arumikhira mu busikari? Mulimi siina okhalichanga khu biaamo bibiaama mu mukuunda kwewe? Mwaayi siina okharumikhiranga kamabeele khukhwama mwituuli liewe?
Se khoyeele mbaane bilolelo bie bibiindu bia busiele biong'ene tawe, sikila Lilaka lilomanga lirio.
Liiandike lie Lilaka lia Musa liloma lili, “Okhaboa eeyi emunwa ne olikho okirumikhira khuula tawe.” Mwibaasia muli Wele alomaloma khuloondekhana ne eeyi ku?
Ne aalomaloma ario aba ng'ali se ali khwifwe tawe ku? Ee, ako kaandikwa khwifwe. Omundu olima nende okesa bakhoyeele bakhola kimilimo kiabwe mu lieyikina lie khunyoolamo sikelo sie bibiaamo.
Khwamiichile lumiicho lwa roho mwinywe. Nono bubi siina buliio khwaba ne khunyoola mwinywe bibiindu bie khurumikhira?
Ne babaandi baaba ne bali na ng'ali eye khunyoola bino khukhwama khwinywe, efwe aba se khuli na ng'ali khukhilakhoo?
Ne se khwarumikhiire ng'ali yino tawe ne kakhali, khwekhaliliikhe buli siindu nio khukharao sikhiingililo siosi siosi ebweeni we Lomo Endayi eya Kristo tawe.
Ng'ali mu manyile muli babaandu bakholanga kimilimo mu Lukaangu, banyoolanga siakhulia siabwe khukwama mu Lukaangu, ne abo bakholanga kimilimo khu alutare, banyoolangakho sikelo siabwe khu biindu biaanilwe nga chimbosio.
Mu ngila ng'eneyo Omwami aalaka ali abo babelwacha Elomo Endayi bakhoyeele banyoola nibio balia khubirira mu milimo miene ekio.
Ne kakhali se narumikhirekho ng'ali yino tawe, namwe se ndikho mbandika kano luno nio niyenyele samwene ng'ali yino tawe. Buli bulayi ese khufwa khukhila omundu anyime ng'ali yase niyo niboneselakho!
Se ndi na ng'ali eye khukhwibonia sikila nilwacha Elomo Endayi tawe. Ne kakhaba kario, ndi aasi we kamalaka khukhola ndio. Buli bubi bukali khwise nekhelwacha Elomo Endayi tawe!
Aaba bali khola kumulimo kuno mu khwenya khwase, aba nyala nalindiilila khuruungwa, ne kakhali khola kumulimo kuno nga oyo okhoyela akukhole, sikila Wele aambelesia ese kumulimo kuno.
Nono ese nyoolanga muruungo siina? Kumuruungo kwase kuli khuuba ne bubweyaangu bwe khukhwilwacha Elomo Endayi ne kharuungiakho siindu tawe, lundi ne khabaanja khukholelwa ng'ali yase khulwe kumulimo kuno.
Ese ndi omulekhuule, se ndi nasioobi owo mundu tawe, ne kakhali samwene nikholanga mba nasioobi owa buli mundu nio nyale khureera bakali nga kanyalikhana.
Ne ndi khola kimilimo mu Bayaudi, menya nga Omuyaudi nio mbareere, lundi akhaba ese samwene nekhali aasi we Lilaka lia Musa tawe, menyanga nga oli aasi walio, ne ndikho khola kimilimo akari waabo baali aasi walio nio mbareere.
Mu ngila ng'eneyo, ne ndikho khola kimilimo mu Be Chikholo, menyanga nga mulala khwaabo, okhali aasi we Lilaka lie Bayaudi tawe, nio ndeere Be Chikholo khu Kristo. Kano se kekesia kali se naria Lilaka lia Wele tawe, ng'ali ndi aasi we Lilaka lia Kristo.
Ne ndi mu baali ne lisuubila litiiti nikholanga nga mulala khwaabo, nio mbareere khu Kristo. Khwako, nabeele nga omundu owa buli mwima khu baandu boosi, nio wakana mboniekho balala mu nibo mu ngila chosi chosi chinyalikhana.
Kholanga kano koosi khulwe Lomo Endayi, nio noole khusaanga mu khabi chayo.
Ng'ali mumanyile muli batimi be chimbilo bakali babechanga mu mbilo, ne kakhali mulala yeng'ene niye onyoolanga kumuruuru. Nono tima mu ngila ng'eneyo munyoole kumuruuru.
Buli mutimi ne alikho eyika eananga mukhunyoola sinyaasio sirafu nio khufwarwe engara eye bimuli bibioma busa, ne kakhali efwe khukholela kumuruuru kwa mindali na mindali.
Ako kakila ne ndimanga mu bukololofu khucha ekhutabusia, ako kakila ne ndi nga omukhupani okhonaka busa bifuusi biewe khu khuupa embeo tawe.
Mbangasianga kumubili kwase ne bifuusi, mala ngukhola ne kunaliilila nio khakhola ndio samwene nakhilwa khunyoola kumuruuru enyuma we khukhwilwachila babaandi tawe.

Boosi babatiisibwa mwifuumbi ne mu nyanja nga babeeka ba Musa.
Boosi balia siakhulia sia roho silala esio
ne khunywa sia roho silala esio. Banywa khukhwama mu lwanda lwa roho lulwachichanga nabo, ne lulwanda olwo lwaba Kristo omwene.
Ne kakhaba kario bakali khu nibo se basiimisia Wele tawe, mala asalanisia kimibili kiabwe mu sichiimi.
Mukhasaaya bifwaani nga balala khu nibo baakholanga tawe. Nga liiandiko ne liboolanga lili, “Babaandu bekhala aasi mu naikara eyakaluukhana yekela sifwaabi sie khunywa, ne khukhobana.”
Khukhwola khukhaba ne sifwaabi tawe, nga balala khu nibo ne bakhola mala khu ndaalo ndala babaandu chielefu kamakhumi kabili na chitaru berwa.
Khukhwola khukhakhaka Omwami, nga balala khu nibo ne bakhola mala chindemu chabeera tawe.
Khukhwola khukheng'ulung'unya nga balala khu nibo ne bakhola mala babunisibwa ne Malaika we Lifwa tawe.
Bibiindu bino bioosi biekholekha khu nibo nio babaandi babonelekho, mala biaandikwa khu khukaambila efwe, sikila khumenyile mu biise nibio sisiakamo sili siimbi khwoola.
Yesi yesi owibaasia ali emile bulayi khukhwola alole bulayi, nio akhakwa tawe.
Buli likhako nilio mwanyoolile lili nga ako kakeechanga khu baandu buli lwoosi. Ne kakhali Wele ali omusuubilwa, lundi sakhamulekhe mukhakwe khutuuma bunyali bwenywe bwe khukhwima mu lisuubila tawe, siise sie khukhakwa, akhamuelesie enywe kamaani khukhwekhaliilikha ne engila eye khuula.
Nono, basaale baase bakoosi, mukhasaaya bifwaani tawe.
Ndomaloma khwinywe nga babaandu be limanya, mwabene khe mukhalakile niko ndoma.
Sikoombe nisio khurumikhira khu alutare yo Mwami, nisio efwe khupilanga Wele orio, lundi ne khunywelamo, aba se khulikho khusaanga mu mafuki ka Kristo? Ne kumukaati nikwo khumesula, nga nekhukulia, aba se khulikho khusaanga mu mubili kwa Kristo?
Sikila kuliio kumukaati mulala, efwe fweesi, khwakhaba bakali, khuli kumubili mulala, sikila khusaanganga khu mukaati mulala okwo.
Yibaasia khu baandu ba Isiraeli, abo ba baliichanga siianiibwe nga embosio, basaanga mu khukhalabanila Wele khu alutare.
Nono, ndikho ndoma ndi siina? Biakhulia biianiibwe khu bifwaani namwe bifwaani bibieene bili siindu ku?
Tawe! Nisio ndikho ndoma sili mbo embosio niyo abo bakhamanyile Wele baananga, baananga khu bisieeno ne se khuli khu Wele tawe. Ne se nenya enywe muambaane ne bisieeno tawe.
Se munyala mwanywa mu sikoombe sio Mwami lundi mwanywa mu sie bisieeno tawe. Se munyala mwalia khu siaalwa sio Mwami lundi mulie khu siaalwa sie bisieeno tawe.
Namwe khwenya khukhole Omwami abe ne likhendekha? Khwibaasia khuli efwe khuli ne kamaani kamakali khumukhila niye?
Omundu yesi yesi akheyenyela omwene busa kamalayi tawe, ne kakhali enyele babaasie kamalayi.
Muli balekhuule khulia siosi siosi sikusibwa khu soko eye chinyama, ne mukhareebakho kamareeba kosi kosi sikila liba lienywe lie mu mebaasio tawe.
Sikila liiandiko ne liboolanga lili, “Sibala nende buli siindu siilimo bili bio Mwami”
Omundu okhasuubila tawe, ne akhulaanga olie siakhulia mala ofukiilile khucha, lia siosi siosi nisio akhuelesia okhareebakho kamareeba kosi kosi sikila liba liowo lie mumebaasio tawe.
Ne omundu nakhuboolela ali, “Biakhulia bino biianibwe khu bifwaani,” okhabilia tawe, khulwa oyo okhuboolele ewe nende khulwe liiba lie mumebaasio,
ne se lili liba liowo wamwene tawe, ne kakhali liba lie mumebaasio lio mundu okundi oyo.
Omundu mulala alareeba ali, “Bulayi nono, siina bulekhuule bwase bwe khukhola siosi siosi ne bukhiingililwe ne liiba lie mumebaasio lio kundi busa?
Ne naaba ne khupila Wele orio khulwe siakhulia siase, siina omundu yesi yesi ne ambiiya sikila siakhulia nisio khupiile Wele orio esio?”
Bulayi, bioosi nibio mukhola, nemulia namwe ne munywa, bikhole khulwe luyali lwa Wele.
Menya mu ngila ekhareerera Bayaudi butinyu, namwe, khu Be Chikholo namwe khu Kanisa eya Wele tawe.
Khola busa nga ese kholanga, ese khakanga khusiimisia buli mundu mu bioosi nibio kholanga, ne khebaasiakho kamalayi ndi kabe khwise samwene tawe, ne kakhali ndi kamalayi khu boosi, nio wakana baonisibwe.

Mufumia enywe sikila buli lwoosi mukhebulilanga ese, lundi muloondanga kamekisio niko namuelesia.
Ne kakhali nenya mumanye muli Kristo ali omukali khukhila buli mundu, omuseecha ali omukali khukhila omukhasi wewe, ne Wele ali omukali khukhila Kristo.
Khwako omuseecha osabanga namwe owilwachanga burume bwa Wele mu libukaana ne efuumile emurwe aambianga Kristo chisoni.
Ne omukhasi yesi yesi osabanga namwe owilwachanga burume bwa Wele mu libukaana ne akhefuumile emurwe tawe, aambianga omuseecha wewe chisoni, bubwaukhani se buliio khu niye no mukhasi obekile emurwe tawe.
Ne omukhasi aaba ne akhefuuma emurwe wewe tawe, lukhila abekwe. Ne sikila sili sisiindu sie chisoni omukhasi khubeka lichuune liewe, akhoyeela khufuuma kumurwe kwewe.
Omuseecha se enaana khufuuma kumurwe kwewe tawe, sikila niye ali sifwaanani lundi luyali lwa Wele. Ne Omukhasi ali lukoosi lwo museecha.
Sikila omuseecha se abuumbwa khukhwama khu mukhasi tawe, ne kakhali omukhasi aabuumbwa khukhwama khu museecha.
Namwe omuseecha se aabumbwa sikila omukhasi tawe, ne kakhali omukhasi sikila omuseecha.
Lino nilio likila, omukhasi ne enyekha abe ne sisiindu sie khufuuma emurwe wewe sikila bamalaika, khukhwekesia ali, ali aasi wo museecha wewe.
Kakhaba kario, mu bulamu bwefwe mu Mwami, omukhasi se abukhana no museecha tawe, namwe omuseecha no mukhasi tawe.
Sikila nga omukhasi aabuumbwa khukhwama khu museecha, mu ngila ng'eneyo omuseecha asaalwa khubirira mu mukhasi, ne bibiindu bioosi biaama khu Wele.
Nono mwabeene bisia, ne buli bulayi khu mukhasi khusaba Wele mu libukaana nakhali ne sisiindu sifuuma emurwe wewe tawe?
Liiba lie bulamu khu sibala liliene se limwekesianga lili lichuune lileeyi khu museecha lili chisoni,
ne kakhali khu mukhasi lili sisiindu sie lukoosi? Omukhasi aebwa lichuune lileeyi elio nga sie khufuuma.
Ne omundu yesi yesi ne enya khuyingana khu kano, ndoma ndi, efwe namwe chikanisa cha Wele se chili ne kumwiima kukuundi kwosi kwosi mu lisaaya tawe.
Ese se mufumia enywe mu biindu nibio muboolela luno tawe, sikila mu mabukaana kenywe ng'ali mukholanga kamabi kamakali khukhila kamalayi.
Mukhunyoa, nauliile bali buliio mu mabukaana kenywe, mala ese suubila ndi kanyala kaaba ng'ali.
(Ng'ali khukhwola bubwabukhani bube mwinywe nio abo bali mu bung'ali boole khubonekha abuwaanga.)
Ne mwakaanana, se sili siakhulia sie liliikolooya lio Mwami nisio mulichanga tawe.
Sikila ne mulia, buli sia mulala achiilililanga ne siakhulia siewe omwene, khwako balala bali ne enjala ne babaandi bameela.
Se muli ne chingo chenywe nicho muliilamo ne khunywa tawe? Namwe mwenya mulekeelesie e kanisa eya Wele ne khuaambia chisoni abo bakhenyalila tawe? Mwenya ese muboolele enywe ndi siina khu kano? Mwenya mufumie enywe? Ng'ali se nyala nakhola ndio tawe!
Sikila nanyoola khukhwama khu Mwami liliekisia nilio namubooleele enywe, ndi siilo nisio Omwami Yesu aachaamwa, aabukula kumukaati,
aakhupila Wele orio, aakumesulamo aaloma ali, “Kuno kuli kumubili kwase kuuli khulwe enywe. Khola kano mu khukhebulila ese.”
Mu ngila ng'eneyo, enyuma we siakhulia abukula sikoombe, aaloma ali, “Sikoombe sino sili endakaano embia, eyichusiibwe khubirira mu mafuki kase. Mu siise siosi siosi ne munywaamo, khola muri khu khuukhebulila ese.”
Sikila mu siise siosi siosi kano kekesia kali buli lwoosi ne mulia kumukaati kuno lundi ne munywa mu sikoombe sino mwilwachanga lifwa lio Mwami khukhwola nga akheeche.
Khwako, omundu yesi yesi nalia kumukaati kwo Mwami, namwe nanywa khukhwama mu sikoombe siewe mu ngila eye khulekha khumuria tawe, aba aakholeele bubwoni kumubili ne kamafuki ko Mwami.
Nono, buli mundu akhoyeele anyoe emenieelesie omwene, nio alie kumukaati ne khunywa mu sikoombe sio Mwami
Sikila aaba bali omundu sanyala amanya nilio kumubili kwo Mwami kwekisia tawe, nga alia kumukaati ne khunywa mu sikoombe, aba ereerera omwene bukhalaki nga nalia ne khunywa.
Ako kakila bakali mwinywe ne bali batekhele lundi balwaale, lundi bakali bafwa.
Abanga khunyoanga khwimenieelesia fwabeene, andi Wele se akhukhalakilanga tawe.
Ne kakhali omwami akhukhalakilanga ne khu khuelesia efwe siiukuumo khube balayi, nio khukheecha khwakhalakilwa alala ne sibala tawe.
Khwako bawandaayase, ne mwibuusia alala khulia, buli mulala akhoyeele aliinde owasie.
Ne mulala khwinywe aaba nali ne njala, akhoyeele alie engo wewe, nio Wele akhamukhalakila enywe ne mukhung'aana tawe. Ne khu makhuwa kakaandi ako, khakaluungisie ne nichile.

Nono, khuloondekhana nende niko mwambandikiile khu biianwa khukhwama khu Roho Omutakatifu. Bawandaayase, nenya mu manye bung'ali khu biianwa bino.
Mu manyile muli nga ne mwaba ne mu siili khumanya Wele, mwatiimisibwanga mu ngila chingali, khukhwola mu khusaaya bifwaani biikhalimo bulamu tawe.
Nenya mu manye muli se aliio yesi yesi orangirirwa ne Roho owa Wele, onyala aaloma ali, “Silaamo khu Yesu tawe!” Ne se aliio onyala eyama ali “Yesu ali Omwami” nakharangiriirwe ne Roho Omutakatifu tawe.
Kimilimo kikiabukhana kiliio. Ne kakhali khukholelanga Omwami mulala oyo.
Limanya lie khukhola kimilimo liabukhana, ne Wele chana oyo niye oanaanga limanya lie kimilimo khu buli mundu khuloondekhana ne kimilimo kiewe.
Khubao khwa Roho khwekesibwanga mu ngila chichabukhana mu buli mundu khulwe khukhola kamalayi khu boosi.
Roho aananga khu mundu mulala burume bwe limanya, ne khu mundu okundi Roho mwene oyo aananga burume bwe bukesi.
Roho mulala omwene oyo aananga lisuubila khu mundu mulala, ne khu kundi aananga bipawa bie khuonia.
Roho aananga khu mundu mulala kamaani ke khukhola kamayia, ne khu kundi, siianwa sie khulomaloma burume bwa Wele, ne khu kundi, bunyali khumanya bubwabukhani akari we biianwa bibiaama khu Roho ne biianwa bikhaama khu Roho tawe. Khu mundu mulala aananga bunyali khuloma mu nimi chingeni, ne khu kundi aananga bunyali khukhwinoosia kaboolilwe.
Ne kakhali ali Roho mulala mwene oyo okholanga ako koosi, nga omwene ne enya, aananga siianwa lukano khu buli mundu.
Mu ngila ng'eneyo, efwe fwesi, khubeele Bayaudi namwe be Chikholo, nasioobi namwe balekhuule, khwabatiisibwa mu mubili mulala okwo ne Roho mulala chana oyo, mala fweesi khwaebwa Roho mulala oyo.
Sikila kumubili kumwene se kwabumbwa sitonyi silala tawe, ne kakhali bitonyi bikali.
Abaanga sikhandakilo siloma sili, “Sikila se ndi kumukhono tawe, se ndi owe kumubili tawe, lilienelio se lisikhiingilila khuba sitonyi sie kumubili tawe”
Abaanga liiru nalio liloma lili, “Sikila se ndi emoni tawe, se ndi owe kumubili tawe,” lilienelio se lilikhiingilila khuba sitonyi sie kumubili tawe.
Abaanga bali kumubili kwoosi busa kuli emoni, andi kuulila kuriena? Ne abanga kwoosi kuli liiru liong'ene, andi kuunyilisia kuriena?
Ne kakhali, Wele aara buli sitonyi lukano khu mubili nga ne enya kube.
Abaanga kumubili, kwoosi kuli sitonyi silala siong'ene andi se kuliio tawe!
Nga ne kali, biliio bitonyi bikali ne kakhali kumubili mulala.
Nono, emoni se nyala yaboolela kumukhono eli, “Se khwenya ewe tawe!” Namwe kumurwe se kunyala kwaboolela bikhandakilo kuli, “Se khwenya tawe!”
Ne kakhali se khunyala khwamenya, ne khukhali ne bitonyi bie kumubili bibonekhana khuba bitekhele lukali tawe,
ne bitonyi bie kumubili nibio khwibaasia khuli se bilimo bukhala tawe, bili nibio efwe khukhoyeele khuliinde ne bubweela lukali, ne bitonyi bie kumubili bikhabonekhana bilayi tawe, bikhoya khuliindwa lukali,
nibio bitonyi bilayi lukali bikheenya tawe. Wele omwene aara kumubili alala mu ngila eye khuaana lukoosi khu bitonyi bibienya sitonyi esio.
Nono bubwabukhani mu mubili se buliio tawe, ne kakhali bitonyi biakwo biyeetana.
Ne sitonyi silala sie kumubili siaaba ne sichuunwa, bitonyi bibiindi bioosi bichuunwa nasio, ne silala siaaba ne sifumisibwa, bitonyi bibiindi bioosi bisaanga mu busangaafu bwasio.
Enywe mweesi muli kumubili kwa Kristo, ne buli mulala ali sitonyi siakwo.
Mu Kanisa Wele aara bioosi mu bweyaangu bwabio. Mukhurakikha barumwa, lwa khabili bang'oosi, lwa khataru babekisia, nio abo bakhola kamayia, baloondelwa nende abo babaebwa bunyali khuonia namwe khuyeeta babaandi, namwe khubaluungisia, namwe khulomaloma mu nimi chingeni.
Boosi se bali barumwa, namwe bang'oosi namwe babekisia tawe. Buli mundu se akhola kamayia,
namwe khuonia bulwaale namwe khuloma mu nimi chingeni namwe khukhwinoosia kalikho ne kalomwa tawe.
Ra kimiooyo kienywe nono, khu biianwa bibienyekhana lukali. Nono khukhila bioosi, eli engila eloondakho yino.

Nyala naloma chinomo che babaandu nende che bamalaika boosi, ne kakhali ese ne khali ne busiime tawe, lilomaloma liase se likhila luyoka lwe sibia namwe bibiindu bie khu khuupaniakho mu mienya tawe.
Nyala naaba ne siianwa sie bung'oosi, nyala naaba ne bukesi bwoosi, nyala naaba ne lisuubila lioosi, lilienyekha khuuyisia bikulu, ne kakhali ne khali ne busiime tawe, aba se ndi siindu tawe.
Nyala naana bioosi nibio ndi nabio, mbaane akhaba kumubili kwase kwosebwe, ne kakhali ne khali ne busiime tawe, kano se kanjeetakho siindu siosi siosi tawe.
Busiime buli khukhwifwiilisia ne kumwoyo kumulayi. Se buli ne likhendekha, namwe khukhwiniinia, namwe ekibonio tawe,
busiime se buli ne kimiima kimibi namwe chinge tawe, se bubiililwanga tawe, busiime se buloondelesianga kamabi tawe,
busiime se busangaalilanga bubwoni tawe, ne kakhali busangaalilanga bung'ali,
busiime bwefwiilisia mu biindu bioosi, busuubila koosi, bweyikina koosi, lundi bwekhaliilikha mu koosi.
Busiime buli bwa mindali. Burume bubwama khu Wele buliio, ne kakhali se bulibaao buli lwoosi tawe, biianwa bie khulomaloma mu nimi chingeni biliio, ne kakhali biliakama, bukesi buliio, ne buliwao.
Sikila biianwa biefwe bie bukesi nende bie burume bubwama khu Wele biliio khu siise sitiiti busa,
ne kakhali bili bibiichufu ne bikheeche, biikhali bibiichufu tawe, bikhaweo.
Nga ne naba omwana, lilomaloma liase, khukhwiulila, ne kamebaasio kase biaba bie lulwana, ne luno ndi omundu omukhulu, se mbona nisio kholela bibiindu bie lulwana tawe.
Nisio khubona luno sili nga sifwaanani sifulaafulane mu sikioo, ne kakhali khukhabone moni na moni. Luno namanyile atiiti, ne khamanye mu bwichufu nga Wele ne aamanyile ese mu bwichufu.
Ne khusiili khuri bitaru bino nibio biliio, lisuubila, lilieyikina, ne busiime, mala siboofu lukali khu bino sili busiime.

Busiime nibwo mukhoyeele muyiime. Ra kimiooyo kienywe khu biianwa bia Roho, ne lukali siianwa sie khung'oola.
Omundu olomaloma mu nimi chingeni salomaloma khu baandu tawe, ne kakhali khu Wele, se aliio yesi yesi omuulila tawe. Alikho alomaloma bung'ali bwe mu bwikisi mu bunyali bwa Roho.
Ne oyo ong'oola alomaloma khu baandu ne khubaelesia buyeeti, abaraamo kumwoyo ne khubaoleelesia.
Oyo olomalomanga mu nimi chingeni eyombakhanga omwene, ne oyo ong'oola ayeetanga e kanisa yoosi.
Nikoomba ndi andi mweesi mulomaloma mu nimi chingeni, ne kakhali nenya lukali po ndi andi mwanyoolile siianwa sie khung'oola. Sikila ong'oola ali owe bukhala bukali khukhila oyo olomalomanga mu nimi chingeni, omundu akhoyeele abeo onyala aakaluukhasia niko alomaloma, nio e Kanisa yoosi enyoole buyeeti.
Bawandaayase, nono ne nicha khwinywe, ndaba owa buyeeti siina ne ndomaloma mu nimi chingeni? Se ndabakho owe buyeeti bwosi bwosi khwinywe, nekhamureerere lifuunulwa khukhwama khu Wele namwe bukesi namwe bung'oosi namwe liliekisia tawe.
Bukula bibiindu biikhalimo bulamu bibiipanga kimienya nga kumulele, namwe lituungu, omundu yesi yesi amanya ariena kumwenya kulikho ne kupwa liaba bali se bikubuula bulayi tawe?
Ne omundu oupa ekhoombi aba bali se akiipa bulayi tawe, naanu okherekekhele liie?
Mu ngila ng'eneyo, omundu yesi alamanyilisia ariena niko mulikho mulomalomakho, ne kaaba bali burume bwenywe nibwo muaana mu nimi chingeni se buuliilikha bulayi tawe? Kamakhuwa kenywe kalatibila mu mbeo!
Chinomo chingali chichabukhana chili mu sibala, ne kakhali se luliio lukhalimo nende nisio lwekesia tawe.
Ne naaba nekhamanyile lulomo lulikho ne lulomwa tawe, omundu olurumikhira alaba omukeni khwise ne ese ndaba omukeni khu niye.
Sikila muli ne silukuluku khunyoola biianwa bia Roho, khukhwola mukhake khutuuma bibiindu bioosi khurumikhira bulayi biianwa biyeeta khukhwombakha e Kanisa.
Nono, omundu olomaloma mu nimi chingeni khukhwola asabe khulwe siianwa sie khukaluukhasia niko alomaloome.
Ne naaba ne saba mu lulimi luno, ng'ali roho wase asaba ne kamebaasio kase se kali siimbi tawe.
Nono ese khole ndiena? Ndasaba ne roho wase, lundi ndasaba akhaba ne kamebaasio kaase, ndemba ne roho wase, lundi nimbe ne kamebaasio kase.
Ne mupila Wele orio mu roho mwong'ene kanyalikha kariena omundu, okundi oli mwibukaana alome ali “Amina” mu lisaba lienywe lie khu khupa orio? Se ali ne ngila eye khumanya niko mulikho mulomaloma tawe.
Akhaba lisaba lienywe lie khu khupila Wele orio ne lili lilayi, omundu okundi oyo se anyoolakho buyeeti na akeekhe ene tawe.
Ese khupila Wele orio sikila ndomalomanga mu nimi chingeni khumukhila enywe mweesi.
Ne mubukaana mu Kanisa bwakhabeele bulayi ndomalome kamakhuwa karaano kanyala khuulilwa, nio nyale khukhwikisia babaandi, khukhila khulomaloma kamakhuwa chielefu mu nimi chingeni.
Bawandaayase, mukhaba nga babaana mu libaasia lienywe tawe. Ba nga babaana mu khuba aleeyi khukhwama khu bwoni, lundi ba bakhulu mu mebaasio kenywe.
Liaandikwa mu maandiko bali,
“Khubirira mu ngila eye babaandu khulomaloma mu ndomo chingeni,
Omwami aloma ali,
ndalomaloma khu baandu base.
Ndalomaloma khubirira mu minwa kie bakeni,
ne kakhaba kario babaandu base se bakhandekeeresie tawe.”
Khwako siianwa sie khulomaloma mu nimi chingeni sili buloli khu bakhasuubila tawe, se sili khu basuubila tawe, ne siianwa sie khung'oola sili sisiekesia khu babasuubila.
Ne kaaba nono, bali e Kanisa yoosi yakaanana ne buli mundu arakikha khulomaloma mu nimi chingeni, ne kaaba bali omundu busa namwe okhasuubila tawe, echamo, se alaloma ali mweesi mwakwile ne kamalalu tawe ku?
Ne kakhali buli mundu aaba ne alikho ang'oola mala okhasuubila tawe, namwe omundu okhamanyile siindu tawe echamo, alaboolelwa bubwoni bwewe khubirira mu niko aulila. Alakhalakilwa khubirira mu koosi niko aulila,
kamebaasio kewe ke mu bwikisi kalamanyikhana, khwako alasikama mala asaaye Wele alome ali, “Ng'ali Wele ali ano mwinywe!”
Bawandaayase, kano kali niko mboola. Ne mwakaanana mwibukaana, omundu mulala ali ne kumwenya, okundi liliekisia, okundi lifunulwa khukhwama khu Wele, okundi burume mu nimi chingeni, okundi khukaluukhasia kalomilwe. Buli siindu khukhwola sibe sie buyeeti khu kanisa.
Ne omundu aaba ne alikho acha khulomaloma mu nimi chingeni, bakhoyeele balomaloma babili namwe bataru bong'ene, mulala sia mulala, ne omundu okundi akhoyeele akaluukhasie kalikho ne kalomwa.
Ne kaaba bali se aliio onyala akaluukhasia tawe, oyo olomaloma mu nimi chingeni khukhwola asile busa mala omwene alomalome khu Wele.
Babili namwe bataru banyoolile burume bwa Wele bakhoyeele balomalome, ne babaandi nabo baloleelesie niko abo balikho ne baloma.
Ne kaaba bali omundu owikhaale mu libukaana anyoola burume khukhwama khu Wele, oyo olikho ne alomaloma akhoyeele asile.
Enywe mweesi munyala khung'oola mulala sia mulala, nio buli mundu eyike ne khuraamwo kumwoyo.
Siianwa sie khung'oola khukhwola sibe mu bunyali bwo mundu olikho ng'oola.
Sikila Wele se ali Wele owe likoyaano tawe, ne kakhali ali Wele we kumuleembe.
Nga kabechaanga mu chikanisa choosi che babaandu ba Wele, bakhasi bakhoyeele basila busa ne bali mwibukaana. Se bafukiililwa khulomaloma tawe, nga Lilaka lie Bayaudi liboola, khukhwola bakhaba mu bwimeelesi tawe.
Ne benya khumanya sisiindu, bakhoyeele bareebe baseecha babwe engo, sili sisiindu sie chisoni khu mukhasi khulomalomela mu Kanisa.
Eku, mwibaasia muli elomo eya Wele yama mwinywe? Namwe enywe mweng'ene nibo yechamo?
Omundu yesi yesi ne ebukula khuuba omung'oosi, namwe ali ali ne siianwa sia Roho, khukhwola amanye ali niko muandikila kano kali lilaka lio Mwami.
Ne omundu nakharekeeresia khu kano tawe, mukhamurekeeresia niye tawe.
Bawandaayase, nono, yekoomba lukali khung'oola, lundi mukhakaania khulomalomela mu nimi chingeni tawe.
Buli siindu khukhwola sikholelwe mu ngila endayi lundi eye lirekekha lilayi.

Bawandaayase, luno nenya khumukhebusia enywe, Elomo Endayi niyo namwilwachila, niyo mwafukiilila ne khukisuubila lukali.
Eyo eli Elomo Endayi, burume nibwo nelwacha khwinywe. Muonisibwa khubirira khu Lomo Endayi mwaba ne mukisuubila lukali, ngeeba mwaba ne mukhasuubila khulwe khunyoolamo sisiindu siosi siosi tawe.
aasiikhwa mala alamusibwa enyuma we chindaalo chitaru, nga kaandikwa mu maandiko,
abonekhela Petero lundi abonekhela barumwa boosi ekhumi na babili.
Lundi aabonekhela babeeka bewe babira chimia chiraano siise silala, bakali basiili balamu, akhaba balala ne bafwa.
Lundi aabonekhela Yakobo, nio aabonekhela barumwa bewe boosi.
Sikila ese ndi omukeekhe khu barumwa boosi, khaba se khoyeele khulaangwa omurumwa tawe, sikila naapia e kanisa eya Wele siibi.
Ne kakhali khulwe kumwalaalo kwa Wele ndi nga ne ndi ndi, ne kumwalaalo nikwo aambelesia ese se kwaba kwa busa tawe. Ne kakhali kwa njeeta nakhola kimilimo lukali khukhila barumwa babaandi boosi, ne ng'ali se siaba sikholwa siase samwene tawe, kwaba kumwalaalo kwa Wele kuuli mwise.
Nono kakhaba bali kaama khwise namwe khu nibo, kano niko efwe fweesi khwilwacha ne kano niko enywe musuubila.
Nono, sikila burume bwefwe, buli bali, Kristo alamusibwa khukhwama mu lifwa, balala mwinywe banyala baloma bariena bali bafu se bakhalamusibwe tawe?
Ne kaaba bali ako kali ng'ali, keekesia kali Kristo se alamusibwa tawe,
ne kaaba bali Kristo se alamusibwa khukhwama mu lifwa tawe, nono efwe se khuli nende siosi nisio khwilwacha tawe, ne nanywe se muli ne sisiindu nisio musuubila tawe.
Khutasa khwako, khwekesiibwe khuli khulikho khubea khuloondekhana ne Wele, sikila khwaloma khuli aalamusia Kristo khukhwama mu lifwa ne kakhali kaaba ng'ali bali bafu se banyala balamusibwa tawe, aba se aalamusia Kristo tawe.
Sikila bafu baaba ne bakhalamusibwa tawe, aba Kristo yesi se aalamusibwa tawe.
Ne Kristo aaba nakhaalamusibwa tawe, aba lisuubila lienywe lili kamarooro busa, mala musitibila mu bwoni bwenywe.
Lundi kalekesia kali babasuubila mu Kristo mala bafwa, batiba.
Ne kaaba bali lilieyikina liefwe mu Kristo lili lilayi khulwe bulamu buno bwong'ene, nono aba khukhoyeele khwakholelwa siisa lukali khukhila omundu okundi yesi yesi mu sibala sioosi.
Ne kakhali bung'ali buli bali, Kristo alamusibwa khukhwama mu lifwa nga lisuubisia mbo, abo bakona mu lifwa boosi balilamusibwa.
Sikila nga lifwa liecha khubirira mu omundu, mu ngila ng'eneyo lilamukha khukhwama mu lifwa liicha khubirira mu mundu.
Sikila nga babaandu boosi bafwa khulwe buambaani bwabwe ne Adamu, mu ngila ng'eneyo boosi balilamusibwa khulwe buambaani bwabwe ne Kristo.
Ne kakhali buli mulala alilamusibwa mu siise siewe. Kristo, ebweeni wa boosi, nio, mu siise sie liliicha liewe, abo baali babewe baloondekho.
Nio sisiakamo siiche. Kristo akhaule babaami ba roho boosi, be bunyali, nende be kamaani, lundi akhaane Bubwami khu Wele Paapa.
Sikila Kristo khukhwola aamiie, khukhwola nga Wele akhaule basiku boosi, mala abare aasi we bikele biewe.
Omusiku omumaliilisi khuulwa aliba lifwa.
Sikila liiandiko liboola lili, “Wele aara bibiindu bioosi aasi we bikele biewe.” Limanyikhaane busa mbo kamakhuwa “Bibiindu bioosi” se katubaasiliamo Wele omwene yesi orechanga bibiindu bioosi aasi owa Kristo tawe.
Ne bibiindu bioosi nebimalile khureerwa aasi we buruki bwa Kristo, nono niye omwene, nga Omwana abe aasi owa Wele, owara bibiindu bioosi aasi wewe, nio Wele abe buli siindu khu buli mundu.
Ne kali kariena khu baandu ba baatiisibwa mu bweyaangu mwe babaandu babafwa? Beyikina khunyoola siina? Ne kaaba bali kali ng'ali nga balala balomanga, bali bafu se balamusibwa tawe, siina sikila babaandu abo ne balikho ba baatiisibwa mu bweyaangu mwe bafu?
Siina sikila nono efwe ne khuli mu busiku biise bioosi?
Bawandaayase, ese mbechanga siimbi khufwa buli ndaalo! Ekisuuni niyo ndi nayo mwinywe, mu bulamu bwefwe mu buambaani ne Yesu Kristo Omwami wefwe, ekila ese ne ndoma kano.
Ne naaba bali, napaane ne “Kamanani” ano mu Efeso, ne lilienya lie babaandu, aba nanyoolilekho siina? Ne nekaba bali bafu se balamusibwa tawe, kaaba kario aba nga ne kaboolwa, “Lekha khulie mala khunywe, sikila busiayo khukhafwe.”
Mukhasilwaasibwa tawe, “Kumusuumbu kumubi kwonaka kumwiima kumulayi.”
Siisimukha mwibaasie bulayi mala mulekhe chingila che bubwoni. Mboola abuwaanga khumuambia enywe chisoni ndi balala mwinywe se bamanyile Wele tawe.
Omundu mulala anyala areeba ali, “Bafu banyala balamusibwa bariena? Bakhabe ne kumubili lukano sina?”
Musilu ewe! Nomiicha lumiicho mwiloba ne lukhafwiile se lumela tawe.
Mumiichanga lumiicho lubalule, wakana lumiicho lwe ngano namwe luluundi busa, se sili simelwa sisiamela khale sikhakeleo sirure tawe.
Wele aananga khu lumiicho olwo kumubili nikwo omwene enya, aelesianga buli lumiicho kumubili kwalwo.
Kumubili kwe bibiindu bie bulamu bioosi se kuli lukano lulala tawe, babaandu bali ne kumubili lukano lulala, chisaang'i luluundi, chinyuni luluundi ne ching'eeni luluundi.
Ne kiliio kimibili kie mwikulu ne kimibili kie khu sibala, lukoondo lwe kimibili kie mwikulu se lufwaanana ne lukoondo lwe kimibili kie khu sibala tawe.
Enyanga eli ne lukoondo lwayo lulwene, kumwesi ne luluundi, ne ching'enieesi luluundi, mala akhaba mu ng'eeniesi lulimo lukoondo chingano chingali.
Kaliba kario bafu nga balilamusibwa. Kumubili ne kusiikhwa, kubola, ne kakhali ne kulamusibwa se kubola tawe.
Ne kusiikhwa, kufwaana bubi lundi kumutekhele, ne kulamusibwa kuba ne lukoondo lulayi lundi kwe kamaani.
Ne kusiikhwa kuli kumubili busa, ne ne kulamusiibwa kuba kumubili kwa roho. Kumubili kwe chinyama ne kamafuki kuliio, khwako khukhwola kumubili kwa roho kubeo.
Sikila liiandiko liboola lili, “Omundu owe khunyoa, Adamu, abuumbwa nga sibuumbe sie bulamu,” ne kakhali Adamu omaliilikha ali Roho oanaanga bulamu.
Se kuli kumubili kwa roho kunyoanga tawe, ne kakhali kumubili kukhali kwa roho tawe, nio kwa roho kuloondekho.
Adamu owe khunyoa, owabuumbwa khukhwama khwiloba aama khwiloba, Adamu owa khabili aama mwikulu.
Abo bali be khwiloba bali nga oyo owabuumbwa khukhwama khwiloba, abo bali be mwikulu bali nga oyo owecha khukhwama mwikulu.
Bulayi bwene nga efwe khufwaana omundu owabuumbwa khukhwama khwiloba, khwako khulifwaana Omundu owama mwikulu.
Bawandaayase, niko ese ndoma kali kari, sisiabuumbwa khukhwama khu mubili ne kamafuki se sinyala siasaanga mu Bwami bwa Wele tawe, ne sisiindu sibola se sinyala siabao buli lwoosi tawe.
Sikila sisiindu sibola khukhwola sikaluukhasibwe sibe sikhanyala siabola tawe, sifwa khukhwola sikaluukhasibwe sibe sikhanyala siafwa tawe.
Khwako kano ne kekholekha, sibola ne siakaluukhasibwe siaba sikhabola tawe, ne aba liiandiko liboola lili, “Lifwa lionakibwe, bukhili bwechusiibwe!” Liliba ng'ali.
Lifwa, kamaani kowo ke khureera buchuuni kali waena?”
Lifwa linyoolanga kamaani ke khureera buchuuni khukhwama khu bwoni, ne bubwoni bunyoolanga bunyali bwabwo khukhwama khu Lilaka.
Ne kakhali khupila Wele orio, Wele okhuelesianga efwe bukhili khubirira mu Mwami wefwe Yesu Kristo!
Bawandaayase bakoosi, nono mwiandalasie lundi mube meeso. Ba ne sinani mu milimo kienywe khulwo Mwami, sikila mu manyile muli siindu siosi siosi nisio mukhola mu khukhalabanila Omwami se sitaambamo bukhala tawe.

Buli khu ndaalo eyo Mwami buli sia mulala khwinywe khukhwola are alubeka chirupia, khuloondekhana nende nisio anyoolile mu muruungo, mala muchibiikhe nio mukhenaana khubuusia chirupia ne nichile tawe.
Ne nichile, khaelesie babaandu nibo muroboore chibarwa che khubamanyisia mala mbarume bayile siianwa sienywe Yerusalemu.
Ne kaaba bali buli bulayi ese khucha, aba khache nabo.
Nyala nabakho nanywe khu siise, wakana kumunaane kwoosi, mala aba munyala mwanjeeta khuchiililila ne lukeendo lwase, osi osi niio khakeleo nje lundi.
Nenya khumubonela elala busa khaba se khuli khumubonakho akeekhe busa ne ndikho mbira tawe. Niyikina khuba nanywe khu siise sileeyi, kaaba bali Omwami afukiilila.
Bubweyaangu bwe khukhola kimilimo kimiboofu buli eno, akhaba babemelekhana nase ne baliio bakali.
Omundu yesi yesi akhamulekelesia tawe, ne kakhali khukhwola mu muyeete achiililile ne lukeendo lwewe mu muleembe, nio aangalukhiile lundi, sikila namwirekekheele akalukhe ne bawandaayefwe.
Ne, khuloondekhana ne wandaayase Apolo, buli lwoosi namurechangamo kumwoyo amukeniie enywe alala ne basuubili babaandi, ne se aasuubila lukali ali akhoyeele khukhwicha mu siise sino tawe. Kakhaba kario, nga ne akhanyoole bubwiyaangu akheche.
Ba meeso, yiiandalasia mwisuubila, nyindaalila, ba ne kamaani.
Khola buli siindu mu busiime.
muloonde burangirisi bwe babaandu nga bano, nende bwo kundi yesi okholanga kimilimo nabo.
Ndi ne busangaafu khuloondekhana ne liliicha lia Sitefano, Fochunetasi, ne Akika, baliio nga abeele enywe ne muliio.
Mala basangaasiisie ese, lukali busa nga bamusangaasia enywe. Babaandu nga bano bakhoyeele khukhebulilwa.
Chikanisa mu sibala sia Esia chimurumira enywe kimileembe kiabwe, Akwila ne Pirisila ne kanisa eyakaanananga munju yabwe bamukhesiisie kimileembe kimikali mu Mwami.
Basuubili boosi ano baruma kimileembe kiabwe. Khesiana buli sia mulala ne mwikwayilana mu ngila endakatifu.
Ne kumukhono kwase kumwene mbandika kano. Kimileembe khukhwama khu Paulo.
Yesi yesi okhasiima Omwami tawe, silaamo sibe khu niye! Maranata, Omwami wefwe yiicha!
Kumwalaalo kwo Mwami Yesu kube nanywe.
Busiime bwase bube nanywe mweesi mu Yesu Kristo.

Khu kanisa eya Wele mu Korinjo ne batakatifu ba Wele boosi baali mu sibala sia Akaya sioosi.
Paapa wefwe Wele no Mwami Yesu Kristo bakhoya bamuelesie enywe kumwalaalo ne kumuleembe.
Lekha efwe khupile Wele lundi oli Paapa owo Mwami wefwe Yesu Kristo orio, Paapa we siisa, Wele niye buyeeti bwoosi bwamangakho!
Akhuyeetanga efwe mu matinyu kefwe koosi nio nafwe khunyale khuyeeta babaandi baali ne butinyu chingano choosi, khubirira mu buyeeti, nibwo khunyoolile khukhwama khu Wele.
Bulayi bwene nga ne khusaanga mu khupisibwa siibi khwa Kristo, lundi aba khubirira mu Kristo mwenoyo khusaanga mu buyeeti buboofu bwa Wele.
Efwe ne khupisibwa siibi, lili khulwe buyeeti khwinywe ne buonia; ne khunyoola buyeeti aba nono mwesi mwanyoolile buyeeti mala mwaelesiibwe kamaani khukhwekhaliilikha mu lifwiilisia siibi nga nisio akhaba efwe fwesi khubiriramo.
Nono lilieyikina liefwe mwinywe lili likali po, khumanyile khuli nga ne musaanga mu khupisibwa siibi khwefwe, musaanga akhaba mu buyeeti nibwo efwe khunyoola.
Khweulila khuli khwakhalakiilwe lifwa. Ne kakhali kano kakholekha nio khukhakhola khurio khweyikina mu fwabeene tawe ne kakhali khweyikine mu Wele yeng'ene, olamusianga bafu.
Aakhuonia efwe khukhwama khu busiku bwe lifwa nga obwo burio ne lundi akhakhuonie efwe. Khwareere lilieyikina liefwe mu niye khuli lundi akhakhuonie efwe.
Enywe mwesi khukhwola mukhuyeete efwe mu khukhusabila efwe. Nio bakali baape orio mu bweyaangu bwefwe khu khabi nicho khuelesibwe khulwe kamasaba kamakali.
Khukhwibonia khwefwe nikhwo khuno. Khwiboneselia buloli bwe kimiooyo kiefwe. Kikhusuubisianga efwe kili limenya liefwe mu sibala muno, ne lukali mu buambaani bwefwe nanywe bwabeele bwe butakatifu lundi bwa ng'ali, khulwe bunyali bwe kumwalaalo kwa Wele, ne seli khulwe limanya lio mundu busa tawe.
Khumuandikila enywe niko munyala mwasoma mala mwakamanya kong'ene. Ne akhaba luno enywe ne mukhakhumanya efwe bulayi tawe, neyikina ndi mulakhumanya efwe bulayi,
nio oli khu Ndaalo yo Mwami wefwe Yesu mukhwebonisiliekho nga fwesi ne khukhebonisilie khwinywe.
Mu kano koosi naba nasuubi lukali, kakila ne narekekha mu khunyoa khu mukeniia enywe, nio mubiitwe chikhabi khabili.
Sikila narekekha khumukeniia ne ndi khu lukeendo lwase lwe khucha e Masedonia lundi ne ndikho ngobola, nio nyoole buyeeti khukhwama khwinywe bwe lukeendo lwase lwe khucha e Buyuda.
Mukhurekekha khuno, naba nga okaluukhana busa? Kholanga lirekekha liase ne kumwoyo kwe khukhwiyenyela? Ne khukhwerekekha nikhwo ndoma ndi, “Yee,” nende “Tawe” mu siise sisiene ne sisiene?
Wele ali ng'ali omusuubilwa. Khwako likhuwa liefwe khwinywe se lili “Yee” nende “Tawe” tawe.
Sikila Yesu Kristo Omwana owa Wele niye Sila, Timoteo ne nase khwelwacha mwinywe se ali owa, “Yee” nende “Tawe” tawe. Ne kakhali buli lwoosi ali, “Yee” eya Wele;
sikila lisuubisia lia Wele lioosi lili “Yee” mu Kristo. Lino nilio likila khubirira mu Yesu Kristo “Amina” yefwe elomwa khu luyali lwa Wele.
Wele omwene niye okhwombakhanga efwe ne nanywe mu Kristo ne khu khura alubeka.
Akhurakho efwe simanyisio siewe khube babeewe, mala akhuelesia Roho Omutakatifu mu miooyo kiefwe, nga rubuni khu koosi niko aakhusuubisia efwe.
Ndanga Wele abe omuloli wase, amanyile kumwoyo kwase! Nabisia ndi se nicha Korinjo tawe, khulwe khumukholela enywe siisa.
Se khulakhakanga khumuyingiilila enywe khu nisio mukhoya musuubile tawe; khumanyile khuli muli ne kamaani mu lisuubila, ne kakhali efwe khukhola kimilimo mwinywe khulwe busangaafu bwenywe.

Nono nabisia mu mebaasio kase ndi se nicha emukhole mubelele lundi tawe.
Sikila naaba ne mukhola enywe mubeelele, naanu aba olarama onyala aasangaasia ese ne bakhali babaandu nibo mbeelesie?
Ako niko kakakila namuandikila enywe ebarwa eyo, se nenya niche ebweeneyo mala babaandu chana bakhoya basangaasie bakhole mbeelele tawe. Sikila suubila ndi nga ne sangaala aba mwesi musangaala.
Namuandikiile ne kumwoyo kunaanisibwa lukali ne bubeeleli ne kamasika kamakali po, sifuno siase se siabeele khu mubeelesia enywe tawe, ne kakhali khumukhola enywe mumanye nga namusiima mwesi lukali.
Nono omundu yesi yesi nabeelesiisie okundi, aba se ambeelesie ese tawe, ne kakhali mu ngila ndala aba amubeelesie enywe mweesi, (Ndoma kano sikila se nenya mbe omurafu khu niye lukali tawe).
Omundu yuno anyoolile siiukuumo mu ngila yino khukhwama khu bakali khwinywe, mala kanyalile kario.
Ne luno, mwenyekha mu mubeele mala mu mutinyilisie nio akhakhola ario abeelela lukali ne khutibisilia elala lilieyikina liewe tawe.
Khwako ese musaba enywe mu mukhole niye amanye ali ng'ali mwamusiima.
Namuandikila ebarwa eyo sikila nenya khumanya nga ne mwabira likela bulayi lundi nga mwirekekhanga buli lwosi khuria kamekisio kase.
Ne mubeela omundu khu niko akholile akhaba sesi mubeela niye. Sikila ese ne mubeela aba ng'ali nenyekha khubeela sisiindu siosi siosi, khola ndi ebweeni wa Kristo sikila enywe
nio khiingilile Sietani akhakhuula efwe tawe, sikila khumanyile lirekekha liewe nga lili.
Ne kakhali naba ne khukhwiiembeelela khukali po, sikila se nanyoolayo wandaayefwe Tito tawe. Khwako, nakheesia babaandu be bweneyo, mala nabalekha nacha e Masedonia.
Ese khupila Wele orio! Sikila buli lwosi akhurangiriranga mu bukhili mu Kristo. Lundi akhurumikhiranga efwe khusalanisia efuma eya Kristo buli abuundu nga kumuuya kwe bimuli biiunya bulayi.
Sikila efwe khuli nga bupaani buunya bulayi burusibwe ne Kristo khu Wele; nibwo liliisi liabwo lifwelaanga akari waabo balikho ne baonisibwa ne naabo balikho ne batiba.
Khwaabo balikho ne batiba bupaani buno buli bubolo bubwira, ne khwaabo balikho ne baonisibwa kuli kumuuya kumulayi kureeranga bulamu. Nono, naanu onyala khukhola kimilimo nga kino kiri?
Se khuli nga babaandu babaandi bakali, baboorabooranga Elomo eya Wele nga bibiindu bikusibwa biikhali ne bukhala tawe. Ne kakhali sikila Wele aakhuruma efwe, khulomaloma mu bung'ali ebweeni wewe nga bakholi ba Kristo.

Lino lilolekha nga efwe ne khulikho khwebonia lundi ku? Kanyala kaaba nga babaandu balala bakholanga, chibarwa chiboola khu bulayi bwefwe chenyibwa chireerwe khwinywe namwe chame khwinywe ku?
Enywe mwabeene muli chibarwa nicho khuli nacho, chaandikwa khu miooyo kiefwe nio buli mundu amanye mala asome.
Limanyikhane lili Kristo omwene aandika ebarwa yino mala aakhuruma efwe khukireera. Se yaandikwa ne bubwino tawe, ne kakhali yaandikwa ne Roho owa Wele omenyile mindali, ne se yaandikwa khu mabaale ke kamalaka tawe, ne kakhali yaandikwa khu miooyo kie babaandu.
Khuloma kano sikila khuli ne bunyindaafu mu Wele khubirira mu Kristo.
Siindu siosi siosi se silikhoo mwifwe sikhuelesia efwe kumunwa khulome khuli khunyala khukhola kimilimo kino tawe. Bunyali nibwo khuli nabwo bwamanga khu Wele;
niye owakhunyalila efwe khurumikhwa khu Ndakaano Embia, ekhali eye lilaka liiandike tawe, ne kakhali eli eya Roho. Lilaka liiandike lireeranga lifwa, ne Roho aana bulamu.
aba luyali lwe kimilimo kia Roho luli lukali po!
Chindaalo che likhalakilwa, chaba ne luyali; ne sikholwa sireeranga buonia nasio aba silaba ne luyali lukali po!
Wakana khunyala khwaloma khuli, sikila luyali lung'enang'ena lukali luno, luyali lulwang'enang'ena khaale lwawao.
Sikila kaaba bali luyali lwaba mwako kakabao khu siise sikeekhe aba luyali luliio lukali po, mwako kaliio luno mindali na mindali!
Khuli banyindaafu lukali sikila khuli ne lilieyikina lino.
Se khuli nga Musa tawe, owafwaranga lububi mumoni nio babaandu ba Isiraeli bakhabona khung'enang'ena ne khulikho khufulafulana ne khuwelelela tawe,
ng'ali kamebaasio kabwe kaba kafuunikhwa, ne akhaba khukhwola endaalo yino kamebaasio kabwe kafuunikhwa ne lububi chana nga basoma bitabu bie Ndakaano Ekhale. Omundu arusibwa mu lububi olwo khubirira mu khuambaanisibwa ne Kristo khwong'ene.
Akhaba luno, nga ne basoma Lilaka lia Musa, lububi lusibafuunikha kamebaasio kabwe.
Ne kakhali lububi lurusibwao omundu ne akobola khu Omwami.
Nono Omwami niye Roho ne niio Roho owo Mwami ali, aba bulekhuule buliio.
Khwako, efwe fweesi mumoni mwefwe musibuulwe mukhosianga luyali lwo Mwami, ne luyali olwo lulwene ne lulwene lwamanga khu Mwami oli Roho, lukhukaluukhasianga efwe khufwaanane naye khukhwama khu sikelo sie luyali silala khucha khu siindi.

Wele khubirira mu siisa siewe akhuelesia efwe kimilimo kino khukhole. Khwako se khufwa kumwoyo tawe.
Khura alubeka bikholwa bie mu bwikisi bie chisoni; se khukholela mu bubeeyi tawe, namwe se khukholela elomo eya Wele bubeeyi tawe. Ne kakhali khwekesia bung'ali mu khukhola bung'ali, khwako khwireera aasi we bukhalaki bwe kimiooyo kie babaandu ebweeni wa Wele.
Sikila abanga bali Elomo Endayi niyo khwilwacha yakiswa, aba yakisiibwe khwaabo balikho ne batiba bong'ene.
Se basuubila tawe, sikila wele khe sibala sino khaabi khekaliilila kamebaasio kabwe mu siilima. Khabekaliililanga nio bakhabona bali buwaanga bulikho bubakhosiakho tawe, buwaanga bwe Lomo Endayi eye luyali lwa Kristo oli busa bulayi bwene nga Wele.
Sikila efwe se khweyilwacha fwabeene tawe, khwilwacha Yesu Kristo nga Omwami; ne efwe fwabeene nga bakholi benywe khulwa Yesu.
Wele owaloma ali, “Buwaanga bulakhosia ne buli mu siilima!” Ali Wele chana no mwene owakhola buwaanga bwewe bwakhosia mu miooyo kiefwe, khu khureerera efwe bukesi bwe luyali lwa Wele lukhosia ebweeni wa Kristo.
Ne efwe khuli ne libiikhilo lia roho lino khuli nga chinyuungu chisala busa, nio khwekesie khuli bunyali bwoosi buli bwa Wele ne se buli khwifwe tawe.
Buli lwosi khunyoola butinyu ne se khutibia lilieyikina tawe, biise bilala khuba mu liaayaaya, ne se khufwa kumwoyo tawe;
basiku baliio bakali, ne se khutaamba omusaale tawe, ne akhaba biise bilala ne khuyaalwa lukali, se khubunisibwa tawe.
Buli lwosi khusutanga lifwa lia Kristo mu mibili kiefwe nga babaandu busa, nio bulamu bwewe bwosi bwoole khubonekha mu mibili kiefwe.
Buli lwosi mu bulamu bwefwe bwoosi khuli mu butinyu bwe khufwa khulwa Yesu, nio bulamu bwewe bwolaane khubonekha mu mibili kiefwe nga babaandu busa kie khuwao kino.
Lino liekesia lili lifwa lili khu milimo mwifwe, ne bulamu buli khu milimo mwinywe.
Khumanyile khuli Wele, owalamusia Omwami Yesu, akhakhulamusie efwe fwesi ne Yesu mala akhubukule akhuyile efwe alala ne nanywe ebweeni wewe.
Kano koosi kali sikila enywe; ne nga kumwalaalo kwa Wele kuchiililila khukhwolela babaandu bakali balaana lisaba likali lie khu khuupa orio khulwe luyali lwa Wele.
Khulwe sifuno sino, se khufwa kumwoyo tawe. Akhaba liiba liefwe lienje ne lilikho likora kalaa, liiba liefwe lia roho lilikho likholwa liya buli ndaalo.
Ne butinyu butiiti bwe siise sitiiti nibwo khuli nabwo buno bulakhureera efwe mu luyali lukali lwa mindali lukhila butinyu.
Sikila se khura kimiooyo kiefwe khu biindu bibonekha tawe, ne kakhali khura khu bikhabonekha tawe. Bibonekhana binyala biabonekha khu siise sitiiti, ne kakhali bikhabonekha tawe bimenyanga mindali na mindali.

Sikila khumanyile khuli liiema nilio khumenyilemo khu sibala khuno ne lionaakwe, khuli ne nju eya mindali mwikulu khukhwama khu Wele enju ekhombakhwa ne kamakhono tawe.
Ne luno khulila ne liliekoomba likali khuli khufware mungo mwefwe mumwichanga khukhwama mwikulu.
Ne khumalile khukhwifwara se khukhabe sichula tawe.
Ne khusimenya mu liiema lie khu sibala khuno, khuchuunisibwa ne kamebaasio ke khumiinikhwa, se kali bali khwenya khulekha kumubili kwefwe kwe khu sibala tawe, ne kakhali khwenya khufwaarwe kumubili kwe mwikulu, nio kwe khufwa kukaluukhasibwe ne bulamu.
Wele niye owakhukholile khwerekekhera likaluukhana lino, mala aakhuelesia Roho wewe nga kumusiingo, kuli khu bioosi nibio aakhubikhila efwe.
Nono buli lwosi khuli ne kumwoyo kwe khuandalala, khumanyile khuli ne khuli mu mibili kino, aba khuli aleeyi khukhwama khu Mwami.
Sikila khukeenda khulwe lisuubila, ne seli khulwe khubona tawe.
Khuli ne bunyindaafu, ne khwakharoboore khurura mungo mwefwe mu mubili mala khube engo no Mwami.
Ne kakhali siindu siboofu lukali khukhila bioosi sili mbo, efwe khwenya khumusiimisia niye, khwakhaba mungo mwefwe ano namwe eyo.
Sikila fweesi khukhwola khwiche ebweeni wa Kristo, akhukhalakile. Buli mulala alinyoola kakenyekha anyoole khuloondekhana khu buli siindu nisio akholile mu bulamu bwe kumubili buno, silayi namwe siibi.
Sikila efwe khumanyile khuria Omwami nisio siina, khukhaka khuboolela babaandi beche. Wele akhumanyile efwe bulayi, mala neyikina ndi mu miooyo kienywe mumanyile ese sesi.
Se khulakhakanga lundi khumuboolela enywe bulayi bwefwe fwabeene tawe, ne kakhali khulakhakanga khumuelesia enywe sifuno silayi sie khukhwebonia sikila efwe, nio munyale khukobosia abo babebonia sikila khubonekha khwenje khwe babaandu ne seli khulwe kimiima kiabwe tawe.
Khwaaba ne khulaluukhe, aba khuli khurio khulwa Wele. Namwe ne khuli ne limanya lilayi, aba kali sikila enywe.
Busiime bwa Kristo bukhurukanga efwe sikila khumanyile khuli niye aafwiila buli mundu, nono liekesia lili boosi basaanga mu lifwa liewe.
Aafwiila boosi, nio abo bamenya, bakhamenya lundi sikila babeene tawe, ne kakhali bamenyele oyo yeng'ene owafwa, ne khulamusibwa sikila nibo.
Khwako, efwe se khukhalakila omundu yesi yesi khulwe sikelo sio mundu tawe. Akhaba fweesi asiise silala ne khwakhalakila Kristo khulwe sikelo sio mundu, se khukhola khurio lundi tawe.
Khwako, omundu yesi yesi ne ali mu Kristo, aba ali sibuumbe siya, kamakhale kabirire, kamaya kechile.
Kano koosi kakholwa ne Wele, owakhukaluukhasia efwe khubirira mu Kristo, khukhwaba basiku khwekela basaale bewe, mala aakhuelesia efwe kimilimo kie khukhola babaandu boosi babe basaale bewe.
Burume bwefwe buli buno, Wele aba alikho akhola babaandu boosi babe basaale bewe khubirira mu Kristo. Wele se aabalilila bubwoni bwabwe tawe, mala akhuelesie efwe burume bukhuboolela nga niye nabakholanga nibo khuba basaale bewe.
Nono, efwe khulomaloma mu bweyaangu bwa Kristo, bulayi bwene oli Wele omwene ne alikho ekoonjelela khubirira mwifwe. Khulwa Kristo khumwekoonjelela enywe, lekha Wele amukaluukhasie enywe mulekhe khuba basiku mube basaale bewe!
Kristo se aaba ne bubwoni tawe, ne sikila efwe Wele amukhola niye asaange mu bwoni bwefwe mala mu buambaani naye khwole khusaanga mu buluungi bwa Wele.

Nono mu milimo kiefwe alala ne Wele, khumusaba enywe mu mwanyoola kumwalaalo kwa Wele mukhakulekha kwasasikha busa tawe.
Ulila niko Wele alomanga:
“Nga siise siase
sie khukhubabila ne siola nakhuulila;
nga endaalo eye khu khuonia ne yola, nakhuyeeta.”
Rekeeresia! Sino sili siise sie khubabilwa ne Wele; Luno eli endaalo eye khuonisibwa!
Se khwenya omundu yesi yesi anyoole kamakhiikha mu milimo kiefwe tawe, khwako se khukhaka khura sikundula khu ngila yo mundu yesi yesi tawe.
Ne kakhali, buli mu siindu siosi siosi nisio khukhola khwekesia khuli efwe khuli bakholi ba Wele khulwe khukhwifwiilisia ne khukhwikhaliilikha mu linaanisibwa, mu buandalafu, ne mu butinyu.
Khwakhupwa, khwabowa, ne khusangililwa; khwakhosibwa kimilimo lukali, khwareengecha ne khuonga enjala.
Khulwe bukwalaafu bwefwe ne bukesi ne liliefwiilisia ne kimiooyo kimilayi khweyekesie fwabeene khuba bakholi ba Wele khulwa Roho Omutakatifu, khulwe busiime bwefwe bwa ng'ali,
khulwe burume bwefwe bwe bung'ali ne bunyali bwa Wele. Khuli ne buluungi nga bulwaani bwefwe bwe khu khupanila ne khukhwitechela.
Khuelesebwa lukoosi ne lundi khuchangalaasibwa, khukhomwa lundi khufumisibwa. Khwabukulwa khuba babeeyi, ne khane khulomaloma bung'ali;
nga khukhamanyikhe tawe, ne khane khwamanyikha khu boosi, oli khukhwafwa ne kakhali khuli balamu nga mubona. Khwaba ne khuukuumwa, se khwirwa tawe;
khwakhaba ne khubeelesibwa, khuli basangaafu buli lwosi; khubonekha khuba bataambi, ne kakhali khukhola bakali khuba baiinda, khubonekha nga khukhali ne sisiindu tawe, ne khane ng'ali khuli na buli siindu.
Basaale bakoosi muli mu Korinjo! Khwalomalome khwinywe abuwaanga, khwamwikulila kimiooyo kiefwe.
Efwe se khwaloba khumusiima enywe tawe, enywe ninywe mumwaloba khu khusiima efwe.
Luno ndomaloma busa oli enywe muli babaana base. Lekha kamebaasio kenywe khwifwe kabe nga niko efwe khuli nako khwinywe, yikula kimiooyo kienywe!
Mukhaambaana ne babaandu bakhasuubila tawe, sikila se linyala liakholekha tawe. Buwaanga bunyala bwaambaana ne sisiilima ku?
Kristo ne Sietani banyala bafukiilisiana ku? Omusuubili no mundu okhasuubila baambanila khu siina?
Lukaangu lwa Wele lunyala lwafukiilisiana ne bifwaani bie bakhamanyile Wele luriena? Sikila efwe khuli Lukaangu lwa Wele omenyile mindali! Nga Wele omwene ne aalomile ali,
“Ndakhola mungo mwase mu baandu base
mala mbamenyemo.
Ese khabe Wele wabwe,
ne nibo bakhabe babaandu base.”
“Khukhwola mubaruremo mala mubeyaulekho,
mukhatiilakho sisiindu sili sinyaalu tawe
mala ndamufukiilila enywe.
Ndaba Raraawenywe,
ne nanywe mulaba babaana base basoleeli ne bakhaana.”

Basaale base bakoosi sikila lisuubisia lino lioosi lili khwifwe, nono khekhwikwalaasie khukhwama khu buli siindu sinyaalutianga kumubili namwe kumwoyo, mala khubeele elala batakatifu khwole khumenya mu khuria Wele.
Khe mukhwikulile bubweyaangu mu miooyo kienywe, se khwarumikhiirekho omundu yesi yesi khulwa fwabeene tawe.
Se ndikho ndoma kano khumukhalakila enywe tawe, nga naloma khaale, enywe muli bakoosi lukali khwifwe, buli lwoosi khuli alala akhaba ne khumenya namwe ne khufwa.
Ndi na suubi engali khwinywe, nebonia lukali sikila enywe! Mu butinyu bwefwe bwoosi, ese siili ne bunyindaafu, ndi ne liliekhoya likali po.
Ne kakhali Wele, ochuubanga bafwiile kumwoyo, aakhuchuuba efwe khubirira mu khwicha khwa Tito.
Se khwaba khukhwicha khwewe khwong'ene khukhwakhusangaasia efwe tawe ne kakhali buloli bwewe nga mwamuchuuba niye bwosi bwakhusangaasia. Aakhuboolela efwe nga enywe ne mwenya lukali khu khumbona ese, ne musaba khubeelwa khu niko mwakhola. Lundi amboolela nga nilwo mwerekekhera khu khusoola ese. Nono ese ndi omusangaafu lukali po.
Sikila akhaba ebarwa yase ne yamubeelesia enywe ese se nisonia ndi nakiandika tawe (akhaba ne nisonia sikila mbona ndi ebarwa eyo yamubeelesia, akhaba ne yaba khu siise sitiiti).
Nono luno ndi omusangaafu, ne se lili sikila namubeelesia enywe tawe, ne kakhali sikila bubeeleli obwo bwarumikhirwa ne Wele, khumukhola enywe mukaluukhane mu ngila chenywe. Nono se khwamunyaalakho enywe mu ngila yosi yosi tawe.
Sikila bubeeleli burumikhirwa ne Wele bureraanga likaluukhana lie kumwoyo lireera buonia, ne mu lienelio khukhwesonia mbamo! Ne kakhali bubeeleli buli bwo mundu busa, busaasianga lifwa.
Lola niko Wele akholile khurumikhira bubeeleli bwenywe buno: bwamukholile muli ne sinani, lundi muli ne silukuluku sie khukhwekesia muli se muli ne bubi tawe, bwamukholile mwabeele ne lirima ne buuri. Bwakila mwenya sisiindu sikhoyela sikholekhe sikholebwe mwekesia mwabeene muli se muli ne kamakhiikha mu kano koosi tawe.
Nono nakhaba ne naandika ebarwa eyo, se yaba sikila mulala owakhola kamabi namwe mulala owakholelwa kamabi tawe. Ne kakhali nakiandika khumwekesia enywe abuwaanga, mumoni cha Wele, nga sinani sienywe khwifwe ne sili sikali.
Ako niko kakakhuraamo efwe kumwoyo.
Se khuli khuchuubwa khwong'ene tawe; Tito akhusangaasia efwe lukali ne busangaafu bwewe nga enywe mwesi mwamusangaasia!
Nebonia khu niye sikila enywe, ne enywe se mwambeelesie tawe. Buli lwosi khwalomalomanga bung'ali khwinywe, ne mu ngila eyo ne ng'ene ekibonio niyo nakholela Tito yechile khuba eya ng'ali.
Nono busiime bwewe khwinywe butasikhanga buba bwe kamaani po, nga nakhebulila, nga enywe mwesi ne mwerekekha khuria kamekisio kewe, nga ne mwamwakaanila ne buuri bukali.
Ndi omusangaafu lukali sikila nyala na mweyikina enywe!

Babeele mu makhako lukali po ne linaanisibwa nilio babiriiremo; ne kakhaba kario ekhoyo yabwe yaba engali lukali. Sikila ekhoyo yino, baba baani lukali akhaba ne bali babanani.
Nyala namusuubisia enywe ndi mu bulekhuule bwe kumwoyo baana bikali lukali nga baba banyala, lundi baana batumakho lilienyalila liabwe.
Bakhusaba efwe ne khukhwekoonjelela khulwe bubweyaangu bwe khuyeeta babaandu ba Wele mu Buyuda.
Bwaba buyeeti bukali khukhila nga ne khweyikina! Khunyoa beaana babeene khu Mwami, mala khulwe lilienya lia Wele beaana babeene akhaba khwifwe fwesi.
Khwako khwatinyilisia Tito, owarakikha kimilimo kino, achiililile nakio mala amuyeete enywe mumale bukholi bwe busiime buno.
Muli baiinda lukali mu bioosi nibio muli nabio: mu lisuubila, lilomaloma ne bukesi, mu silukuluku sienywe sie khuyeeta ne mu busiime bwenywe khwifwe. Nono khwenya mwesi mube baani mu bukholi bwe busiime buno.
Se ndikho ndaao kamalaka kosi kosi tawe. Ne kakhali nga ndikho mwekesia nga babaandi ne bali ne silukuluku sie khuyeeta, nda khakanga khumanya nga busiime bwenywe ne buli.
Enywe mumanyile kumwalaalo kwo Mwami wefwe Yesu Kristo; aaba omuiinda mala omwene ekhola omutaambi sikila enywe, nio amukhole enywe mube baiinda khulwe butaambi bwewe.
Ese nibaasia ndi buli bulayi mumaliile luno kimilimo nikio mwarakikha kumwiiko kukwabirire. Enywe mwaba be khunyoa khukhwirusia khukhola lundi be khunyoa khukhola khwosi.
Nono chiililila mala mumaliile kimilimo chana! Ba ne silukuluku sie khukimaliila nga ne mwaba nasio mu khurekekha, mala kikhole khurumikhira nisio muli nasio luno.
Mwaba ne muli ne silukuluku sie khuaana, Wele alafukiilila siianwa sienywe khuloondekhana nende khuaana nisio muli nasio, seli khuloondekhana nende nisio mukhali nasio tawe.
Se ndakhakanga khuuluusia babaandi mu khu muluyia enywe tawe, ne kakhali sikila siise sino muli nabio bikali, buli bulayi enywe muyeete abo bakhali nabio tawe.
Nanywe oli se muli nabio tawe, ne nibo bali nabio bikali, bakhamuyeete enywe, mu ngila yino mwembi mulakholelwa kamafwaanane.
Nga liiandiko liboolanga lili, “Omundu owabuusia bikali se aba nabio bikali lukali tawe, ne omundu owabuusia bikeekhe se biaboomba tawe.”
Efwe khuupila Wele orio khulwe khukhola Tito abe ne silukuluku nga efwe ne khuli khumuyeeta enywe!
Se kali busa bali aafukiilila nga ne khwamusaba tawe, yesi aba ne silukuluku sikali sie khuyeeta, mala khulwe bulekhuule bwewe omwene aakhalaka khukhwicha khwinywe.
Alala ne naye khulikho khuruma wandaayefwe omurie lukali mu chikanisa choosi khulwe kimilimo kiewe mu khwilwacha Elomo Endayi.
Ne alala ne nako aroborwa ne khuelesibwa kimilimo ne chikanisa khucha nafwe nga khukhola kimilimo kie busiime kino khulwe luyali lwo Mwami ne khwekesia khuli khwenya khuyeeta.
Khuli ne liloleelesia likali khukhakhola khurio khwenyosia liliilung'unya khulwe mu ngila niyo khubukulilamo siianwa sino tawe.
Sifuno siefwe sili khukhola lili liluungi ebweeni wo Mwami, nende ebweeni we babaandu.
Nono khulikho khuruma wandaayefwe alala ne nabo; khwamukhosia likela biise bikali mala khwanyoola khuli buli lwosi ali ne silukuluku sikali sie khuyeeta. Ne luno nga ali ne lisuubila likali mwinywe, ali ne silukuluku sikali sie khuyeeta.
Ne Tito naye ali omukholi owasiase mala akholanga alala nase khumuyeeta enywe; ne khulwe bawandaayefwe babaandi balikho ne becha naye, balikho becha mu bweyaangu bwe chikanisa lundi bareera luyali khu Kristo.
Bekesie busiime bwenywe, nio chikanisa choosi chibe na ng'ali khu busiime bwenywe mala bamanye bali efwe khuli ng'ali khukhwibonia sikila enywe.

Sifuno sisiene se siliio khwise khu muandikila khulwe buyeeti bulikho ne burumwa khu baandu ba Wele mu Yuda tawe.
Manyile ndi mwerusia khuyeeta, mala namwiboneseliakho khu baandu be mu Masedonia. Ndomile ndi, “Bawandaayefwe mu Akaya baba berekekha khuyeeta, khukhwama kumwiiko kukwaweele.” Silukuluku sienywe siaelesia bakali khu nibo kamaani.
Nono ndikho nduma bawandaayefwe bano, nio ekibonio yefwe khwinywe mu makhuwa kano ekhaba kamakhuwa ka busa tawe. Ne nga naloma busa ndio, mwerekekha ne buyeeti bwenywe.
Kakhaba kario babaandu khukhwama Masedonia baaba ne becha nase mala khumunyoole enywe se mwerekeekhe tawe, aba khulaambwa chisoni chingali ne chichenywe nacho chilatuumakho sikila efwe khwamweyikiine enywe lukali.
Khwako nebaasiisie ndi buli bulayi ndeebe bawandaayefwe bano banyoe beche ebweeneyo ese ne khecha tawe, mala mwirekekhe ne siianwa nisio mwasuubisia siise ne sisiili. Nio ne noola, nyoole ne siliio, mala liekesie lili muaana sikila mwenya khuaana, ne seli sikila bali mukhoya khukhola murio tawe.
Khebulila muli omundu omiicha bumiicho bukeekhe akesa bukeekhe, ne oyo omiicha bumiicho bukali akesa bukali.
Buli mulala enyekha aane nono nga ne abisiisie, akhakelao esonia tawe, namwe akhaana sikila enyekha khukhola ario tawe, sikila Wele asiima omundu oanilanga mu busangaafu.
Ne Wele anyala aamuelesia enywe bikali khukhila nga ne mwenya, nio buli lwosi mube na bioosi nibio mwenya ne bikali lukali khulwe kimilimo kimilayi.
Nga liiandiko liboolanga lili,
“Aanaanga bikali khu bakhali nabio tawe;
bulayi bwewe bubechangao mindali na mindali.”
Buli lwosi alamukhola mube baiinda lukali khulwe khuba baani mu biise bioosi, nio bakali baapile Wele orio khu biianwa bienywe nibio banyoolanga khukhwama khwifwe.
Sikila bukholi nibwo mukhola buno, se buli busa khulwe lilienya lie babaandu ba Wele bong'ene tawe, bukilanga babaandu ba Wele ne bamupila niye orio lukali.
Ne khulwe sisiokesia nisio bukholi bwenywe buno bureeranga, bakali balaelesia Wele luyali khulwe buriaani bwenywe khu Lomo eya Kristo niyo mweyamanga, khulwe buaani bwenywe mu khusaanga nabo nende buli mundu yesi yesi.
Nono balamusabila enywe, ne kumwoyo kwe busiime kumukali sikila kumwalaalo nikwo Wele amwekesie enywe.
Lekha khupile Wele orio khulwe siianwa siewe sikhakulikha tawe!

Ese samwene Paulo mwikoonjelela enywe, ese niye balomanga bali ndi omuolu ne ndi nanywe, ne nendi aleeyi mba omurafu khwinywe. Khulwe buolu ne bulayi bwa Kristo
musaba enywe ndi nga ne niicha mukhambingiilila ndafue tawe, sikila ndi na ng'ali ndi nyala narafwira abo balomanga bali efwe khukholanga kimilimo khuloondekhana ne lilienya lie sibala.
Ng'ali efwe khumenyile mu sibala, ne se khupana nga sibala ne siipana tawe.
Bulwaani nibwo khurumikhira mwiie liefwe se buli bwe sibala tawe, ne kakhali buli bulwaani bwa Wele bwe bunyali, nibwo khurumikhiranga khukhwonakaka ching'etuuti che kamaani. Khwonakakanga kamayiingamo ke bubeeyi;
khurusiangao buli sikundula sie khukhwibonia sikhiingililanga bukesi bwa Wele, khuaamba buli mebaasio mala khukakhola karia Kristo.
Ne mumalile khukhwekesia mu bwichufu buriaani bwenywe, khulerekekha khuukuuma sikholwa siosi siosi sikhali sie buriaani tawe.
Mulikho muloleelela libonekha lienje lie bibiindu. Aliio omundu ebweeneyo owemanyile ali, ali owa Kristo ku? Bulayi, lekha lundi, omwene eyibaasie sikila akhaba efwe fwesi khuli ba Kristo bulayi bwene nga niye yesi nali.
Sikila se ndi ne chisoni tawe, akhaba abulala ne nebonia lukali khulwe bunyali nibwo Omwami akhuelesia efwe, bunyali bwe khumwombakha enywe se buli bwe khumusambuula tawe.
Se nenya mbonekhe ndi ndakhakanga khumuriikhirisia enywe ne chibarwa chase tawe.
Omundu mulala anyala aaloma ali, “Chibarwa cha Paulo chili chindafu lundi chindinyu, oli omwene ali alala nafwe, ali omutekhele, ne kamakhuwa kewe se kalimo sisiindu tawe!”
Omundu nga oyo ario khukhwola amanye ali bubwabukhani se buliio akari we kamakhuwa niko efwe khuandika mu barwa chefwe ne khuli aleeyi nende niko khukhola ne khuli ebweeneyo ne nanywe tawe.
Ng'ali, efwe se khunyala khwakhaka khukhwefwaanania, namwe khukhwilekhaasia khwaabo babeniinia lukali bario tawe. Se bali ne limanya tawe! Bekholela bikelo bie khukhwilekhaasiakho babeene, mala bekhalakila babeene khuloondekhana ne sikelo siaabwe!
Ne kakhali efwe, liliebonia liefwe se libira sikelo tawe, liakamila khu sikelo sie kimilimo nikio Wele akhuelesia efwe, kimilimo kiefwe mwinywe kiosi kili mu sikelo sino.
Ne sikila enywe mulimo, se khwabira sisiakamo siefwe nga khwecha ewenywe ne khureera Elomo Endayi eya Kristo tawe.
Nono se khweboniselia kimilimo nikio babaandi bakhola kiibira bibiakamo nibio Wele akhurerao efwe tawe. Ne kakhali khwikoomba lisuubila lienywe lichoe mala khube ne khunyala khukhola kimilimo kimiboofu lukali mwinywe buli lwosi mu biakamo nibio Wele akhurerao.
Khwako, khunyala khwelwacha Elomo Endayi mu bibala bibiindi engelekha, ne se khunyala khweboniselia khu milimo kikholekhe khale mu mukuunda kwo mundu okundi tawe.
Sikila omundu ofukiililwa, ali niye Omwami ebaasiilie bulayi, ne seli nga omundu omwene ne eyibaasilia tawe.

Nekoomba munjikhaliilikhe, akhaba nendi omusilu. Ne musiima njekhaliilikhile!
Ese ndi ne likhalikhililwa khwinywe nga Wele yesi ne ali: muli nga omukhaana omukwalaafu owe yabwana niye nasuubisia khureerana no museecha mulala yeng'ene, Kristo omwene.
Ese ndi ne buuri ndi kamebaasio kenywe kalonakwa mala mulalekha lilierusia lienywe lie mu bwichufu ne bukwalaafu khu Kristo, mu ngila ne ng'ene niyo endemu mu bukesi bwayo yabeelamo Hawa.
Sikila mu busangaafu mufukiililanga buli mundu yesi yesi owichanga khwinywe mala elwacha Yesu okundi okhali niye efwe khwelwacha tawe; lundi mufukiililanga roho ne elomo endayi eyaukhanila elala ne Roho ne Elomo Endayi niyo mwanyoola khukhwama khwifwe!
Se neyibaasia ndi ese ndi omukeekhe khwaabo balaangwa, “Barumwa” benywe abo tawe!
Wakana ese ndi omukeekhe mu khulomaloma, ne ng'ali ese ndi omusomi, buli siise khwara kano koosi abuwaanga khwinywe.
Se namuruungiakho siindu nga namwilwachila enywe Elomo Endayi eya Wele tawe. Neboombia ndi, nio mukhole enywe mube bakhoongo. Aba nakhola bubi ku?
Nga ne naba ne khola kimilimo mwinywe, naruungwa ne chikanisa chichiindi. Nabanuulanga nibo nio muyeete enywe.
Ne mu siise nisio nabelamo nanywe se namunaanianga nga ne nenyanga buyeeti bwe chirupia tawe; bawandaayefwe babaama e Masedonia bandeerera buli siindu nisio nenya. Nga ne kaba mu ndaalo chichabira, kaliba kario mu ndaalo chichiicha: se ndibaakho busiro khwinywe tawe!
Khulwe bung'ali bwa Kristo buuli mwise, suubisia ndi liliebonia liase lino se aliio olilisisia abuundu osi osi mu Akaya mwoosi tawe.
Ndikho ndoma kano sikila bali se namusiima enywe tawe? Akhaba Wele amanyile ali namusiima!
Ndachiililila khukhola niko ndikho khola luno, nio khiingilile “barumwa” babaandi abo bakhaba ne sifuno siosi siosi sie khukhwebonia ne khuloma bali bakholanga kimilimo mu ngila neng'ene nga efwe khukholanga tawe.
Babaandu abo se bali barumwa ng'ali tawe, bali barumwa be bubeeyi; babeana khulwe kimilimo kiabwe mala bekaluukhasia babeene babonekha nga ng'ali barumwa ba Kristo.
Se lili lie khuukia tawe! Akhaba Sietani anyala ekaluukhasia omwene afwaana nga malaika owe buwaanga!
Nono se lili likhuwa liboofu bakholi bewe ne bekaluukhasia bafwaana nga bakholi be buluungi tawe. Ekhumaliilikha balinyoola niko benyekha banyoole khulwe bikholwa biabwe.
Ngobolamo: Omundu yesi yesi akhebaasia ali ese ndi omusilu tawe. Ne kakhali ne mwibaasia murio, aba fukiilile ese khuba omusilu nio mbe nende sitiiti sie khukhwiboneseliakho.
Niko ndikho ndoma kano se kali niko Omwami enya ndome tawe, mu makhuwa ke khukhwibonia kano ng'ali ndikho ndomaloma nga omusilu.
Ne sikila babaandu baliio bakali babebonia khulwe bifuno bie sibala sino, sesi ndakhola ndio.
Enywe mwabeene muli bakesi po, mala mufukiilila basilu mu busangaafu!
Mufukiilila omundu yesi yesi omusukiasukia namwe omundu omurumikhira namwe omurekania, namwe omulekeelesia enywe, namwe omupanga luui.
Ese ndi ne chisoni khufukiilila ndi khwaba ne buuri bukali khukhola bibiindu biewe ebio!
Ne omundu yesi yesi aaba nakhaka khukhweboneselia khu siindu siosi siosi, ese ndikho ndomaloma nga omusilu, aba sesi nyala nakhaka khusieboneseliakho.
Baeburania nibo ku? Akhaba sesi ndi ndio. Baisiraeli? Akhaba sesi ndi ndio. Nibo bali be lisaaye lia Aburahamu? Akhaba sesi ndi ndio.
Nibo bakholi ba Kristo ku? Ese ndi omulayi khubakhila. Ndikho ndomaloma nga omulalu, nakhola kimilimo ne kamaani lukali khubakhila, naba mu siboe biise bikali khubakhila napwa lukali khubakhila, naba siimbi ne lifwa kamakhabi kamakali.
Kamakhabi karaano Bayaudi bakhupa kimikhomwa kamakhumi kataru na tisa;
kamakhabi kataru Barumi bakhupa: ne lulala napwa kamabaale. Nesiikha mu nyanja ne meeli kamakhabi kataru ne lulala nekhala mumeechi chisa kamakhumi kabili na chine.
Mu ngeendo chase chingali nabeele mu busiku bwe khuyilwa ne kameechi kakechuule ne mu busiku bwe banuuli. Nabeele mu busiku khukhwama khu Bayaudi ba siase ne khukhwama khu Be Chikholo; busiku bwabeleo mu ngoba ne mu sichiimi, busiku khu nyanja, ne busiku khukhwama khu basaale be bubeeyi.
Kimilimo kimiandalafu kiabeleo, lukali narengecha busa, naba ne njala ne bulesia, lukali nabeele ne siakhulia sikhanjola tawe, enju twa, chingubo twa.
Ne khaloma ne bibiindu bibiindi tawe, buli endaalo mbechanga mu khwiembeelela khulwe chikanisa choosi.
Omundu yesi yesi ne aba omutekhele, akhaba sesi neulila khuba omutekhele, ne omundu yesi yesi nakwa mu bwoni, ese mba ne bubeeleli bukali po.
Ne ndi bali khukhwola nebonie, aba nebonesia khulwe bibiindu bibiekesia nga ese ne ndi omutekhele.
Wele lundi Paapa owo Mwami Yesu, lisina liewe lifumisibwa mindali na mindali! Niye amanyile ali se ndikho mbea tawe.
Nga naba mu Damasika omuruki owaba aasi wo mwami Areta ara baliindi a bilibwa bambaambe.
Mala nekhisibwa mu sikono khubirira mu numa eye mwisiisi namwikobakho.

Ndebonia akhaba ne khanyoolamo sisiindu siosi siosi tawe, ne luno ndakachula khulwe kamalola ne lifuunulwa nilio naelesibwa no Mwami.
Manyile omukristo nabulebe owayuulwa ayilwa mwikulu lie khataru, kimiiko kiabirire ekhumi na kine. (Se manya kano ng'ali ne kakholekha, namwe naba ne kamalola busa tawe, Wele yeng'ene niye omanyile.)
Ne, manyile ndi omundu yuno ayuulwa ayilwa mu Paratiso. (Lundi se manya ng'ali kano ne kakholekha namwe ne kaaba kamalola busa tawe, Wele yeng'ene niye omanyile.)
Ne ebweeneyo aulila bibiindu bikhaboolekha tawe, bibiindu nibio kiminwa kio mundu kikhanyala kialomaloma tawe.
Nono ndeboneselia khu mundu yuno, ne se ndebonia khulwa samwene tawe, ne kakhali khu biindu bibiokesia nga ese ne ndi omutekhele.
Abanga nenya khukhwebonia andi se mbeele omusilu tawe, sikila aba ndikho ndoma bung'ali. Ne kakhali se ndebonia tawe, sikila se nenya omundu yesi yesi anjibaasilie kamakali khukhila niko amboone ne khola, nende niko auliile ese ne ndoma tawe.
Ne kakhali khu khuukhingila ese khebonia lukali sikila lifuunulwa likali lie khuukia nilio nabona tawe, naelesibwa buchuuni mu mubili mwase nga liiwa buuli omurumwa owa Sietani khu khukhupa ne khu khuukhiingilila ese khakhola ndio nebonia tawe.
Nasaba Omwami kamakhabi kataru, nemureeba ndi andusiemo sisiindu sino.
Ne kakhali aangobosia ali, “Kumwalaalo kwase kukhunyala sikila bunyali bwase bubonekha lukali po mu butekhele bwowo.” Nono ese ndi omusangaafu lukali khukhweboneselia khu butekhele bwase, nio bunyali bwa Kristo bumenye mwise.
Nanyalikha ne butekhele, bukhomo, buandalafu, kiminaanio, ne butinyu khulwa Kristo. Sikila ne ndi omutekhele aba ndi ne kamaani.
Ndikho khola nga omusilu, ne enywe ninywe mukilile. Enywe ninywe mukhoya mwekesie mwafukiliile ese. Sikila akhaba ne khali siindu tawe, se ndikho omukeekhe mu ngila yosi yosi khu “Barumwa bakhoongo” benywe abo tawe.
Kamayia kamakali ne kamakhuwa ke khuukia, ne bikholwa bie kamaani bibiekesia bili ese ndi omurumwa, biekholekha akari wenywe ne liliifwiilisia likali.
Siina nisio namwimana mala nakholela chikanisa chichiindi? Ne kakhali se namunaania enywe mu khu musaba buyeeti bwe chirupia tawe? Ne musiima mumbeele khulwe khumwimana enywe bung'ali obwo!
Luno nerekeekhe khumukeniia lukhola khataru, mala se ndenya mumbelesie siosi siosi tawe. Enywe nibo nenya, se chili chirupia chenywe tawe. Babaana se bakhoya babe nibo barusilia basaasi babwe tawe, ne kakhali basaasi nibo bakhoya barusilia babaana babwe.
Ndaba omusangaafu khurumikhira bioosi nibio ndi nabio, lundi akhaba samwene nderusia nio muyeete enywe. Munyala mwasiima ese akeekhe sikila ese namusiima enywe lukali ku?
Khwako mufukiilila muli ese se namuluyiakho enywe tawe. Ne kakhali omundu okundi anyala aaloma ali, naba omukesikesi, mala namureka enywe ne bubeeyi.
Ese namunyoolakho enywe bukhala ndiena khubirira khu yesi yesi khu nibo naruma khwinywe?
Nekoonjelela Tito ache, mala namuruma niye ne wandaayefwe omukristo okundi. Munyala mwaloma muli Tito anyoolela khwinywe bukhala ku? Niye nase se khukholanga ne lilienya ne liba lifwaanane lundi mu ngila ndala?
Wakana mwibaasia muli mu kano koosi efwe khukhakanga khukhwebabila ebweeni wenywe. Se kali kario tawe! Khulomaloma nga Kristo ne enya khulomalome ebweeni wa Wele, ne buli siindu nisio khukhola bakoosi, khukhola khumuyeeta enywe.
Ese ndi ne buuri ndi nga ndiola ebweeneyo ndi munyoola enywe ne mwakaluukhana mwaba lukano lundi busa khuloondekhana nga nenya mube, nanywe mukhabone sesi ne ndi lukano lundi busa khuloondekhana nga ne mwenya mbe. Ndi ne buuri ndi khanyoole bulomani ne likhalikhililwa, kurima ne khukhweyenyela, bukhomo ne kamakuto, ekibonio ne likoyaana.
Ndi ne buuri ndi siise sisiindi ne niicha Wele wase alimbambia chisoni ebweeni wenywe, mala khalile khulwe bakali babakhola bubwoni mu ndaalo chibirire, mala bakhekanila bibiindu biabwe bie sifwaabi nibio bakhola tawe, liliekoomba liabwe ne bubwoni bwabwe bwe bueeyi.

Nenya khuboolela balala khwinywe babakhola bubwoni mu ndaalo chichabirire, ne babaandi boosi. Nalilomakho khale nga namukeniia enywe lukhola khabili, ne luno nga ne ndi aleeyi ndaliloma lundi. Ne ndiicha lwanyuma, se aliio okhekobe siiukuumo tawe.
Mukhanyoole bung'ali nibwo mwenya nio mubone muli Kristo alomalomelanga mwise. Khwinywe Kristo se ali omutekhele tawe, ekesianga bunyali bwewe, mwinywe.
Akhaba mu butekhele ne abaambwa khu musalaba, amenyanga sikila bunyali bwa Wele. Mu bulala naye akhaba efwe fweesi khuli batekhele; ne mu buambaani bwefwe ne nanywe khulasaanga mu bunyali bwa Wele mu bulamu bwewe.
Khe mwire khu likela mala mwikhalakile nio mwimanye ne mwamenya mu lisuubila namwe tawe. Ng'ali se mumanyile muli Yesu Kristo ali mwinywe tawe ku? Ngeba mwaba ne mwakwila elala.
Suubila ndi mulamanya muli efwe se khuli babakhilwa tawe.
Khusaba Wele khuli mukhakhola kamabi tawe, se kali bali nio khwekesie khuli khwabira tawe, ne kakhali nio enywe mwole khukhola liili liluungi, akhaba wakana ne khubonekha nga babakhilwa.
Sikila se khunyala khwakhola sisiindu siosi siosi khulwe khulekeelesia bung'ali tawe. Khukhola sie bung'ali bwong'ene.
Khusangaala ne khuli batekhele ne kakhali enywe muli be kamaani. Mala khusaba khuli mwesi mube babechufu.
Sino nisio sikila ne mbandika lino ne ndi aleeyi khukhwama niio muli, mbandika lino nio ne khoole ebweeneyo khakhola ndio narumikhira bunyali nibwo Omwami aambelesia khumubiiya enywe mu bukhalafu tawe, bunyali buno buli bwe khu mwombakha enywe, ne se buli bwe khumusambuula tawe.
Nono, bawandaayase, muliindwa! Khaka kamaani mube babechufu, rekeeresia liliekoonjelela liase; mwabeene fukiilisiana; menya mu muleembe. Mala Wele owe busiime ne kumuleembe alaba nanywe.
Khesiana mu khwekwayilana nga wandaaye ne wandaaye.
Batakatifu boosi bamukhesiisie. Kumwalaalo kwo Omwami Yesu Kristo ne busiime bwa Wele ne busaanganilo bwa Roho Omutakatifu bube nanywe mweesi.

Khukhwama khu Paulo, niye kumulaango kwe khuuba omurumwa kuukhaama khu mundu namwe khu maani ko mundu tawe, ne kakhali khukhwama khu Yesu Kristo ne Wele Paapa owamulamusia niye khukhwama mu lifwa.
Bawandaayase boosi bali ano baambanile nase khuruma kimileembe khu kanisa cha Kalatia.
Wele Paapa wefwe no Mwami Yesu Kristo akhoya amuelesie enywe kumwalaalo ne kumuleembe.
Kristo eana omwene khulwe bubwoni bwefwe, mu khuloonda lilienya lia Wele lundi Paapa wefwe, nio akhusikule efwe khukhwama khu selukho emayaanu yino.
Luyali lube khu Wele mindali na mindali! Amina.
Enywe mumbukia! Mu siise sikeekhe busa mulikho mwanjukha oyo owamulaanga enywe khulwe kumwalaalo kwa Kristo, mala mulikho muloonda elomo ekiindi.
Ng'ali, “Elomo Endayi” ekiindi se liio tawe, ne kakhali ese mboola ndio sikila babaandu balala baliio balikho bamunaania enywe, ne khukhaka khukaluukhasia Elomo Endayi eya Kristo.
Ne kakhali khwakhaba efwe namwe malaika khukhwama mwikulu ne elwacha khwinywe elomo lukano luluundi khukhwama khu niyo khwamwilwachila, akhoya alaamwe!
Khwalomakho khale, ne luno ndoma lundi, aaba bali yesi yesi amwilwachila elomo eli lukano luluundi khukhwama khu niyo mwafukiilila, akhoyeele alaamwe!
Kano kalolekha nga ese olikho okhaka khufukiililwa ebweeni we babaandu busa ku? Ng'ali se kali kario tawe! Nilio nenya lili khufukiililwa ebweeni wa Wele! Namwe kalolekha nga ese olikho okhaka khukhwimanyisia khu baandu? Abanga ese ndikho khaka khukhola ndio, andi se ndi omukholi owa Kristo tawe.
Lekha muboolele enywe bawandaayase, ndi Elomo Endayi niyo nilwacha se yaama khu mundu busa tawe.
Se nakinyoola khukhwama khu mundu tawe, namwe omundu yesi se anjikisia tawe. Yesu Kristo omwene niye owafunulila.
Mwaboolelwe ke limenya liase lie khaale, nga naba ne nerusilia elala khu dini eye Bayaudi. Napia ekanisa eya Wele siibi ne se nabakho ne siisa siosi siosi tawe, mala nakhola kamaani khu kionakaka.
Naba ebweeni we Bayaudi basiaase be selukho yase mu likhola liase lie dini eye Bayaudi, mala nerusia lukali khuloonda kimiima kie bakuuka befwe.
khukhumanyisia ese Omwana wewe, nio nolaane khukhwilwacha Elomo Endayi yewe khu Be Chikholo, se nacha khu mundu yesi khulwe khukaambilwa tawe,
namwe se nacha Yerusalemu khubonana ne naabo ba baaba barumwa ebweeni wase tawe. Ne kakhali, nacha bwangu Ebuaraabu, mala lundi nakobola Damasika.
Kimiiko kitaru kiabira nio nacha Yerusalemu khunyoola kamakhuwa khukhwama khu Petero, mala namenya naye kamachuuma kabili.
Se nabonakho omurumwa okundi tawe, nakhali Yakobo wandaaye owo Mwami yeng'ene.
Niko mbandika kali kang'ali. Wele amanyile ali se ndikho mbea tawe!
Enyuma wa kano nacha mu ngoongo cha Siria ne Silisia.
Siise siene esio basaangi be chikanisa mu Buyuda baba bakhamanya ese bulayi tawe.
Baulilanga busa niko babaandi balomanga bali, “Omundu owakhupianga efwe siibi luno alikho elwacha lisuubila nilio akhakanga khukhwonaka!”
Khwako bafumia Wele sikila ese.

Nacha sikila Wele afunulila ali khoyeele nje. Mu siikhasio sie mu bwikisi ne babemeelesi, nenoosia Elomo Endayi niyo nilwachanga khu Be Chikholo. Se nenya kimilimo kiase kia luno nende kie khaale kitaambe bukhala tawe.
Owasiase Tito, akhaba ne aaba Omukiriki, se aayingililwa khukhebwa tawe,
akhaba balala ne benya akhebwe. Mu khwikhola khuba basuubili basiefwe, babaandu bano bengila mu sipupu siefwe nga bayooti nio babone bulekhuule nibwo khuli nabwo khubirira mu bulala bwefwe ne Yesu Kristo. Benya khu khukhola efwe khube nasioobi,
ne kakhali mu khuliinda bung'ali bwe Lomo Endayi sikila enywe, se khwafukiilila kakaabwe akhaba khu siise sitiiti tawe.
Ne kakhali, babona bali Wele aba ambelesia ese kimilimo kie khukhwilwacha Elomo Endayi khu Be Chikholo, nga aba ne aelesia Petero kimilimo kie khukhwilwacha Elomo Endayi khu Bayaudi.
Sikila khubirira mu bunyali bwa Wele, nakholwa omurumwa khu be Chikholo, bulayi bwene nga Petero ne akholwa omurumwa khu Bayaudi.
Yakobo, Petero ne Yoana, ba babonekha khuba babemeelesi, babona bali Wele aaba ambelesie ese kumulimo kuno, khwako bakheesia Baranaba nase, nga simanyisio mbo efwe fweesi khwaba basaangi alala. Khwafukiilisiana khuli Baranaba nase khukhole mu Be Chikholo ne nibo mu Bayaudi.
Khu koosi niko bareeba kaba bali khukhoyeele khukhebulile bataambi mu sipupu siabwe, ne sino sili sisiindu nisio nabeelenge ne silukuluku khukhola.
Nga Petero ne echa Andioka, ese nemelekhana naye sikila abonekha abuwaanga ne ekhiikhile.
Babaandu ba baaba ne barumirwe ne Yakobo ne bakhoola tawe, Petero alichanga alala ne bawandaayefwe Be Chikholo. Ne nga babaandu bano ne boola, enyokhao aloba khulia nende Be Chikholo abo. Sikila aria abo babenyanga khukhebwa khwe Be Chikholo.
Bawandaayefwe babaandi be Siyuda boosi baba baari alala ne Petero; ne akhaba Baranaba yesi aba mu sikholwa siabwe sie buuri esio.
Nga ne nabona ndi se balikho bakeenda mu ngila enuungi khuloondekhana ne bung'ali bwe Elomo Endayi tawe, naboolela Petero ebweeni wabwe boosi ndi, “Ewe oli Omuyaudi, ne mala wama khumenyanga nga owe Chikholo, se wabeele nga Omuyaudi tawe. Onyala oriena, nono, wakhaka khuyingiilila Be Chikholo bamenye nga Bayaudi?”
Ng'ali, khuli Bayaudi mu khusaalwa, se khuli “Be Chikholo baali ne bubwoni” tawe, nga ne balaangwa.
Ne khumanyile khuli omundu aluungisibwanga ne Wele khubirira mu lisuubila mu Yesu Kristo liong'ene, seli khulwe khukhola niko lilaka lienya tawe. Akhaba fweesi khwasuubila mu Yesu Kristo nio khwaluungisibwe ne Wele khubirira mu lisuubila liefwe mu Kristo ne se kali mu khukhola busa niko lilaka lienya tawe.
Ne khwaaba, ne khukhaka khuba baluungi khu Wele khulwe bulala bwefwe ne Kristo, khunyoolekhana khuba babooni, bulayi bwene nga Be Chikholo ne bali. Khwako aba lino liekesia lili Kristo alikho areera bubwoni ku? Khaba ta!
Ne naaba ne ndakikha khukhwombakha niko nonakakanga, aba niyekesia khuba omundu ofunaka Lilaka.
Khuloondekhana nga Lilaka ne lili, ese ndi omufu, neerwa ne Lilaka liliene nio nolaane khumenya khulwa Wele. Neerwa khubirira mu lifwa ne Kristo khu musalaba khwewe,
khwako se ndi ese lundi omenyanga tawe, ne kakhali ali Kristo omenyanga mwise. Limenya nilio menya luno, menya khulwe lisuubila liase mu Mwana owa Wele, owasiima ese, mala aafwiila.
Ndoba khukhwikaana kumwalaalo kwa Wele! Ne kakhali aaba bali Wele aluungisia omundu khubirira mu Lilaka, aba liekesia lili Kristo afwa busa!

Enywe Bakalatia basilu! Naanu owamulokile enywe? Ebweeni wenywe, mwaboolelwa bulayi bwene khu lifwa lia Yesu Kristo khu musalaba!
Mboolele ese siindu silala sino. Mwanyoola Roho owa Wele khulwe khukhola niko lilaka lienya namwe khulwe khuulila Elomo Endayi ne khukisuubila?
Muli basilu muriena! Mwarakikha ne Roho owa Wele; ne luno mwenya khumala ne bunyali bwenywe mwabeene!
Kakamubakho koosi kaaba ka busa? Ng'ali kekesia siindu!
Wele amuelesia enywe Roho Omutakatifu ne khukhola kamayia mwinywe sikila mukhola niko Lilaka lienya, namwe sikila mwaulila Elomo Endayi ne khukisuubila?
Mukhoya mumanye, nono, muli lisaaye lia Aburahamu lia ng'ali bali babaandu be lisuubila.
Liiandiko liang'oola lili Wele alikhola Be Chikholo babe baluundi khu niye omwene khubirira mu lisuubila. Khwako liiandiko liaboolela Aburahamu Elomo Endayi lili, “Khubirira mwiwe Wele alabiita babaandu boosi chikhabi.”
Aburahamu asuubila mala aabiitwa chikhabi; ne boosi ba basuubila babiitwa chikhabi nga niye.
Luno kamanyikhaane kali yesi yesi saluungisibwa ne Wele khulwe Lilaka tawe, sikila liiandiko liloma lili, “Omundu okholwa ne Wele khuba omuluungi khubirira mu lisuubila alamenya.”
Ne Lilaka se liiambaanakho ne lisuubila tawe. Ne kakhali, nga liiandiko ne liloma lili, “Yesi yesi okhola buli siindu nisio Lilaka lienya alamenya.”
Kristo akhola kano nio chikhabi nicho Wele asuubisia khu Aburahamu chiaanwe khu Be Chikholo khubirira mu Kristo Yesu, nio khubirira mu lisuubila khwole khunyoola Roho niye Wele asuubisia khuruma.
Bawandaayase enywe, ndikho nja khurumikhira silolelo sia buli ndaalo. Babaandu babili ne bafukiilisiana khwikhuwa mala baandikisiana, se aliio onyala alifunaka namwe atasakho siindu tawe.
Nono, Wele asuubisia Aburahamu nende owe lisaaye liewe. Liiandiko se lirumikhira mu bukali lili, “Be lisaaye,” tawe, ne kakhali lili mu bulala lili, “Oyo owe lisaaye liewe,” khukhwekesia khuli ali omundu mulala yeng'ene, olaangwa Kristo.
Nilio ndikho ndoma lili liri, Wele aakhola endakaano ne Aburahamu mala aasuubisia khukikhola. Lilaka liliaanwa enyuma we kimiiko chimia chine ne kamakhumi kataru se linyala liafunaka endakaano eyo ne khurusiao lisuubisia lia Wele tawe.
Kaaba bali siianwa sia Wele siamanana ne Lilaka, aba se siamanana ne lisuubisia lia Wele tawe. Kakhaba kario, khulwe lisuubisia liewe, Wele aelesia Aburahamu siianwa.
Nono, sifuno sie Lilaka siaba siina? Lilaka liatasibwakho khukhwekesia kamakhiikha nisio siina. Ne Lilaka lieenyekha khubao khukhwola nga owe lisaaye lia Aburahamu ne echa sikila ali niye owasuubisibwa. Lilaka liaanwa ne bamalaika, liechela khu mundu owaba akari we babaandu ne Wele.
Nono omundu owe akari oyo ekesia ali babaandu babaandi baliio bakali. Ne kakhali Wele ali mulala.
Kano kekekesia kali Lilaka se lienya lisuubisia lia Wele tawe ku? Se kali kario tawe! Sikila abanga omundu anyoola Lilaka lireera bulamu, andi buli mundu aluungisibwa ne Wele khulwe khuliloonda.
Ne kakhali liiandiko liloma lili sibala sioosi sili mu bunyali bwe bubwoni; khwako siianwa sisiasuubisibwa khulwe lisuubila mu Yesu Kristo siaelesibwa khwaabo babasuubila.
Ne kakhali siise sie lisuubila ne sikhoola tawe, Lilaka lia khwikaliilila efwe fweesi nga baboe khukhwola nga lisuubila liliicha, ne limanyikha.
Khwako Lilaka lia khwimeelela efwe khukhwola nga Kristo ne echa, nio khukholwe baluungi khu Wele khubirira mu lisuubila.
Ne sikila siise sie lisuubila siliio, Lilaka se lilikho likhwimeelela efwe tawe.
Khubirira mu lisuubila mweesi muli babaana ba Wele mu buambaani ne Yesu Kristo.
Mwabatiisibwa mu buambaani ne Kristo, ne luno muli ne bulamu bwa Kristo omwene.
Khwako likabukhana se liliio akari we Bayaudi nende be Chikholo, nasioobi ne balekhuule, namwe akari we baseecha ne bakhasi tawe. Mweesi muli siindu silala mu buambaani ne Kristo Yesu.

Niko ndikho mboola niko kano, omwana olinyoola kimiaandu kia raraawe kioosi akholwanga busa nga nasioobi nasiili mwana, akhaba mu bung'ali kimiiandu kioosi ne kili kikiewe.
Nasiili mwana, baliio bamuliinda ne bamuyeeta mu bikholwa khukhwola siise nisio raraawe aarao.
Mu ngila ng'ene eyo akhaba fwesi khwaba nasioobi be bisieeno bie mu sibala ne khukhakhula mwisuubila tawe.
Ne kakhali nga siise sisienyekha ne siola, Wele aaruma Omwana wewe omuteelwa. Echa nga Omwana owo mukhasi, mala amenya aasi we Lilaka lie Bayaudi,
khusikula abo ba baaba aasi we Lilaka nio khube babaana ba Wele.
Wele aruma Roho owo Mwana wewe mu miooyo kiefwe khukhwekesia ali muli babaana bewe, Roho olaanganga ali, “Paapa, Paapa wase.”
Khwako se oli lundi nasioobi tawe, ne kakhali oli omwana owe mungo. Ne sikila oli omwana wewe, Wele alakhuelesia bioosi nibio ali nabio khulwe babaana bewe.
Khaale mwaba se mwamanya Wele tawe, khwako mwaba nasioobi be bibiindu biikhali bia Wele tawe.
Ne luno mumanyile Wele, namwe khe ndome ndi, luno Wele amumanyile enywe, kali kariena mwenya khukalukha lundi khu bisieeno bibiamiianga mu sibala? Siina enywe ne mwenya khuba nasioobi babio lundi?
Mukholanga kimilukha kie chindaalo nabulebe, ne kimieesi, ne biise, ne kimiiko.
Neembeleele sikila enywe! Kanyala kaba bali kimilimo kiase khwinywe kioosi kiabele kia busa?
Musaba enywe wandaayase, mube nga ese, sikila sesi nekhola khuba nga enywe, ne se mwakholelekho ese kamabi tawe.
Mukhebulila sikila ne nelwacha Elomo Endayi khwinywe mu siise sie khunyoa; sikila naba ndwala.
Ne kakhaba bali liba liase lie kumubili liaba likhako liboofu khwinywe, se mwanjikuta namwe mwandoba tawe. Ne kakhali, mwanjakaanila ese nga malaika khukhwama mwikulu; mwanjakaanila ese nga mumwakaanila Yesu Kristo.
Mwaba basangaafu lukali! Siina sisiekholekha? Ese samwene nyala naloma ndi muba munyala, andi mwerusiamo chimoni chenywe mwambelesia ese.
Ne luno nabeele omusiku wenywe khulwe khumuboolela bung'ali?
Babaandu babaandi abo bekesia busiime bukali mwinywe, ne kakhali kamebaasio kabwe se kali kamalayi tawe. Niko benya busa kali khumurusia enywe khwise, nio mubenanekho nibo nga nibo boosi ne bamwinanaangakho.
Buli bulayi khuba ne busiime bukali kaaba bali sifuno sili silayi, kano kali ka ng'ali buli lwoosi, ne se kali busa kario ese ne ndi nanywe tawe.
Baana base bakoosi! Lundi, kali busa nga omukhasi oli siimbi khusala seesi ndi ne buchuuni burio khwinywe khukhwola nga liiba lia Kristo ne libao mwinywe.
Nikoomba ndi luno andi ndi nanywe, nio mbe ne lilibaasia liliindi khwinywe. Ese niiembeelela lukali khwinywe.
Lekha ndeebe abo mwinywe babeenya khuba aasi we Lilaka ndi: Se mumanyile niko Lilaka liboola tawe?
Liboola lili Aburahamu aba ne babaana babili, mulala owo mukhasi nasioobi ne okundi owo mukhasi omubula.
Omwana wewe wo mukhasi nasioobi asaalwa nga baandu boosi, ne omwana wewe owo mukhasi omubula asaalwa enyuma we khulakiilisia khwa Wele.
Bibiindu bino binyala biabonekha nga sisiekesio, bakhasi babili abo bekesia Chindakaano chibili. Oyo owe babaana babasaalwa mu siboe ali
Haka, owima nga Sikulu sia Sinai Ebuaraabu, ali sifwaani sisiekesia lukoba lwa Yerusalemu lwa luno, luuli mu siboe ne babaandu balwo boosi
Ne kakhali Yerusalemu lwe mwikulu luli Lulekhuule, lundi luli maayi wefwe.
Sikila liiandiko liloma lili,
“Ewe omukhasi mukuumba, ba omusangaafu!
Ewe okhabaakho mu buchuuni bwe khusaala tawe,
yokela ne khukhwekhoya lukali!
Sikila omukhasi owalekhwa aliba ne babaana bakali
khukhila omukhasi niye omuseecha akhalekha tawe.”
Luno, enywe, bawandaayase, muli babaana ba Wele khulwe lisuubisia liewe, nga Isaaka ne aba.
Siise esio omwana owasaalwa nga babaandu boosi aapia siibi owasaalwa khubirira mu Roho owa Wele; luno kali busa kario.
Ne kakhali liiandiko liloma siina, “Oona omukhasi nasioobi no mwana wewe, sikila omwana owo mukhasi nasioobi se alaba ne kumukabwa khu miaandu kia raraawe alala no mwana owo mukhasi omubula tawe.”
Khwako, wandaayase efwe se khuli babaana ba nasioobi tawe, ne kakhali khuli bo mukhasi omubula.

Khuli ne bulekhuule, Kristo aakhukholile khuba balekhuule! Yiima nono nga babaandu balekhuule ne mukhelekhuula khuba banasioobi lundi tawe.
Rekeeresia! Ese, Paulo muboolela enywe ndi mwaba ne mwilekhuula mukhebwe, aba liekesia lili Kristo salikho owe bukhala khwinywe na atiiti ene tawe.
Lundi Ese ngambila buli mundu yesi yesi owilekhuula akhebwe ndi aba nono enyekha khuria Lilaka lioosi.
Abo khwinywe bakhaka khuba baluungi ebweeni wa Wele khulwe khuria Lilaka beyaule khukhwama khu Kristo. Aba muli enje we kumwalaalo kwa Wele.
Ne khwifwe, lilieyikina liefwe lili liri, Wele akhakhuluungisie efwe khu mwene; ne kano kali niko khulindiililanga khulwe bunyali bwa Roho owa Wele okholaanga kimilimo khubirira mu lisuubila liefwe.
Sikila efwe khuli mu buambaani ne Yesu Kristo, khukhebwa namwe khulekha khukhebwa se bili siindu tawe; lilienyekha lili lisuubila libeo khubirira mu busiime.
Mwachiilililenge busa bulayi po! Naanu owamukhola enywe mwalekha khukhola bung'ali? Aamuombelesia enywe ariena?
Se kakholwa ne Wele omulaanganga enywe tawe.
Balomanga bali, “Kali kamamela matiiti kakholanga sifu mu sipakhilo siyiimba,”
ne kakhali ese ndi ne lilieyikina mwinywe. Limenya liefwe mu buambaani no Mwami likholanga ese ne mba ne lilieyikina ndi se mukhabe ne kamebaasio kakaandi tawe, ne omundu omubeelesia enywe, akhaba ne ali naanu, aliukuumwa ne Wele.
Ne kakhali khwise, enywe bawandaayase, naaba ne njiililila khukhwilwacha ndi sikhebo sikhoyeela sibeo, siina sikila ne bakhupia ese siibi? Ne kaba bali ako kaba kang'ali, aba lililwacha liase khuloondekhana ne kumusalaba kwa Kristo se liakhareerirekho butinyu tawe.
Nikoomba ndi babaandu balamubeelesianga enywe andi bamalileyo elala, lekha bachiililile mala belate babeene!
Ne kakhali, bawandaayase enywe, mwalaangwa khuba balekhuule. Ne mukhalekha bulekhuule buno khwaba nisio mwiambilakho nio mukhole khulwe lilienya lienywe lie kumubili tawe. Ne kakhali, lekha busiime bukile muyeetane.
Sikila Lilaka lioosi liaambaasibwa mu bwimbi lili mbo, “Siima owasio nga ne wesiima wamwene.”
Ne mwaba ne bikholwa nga chisaang'i che mundaa ne mulumana ne khuliichana, aba khe mube meeso, ne busa mulamalanao.
Niko ndoma niko kano, lekha Roho amuraangirire enywe mwimenya lienywe, ne se mulekusia lilikoomba lie liba lio mundu tawe.
Sikila niko liiba liefwe lienya se kacha alala nende niko Roho enya tawe, ne nisio Roho enya se sicha alala nende nisio liiba liefwe lienya tawe. Bibili bino bili bisiku, ne liekesia lili sonyala wakhola nilio wenya khukhola tawe!
Roho aaba ne amurangirira enywe, aba se muli aasi we Lilaka tawe.
Niko liba lio mundu likholanga kabonekha busa abuwaanga. Lieyekesia liliene mu sifwaabi, bunyaalu, ne kimiima kimibi;
mu khusaaya bifwaani ne bulosi. Babaandu bakwa basiku mala bapana; bakwa be likhendekha, be lirima ne be khukhweyenyela. Bekabukhasia mu mikaanda ne bipupu;
bali ne libuba, bameela, bakhola sifwaabi ne bibiindu bibiindi bili nga bino. Mukaambila luno nga namukaambilakho abweeni ao ndi bakholanga bibiindu bino se balinyoola bubwami bwa Wele tawe.
Ne kakhali lituunda lia Roho lili busiime, ekhoyo, kumuleembe, liliefwiilisia, kumwoyo kumulayi, bulayi, busuubilifu,
lilieboombia, ne khukhwiliinda. Se lilikhoo lilaka likaania khu biindu nga bino biri tawe.
Ne abo bali ba Yesu Kristo balekhile liiba liabwe ne lisiima lialio ne lilikoomba lialio lioosi.
Roho akhuele efwe bulamu, mala akhoya lundi emeelele limenya liefwe.
Khukhoyela khulekhe khukhwibonia namwe khuambia babasiefwe lirima, namwe khukhendekhanila.

Enywe bawandaayase, kaaba bali yesi yesi anyoolekhane mu sikholwa siibi siosi siosi, abo khwinywe babemeelelwa ne Roho khukhwola mumukololosie, ne mukhoyeele mumukololosie mu buolu mala mweliinde nio mwesi mukhakhakwa tawe.
Yeetana khusuta busiro bwenywe, nio mungila eyo murie lilaka lia Kristo.
Ne kaaba bali yesi yesi ebaasianga ali, ali siindu ne khane ng'ali se ali siindu tawe, aba alikho ebea omwene.
Buli mundu akhoyeele amanya liba liewe omwene. Ne kaaba bali lili lilayi, anyala ebonia sikila nibio omwene akholile, nio akhekelaania khu niko omundu okundi akholile tawe.
Sikila buli mundu akhoyeele khusuta sisutwa siewe omwene.
Omundu olikho wikisibwa elomo eye bukristo akhoyeele akabekho omwekisia wewe bibiindu bilayi bioosi nibio ali nabio.
Mukhebea tawe; se aliio onyala aasilwasia Wele tawe. Omundu akhakese nisio amiicha sisiene.
Kaaba bali omundu amiicha mu mukuunda kwe liiba lie liliekoomba, khukhwama mu bwenomwo alikesa likesa lie lifwa, ne kaaba bali amiicha mu mukuunda kwa Roho alikesamo likesa lie bulamu bwa mindali.
Khwako khukhaluilila mu khukhola kamalayi tawe, sikila khwaba ne khukhafwa kimiooyo tawe, siise sikheche nisio khukhakeselemo likesa.
Nono, buli lwoosi nga ne khuba ne bubweyaangu, khukhoyeele khukholele buli mundu kamalayi, ne lukali khu basiefwe mu lisuubila.
Bona chinyukuta chimboofu nicho ndikho muandikila enywe luno ne kumukhono kwase kumwene!
Babaandu balakhakanga khumuyingiilila enywe mukhebwe nibo babenya khukhwiyokesia ne khukhwibonia khulwe bibiindu bie anje. Kakhaba kario, bakhola bario nio bakhapisibwa siibi khulwe kumusalaba kwa Kristo tawe.
Akhaba abo bakholanga sikhebo se barichanga Lilaka tawe, benya enywe mukhebwe nio bebonie bali mweanile khu mwiima kwe kumubili kuno.
Kakhaba kario, ese khebonie khulwe kumusalaba kwo Mwami wefwe Yesu Kristo yeng'ene, sikila khulwe kumusalaba kwewe, sibala siafwiile khwise ne sesi nafwiile khu ke sibala.
Khuba omusaani namwe omusiinde se lili ne bukhala tawe. Sie bukhala sili khuba sibuumbe siya.
Ne khwaabo baloonda lilaka lino mu bulamu bwabwe, kumuleembe ne siisa bibe nabo, alala ne babaandu ba Wele boosi!
Khumaliilisia, yesi yesi akhananiakho lundi tawe, sikila chimbala nicho ndi nacho khu mubili khwase chekesia chili ndi nasioobi owa Yesu.
Wandaayase enywe, kumwalaalo kwo Mwami wefwe Yesu Kristo kube alala ne nanywe mweesi. Amina.

Lekha Paapa Wele ne Omwami Yesu Kristo bamuelesie enywe kumwalaalo ne kumuleembe.
Lekha khuupe orio khu Wele lundi Paapa owo Mwami wefwe Yesu Kristo! Sikila mu buambaani bwefwe ne Kristo akhubiita chikhabi khulwe khukhuelesia buli ekhabi eya Roho mwikulu.
Sibala ne sikhabuumbwa tawe Wele yaba akhurobora efwe khaale khuba babewe khubirira mu buambaani bwefwe ne Kristo, nio khwole khuuba batakatifu, lundi bakhali ne kamabi ebweeni wewe tawe.
Sikila busiime bwewe
Wele aba abisia khaale ali khubirira mu Yesu Kristo alakhukhola efwe khube babaana bewe, kano kaaba busangaafu ne sifuno siewe.
Khekhufumie Wele khulwe kumwalaalo kwewe kwe luyali, khulwe siianwa sia busa nisio akhuelesia efwe mu Mwana wewe Omukoosi!
Sikila khulwe kamafuki ka Kristo khuli balekhuule, bubwoni bwefwe bwabeelwa. Kumwalaalo kwa Wele kuli kumuboofu,
akhuelesia efwe mu sikelo siboofu!
Mu limanya liewe lioosi ne limanyilisia lie mukari
Wele akhola nisio afunaana, mala akhubuulila efwe khwamanya lirekekha lie abwikisi nilio aba abisia khaale khulimalila, khulwa Kristo.
Lirekekha lino nilio, Wele alimalila nga siise sisiolaana ne siliola, khuli khureera bibiindu bioosi alala, buli siindu siosi siosi mwikulu ne khu sibala, ne Kristo nga kumurwe kwabio.
Bibiindu bioosi bikholwa khuloondekhana ne lirekekha lia Wele, ne Wele akhurobora efwe khuba babaandu bewe mu buambaani ne Kristo, sikila lilienya liewe omwene, khuloondekhana khu niko aba ne abisia khukhwama mu khurakikha khukhwene.
Lekha nono efwe, khukhwaba be khunyoa khu khweyikina mu Kristo, khufumie luyali lwa Wele!
Ne akhaba enywe mwesi mwekela babaandu ba Wele nga mwaulila elomo eya ng'ali. Elomo Endayi eyamureerera buonia mu Kristo, mala Wele amurakho simanyisio sisiokesia sili enywe muli babewe khulwe khumuelesia Roho Omutakatifu niye amusuubisia.
Roho ali rubuni eyekesia bali khukhanyoole niko Wele asuubisia babaandu bewe, ne lino likhusuubisia efwe lili Wele alaana bulekhuule mu bwichufu khwaabo bali babewe. Lekha khufumie luyali lwewe!
Khulwe sifuno sino, khukhwama nga ne naulila ke lisuubila lienywe mu Mwami Yesu ne busiime bwenywe khulwe babaandu ba Wele boosi,
se nalekha khukhupa orio khu Wele sikila enywe tawe. Mukhebulilanga mu lisaaya liase,
mala ndeeba Wele wo Mwami wefwe Yesu Kristo, Paapa we luyali, amuelesie enywe Roho, olamukhola mukesiie, mala amufunulile Wele, nio mumumanye.
Saba ndi kamebaasio kenywe koole khukhwikulwa mubone buwaanga bwewe, nio mulamanya lilieyikina nilio amulangila lili siina, chikhabi nicho asuubisia babaandu bewe chili che buiinda bwe khuukia,
ne bunyali buno buli bukali lukali khu milimo mwifwe khu suubila. Bunyali bukhola kimilimo mwifwe buno, buli busa bulala nga kamaani kamakali
niko arumikhira khulamusia Kristo khukhwama mu lifwa mala amwikhasia kumukhono kwewe kumuseecha mwikulu.
Kristo aruka ebweeneyo khukhila baruki be mwikulu boosi, be bunyali, be kamaani, ne babaami, ali ne lisina likhila kamasina koosi ke bunyali mu sibala sino ne sisiicha.
Wele ara bibiindu bioosi aasi mu bikele bia Kristo mala amuana khu kanisa nga Omwami omukali khu biindu bioosi.
Ekanisa eli kumubili kwa Kristo. Limaliilisia liewe omwene omalanga bibiindu bioosi buli abuundu.

Mu siise esio mwaloonda engila emayaanu eye sibala, mwaria omwami owe bunyali bwa roho mu ngaaki, roho yuno owibinanga babaandu bakharia Wele tawe.
Ng'ali efwe fweesi khwaba nga nibo, khwamenyanga khuloondekhana ne liba liefwe lie lilikoomba, khwakhola liosi liosi lie lilienya lie kimibili kiefwe ne kamebaasio. Mu liba liefwe lia busiele, efwe, nga omundu yesi yesi khwalaakilwa khunyoola siukuumo mu lirima lia Wele.
Ne kakhali siisa sia Wele siili sikali, ne busiime bwewe khwifwe buli bukali po,
nga ne khwaba ne khusiili bafu mu roho mukhulekelesia khwefwe, akhureera mu bulamu ne Kristo. Lili khulwe kumwalaalo kwa Wele bali enywe luno mwaonisiibwe.
Mu bulala bwefwe ne Yesu Kristo aakhulamusia efwe ne naye khwamiie ne naye mwikulu.
Akhola kano khukhwekesia khulwe siise siosi sisiicha, bukali bukhali ne sikelo tawe, bwe kumwalaalo kwewe mu busiime nibwo akhwekesia efwe mu Yesu Kristo.
Sikila khulwe kumwalaalo kwa Wele mwaonisibwa khubirira mu lisuubila.
Se kali khulwe khukhola kamaani kenywe tawe, sili siianwa sia Wele, nio omundu yesi sakhoya, eboneseliakho tawe.
Wele aakhukhola efwe khuba nga ne khuli khuri, ne mu bulala bwefwe ne Yesu Kristo, akhubumbile efwe khulwe bulamu bwe bikholwa bilayi nibio akhung'oonela khaale efwe khukhole.
Enywe Be Chikholo sikila lisaalwa lienywe, nibo Bayaudi babelanganga bali “babaandu,” balanganga enywe bali “basiinde” (liboola, sikhebo khu mibili kiabwe), khebulila nga mwaba khaale.
Mu siise esio mwaba mwaukha khukhwama khu Kristo. Mwaba baakwa, ne se mwaba babaandu bali barobore ba Wele tawe. Semwaba ne kumukabwa mu ndakaano tawe. Chindakaano chichaloondekhana ne lisuubisia lia Wele khu baandu bewe, mala mwamenya mu sibala sino ne mukhali ne lilieyikina lundi ne mukhali ne Wele tawe.
Ne luno, mu Yesu Kristo, enywe mu mwaba aleeyi lukali mwareerirwe aembi khulwe lifwa lia Kristo.
Sikila Kristo omwene akhureerera kumuleembe khulwe khukhola Bayaudi nende Be Chikholo khuuba ekholo ndala. Ne kumubili kwewe, aatechula lisiisi liliabaukhasianga ne khubalekha nga basiku.
Arusiao Lilaka lie Bayaudi ne kamalaka kalio, nio khukhwama mu kholo chibili abuumbe babe be kholo ndala mu niye omwene, mungila yino, areera kumuleembe.
Khulwe lifwa liewe khu musalaba Kristo arusiao busiku bwabwe, khulwe engila eye khu musalaba aambaasia Chikholo chombi mu mubili mulala, mala achikobosia khu Wele.
Nio Kristo echa mala elwacha Elomo Endayi, eye kumuleembe khu boosi, khwinywe Be Chikholo mu mwaba aleeyi khukhwama khu Wele ne khu Bayuda, ba baaba aembi khu niye
lili khubirira mu Kristo bali efwe fweesi, Bayuda ne Chikholo, khunyala khwecha mu Roho mulala ebweeni wa Paapa
Nio luno, enywe Be Chikholo se muli baakwa namwe bareende lundi tawe, luno muli batakatifu lundi babaandu be enju eya Wele.
Akhaba enywe mwesi mwombakhwa khu musiingi kukwombakhwa ne barumwa ne bang'oosi, enjeko niye Yesu Kristo omwene.
Niye ali owatililila liliombakho lioosi alala ne khulikhola lichoe libe lukaangu lutakatifu lulwaanwa khu Mwami.
Mu Kristo akhaba enywe mwesi mulikho mwombakhwa alala ne babaandi boosi abuundu niio Wele amenyanga khubirira mu Roho wewe.

Khulwe sifuno sino ese, Paulo, omuboe owa Yesu Kristo sikila enywe Be Chikholo, musabila enywe khu Wele.
Ng'ali mwaulila muli Wele mu mwalaalo kwewe amba ese kimilimo kino khukhola khulwe bulamu bwenywe.
Wele abuula lirekekha liewe lie abwikisi mala alikhola liamanyikhana khwise. (Naandike kano mu bwimbi khulwa kano,
ne mwaba ne musoma niko mbandike kano, munyala mweyika khulwe limanyilisia liase lie abwikisi mu Kristo).
Mu siise sisiabira babaandu se baboolelwa bibiindu bino tawe, ne luno Wele arumbure ne Roho khu barumwa bewe batakatifu ne bang'oosi.
Esiiri eli bali khulwe Lomo Endayi Be Chikholo bali ne sitonyi ne Bayuda mu khabi cha Wele. Bali basaangi be kumubili mulala okwo mala basaanga mu lisuubisia nilio Wele ang'oona khubirira mu Yesu Kristo.
Ese nakholwa omukholi owe Lomo Endayi khulwe siianwa sie kumwalaalo kwa Wele nisio ambelesia khubirira mu khukhola khwe bunyali bwewe.
Ese ndi omukeekhe lukali khu baandu ba Wele boosi, ne kakhaba kario Wele ambelesia bubweyaangu buno, mbilile Be Chikholo Elomo Endayi yino, eye buiinda bwa Kristo bukhali ne sikelo tawe,
mala mbukhole babaandu boosi babone nga lirekekha lia Wele liliekukhuulilanga ne licha khureerwa mu bukhalabani. Wele, oli omuluungi owe bibiindu bioosi akisa esiiri yewe khu selukho chichabira choosi,
nio mu siise sino, khulwe kanisa, baruki, be bumalaika ne bunyali bwe mwikulu bole khukhweyika ke limanya liewe, mungila chalio choosi lukano na lukano.
Wele akhola kano khuloondekhana ne sifuno siewe sia mindali, nisio akhola khubirira mu Kristo Omwami wefwe.
Mu buambaani ne Kristo mala khubirira mu lisuubila liefwe mu niye khuli ne bunyindaafu khucha ebweeni wa Wele ne lisuubila lioosi.
Mwikoonjelela enywe nono, mukhafwa kimiooyo sikila ese khupwa siibi sikila enywe tawe, lili khulwe bukhala bwenywe.
Khulwe sifuno sino ese sikamanga ebweeni wa Paapa.
Khukhwama mu niye buli luuya mwikulu ne khu sibala lunyoolanga lisina lialwo lia ng'ali.
Saba Wele khukhwama mu buiinda bwe luyali lwewe, amuelesie enywe bunyali khubirira mu Roho wewe mube be kamaani mu liba lienywe lie mukari,
ne saaya ndi Kristo akhoya amenya mu miooyo kienywe khubirira mu lisuubila. Ese saaya ndi mukhoya mube ne kimili kienywe ne kumusiingi mu busiime,
nio enywe alala ne babaandu ba Wele mwole khuba ne bunyali khumanyilisia bubalaayi, ne buleeyi, nga khucha angaaki ne aasi lukali busiime bwa Kristo.
Yee, mwole khumanya busiime bwewe akhaba ne bukhanyala bwamanyikhila elala tawe, mala nio mwichusibwe elala ne liiba lia Wele liliene.
Khu niye, khulwe bunyali bwewe bukholanga kimilimo mwifwe anyala khukhola ario khukhila nga ne khumusaba namwe akhaba nga khwibaasiakho.
Khu Wele lube luyali mu Kanisa ne mu Yesu Kristo khulwe siise siosi mindali na mindali. Amina.

Ese mwekoonjelela enywe, ese oli omuboe sikila kholelanga Omwami kimilimo. Menya limenya lilekhaana ne sikelo nisio Wele arao nga amulaanga enywe.
Buli lwosi yeboombia, mube baolu, lundi be khukhwifwiilisia. Yokesia busiime bwenywe khulwe khukhwekhaliilikhana.
Khola kamaani khuliinda bulala nibwo Roho aananga khulwe kumuleembe kumuambaasianga enywe alala.
Khuli ne kumubili mulala ne Roho mulala, bulayi bwene busa nga ne liliio lilieyikina lilala nilio Wele amulangilamo enywe,
Aliio Omwami mulala, lisuubila lilala, libatiisia lilala,
aliio Wele mulala, Raraawe owe babaandu boosi, oli Omwami owa boosi, akholanga kimilimo khubirira mu boosi, mala ali mu boosi.
Buli mulala khwifwe anyoola kumwalaalo khuloondekhana siianwa nisio Kristo amwelesia.
Nga liiandiko ne liboola lili,
“Nga ne aniina mu ngaaki elala,
acha nende be mbaambe bakali, aana biianwa khu baandu.”
Nono, khuloma khuli aaniina mu ngaaki liboola lili siina? Ne kakhali aba anyoa, ekha aasi khu sibala.
Nio oyo owekha aasi niye owachana oyo owaniina mu ngaaki, angaaki lundi khutuuma likulu, nio khubao khwewe khwichusie liimala lioosi.
Aba niye, “owaana biianwa khu baandu,” arobora balala khuba barumwa, babaandi khuba bang'oosi, babaandi balandaasia elomo eya Wele, babaandi khuuba babelwachi, ne babeekisia.
Akhola kano khurekekha babaandu ba Wele boosi khulwe kimilimo kia Kristo, nio ombakhe kumubili kwa Kristo.
Nio efwe fweesi khukheche alala mu bulala bwene obu mu lisuubila liefwe ne limanya liefwe lio Mwana owa Wele, khulaba babaandu bakhulu, khwolele bubwichufu bwe bukhulu bwa Kristo.
Nono, se khulaba lundi babaana tawe ba sutwa ne bubeeyi bwa buli lukano ne kamekisio ke babaandu babacha barangirira babaandu babaandi khucha mu mamayaanu khulwe bubacha nibwo bekhochoochanga tawe.
Ne khali khuloma bung'ali mu Roho we busiime, khukhwola khuchoe mu buli ngila mu Kristo, oli kumurwe.
Mu bwimeelesi bwewe bitonyi bie kumubili biaambaana alala, mala kumubili kwoosi kuambaasibwa alala na buli bwongelo, nibwo khwaebwa. Nio nga buli silala sikhola kimilimo nga ne sienyibwa sikhole, kumubili kwosi kuchoa mala kweyombakha kumwene khubirira mu busiime.
Nono, mu lisina lio Mwami, mukaambila enywe. Mukhachiililila khumenya nga bakhamanyile Wele tawe, nibo kamebaasio kabwe kakhali ne bukhala tawe.
Ne nibo kamebaasio kabwe kaali mu siilima. Se bali ne sitonye mu bulamu nibwo Wele aananga tawe, sikila se bamanyilekho siindu na akeekhe ene tawe, lundi be sileka.
Se baambwanga chisoni tawe, berusia khukhola sifwaabi ne khukhola bibiindu bioosi binyaalu, ne bakhekhingililakho tawe.
Kamenako se kali niko mweyika khu Kristo tawe!
Ng'ali mwaulila, ne nga babeeka bewe mwekisibwa bung'ali buli mu Yesu.
Nio yerusiekho liba lienywe likhale, liliamukhola mwamenya nga mwamenyanga, liba likhale liliaba ne lilikho lionakwa, liliekoomba lialio lie bubeeyi.
Kimiooyo kienywe ne kamebaasio, khukhwola bikholwe biyia elala,
mala khukhwola mufware liba liya liliakholwa mu khufwaana khwa Wele, mu buluungi bwa ng'ali ne butakatifu.
Aaba ne muambwa lirima mukhalilekha liamuyila mu bwoni tawe, ne mukhalekha enyanga yakwa ne muli ne lirima chana tawe.
Mukhaelesia Sietani bubweyaangu tawe.
Babefwi bakheeba lundi tawe. Khukhwola balekhe khukhwiba mala barakikhe khukhola kimilimo ne kamakhono kabwe nio bosi banyoole bie limenya liabwe liluungi, mala bayeete bataambi.
Kamakhuwa kamabi kakhaama mukhanwa mwenywe tawe, ne kakhali kamakhuwa ke buyeeti kong'ene, ako kanyala khukhwombakha ne khuaana kakenyekha, nio liosi nilio muboola likhole kamalayi khwaabo bamuulila.
Ne mukhabelesia Roho Omutakatifu owa Wele tawe, sikila Roho ali simanyisio sia Wele khwinywe sisiekesia sili muli babewe. Ali rubuni khukhwekesia khuli endaalo elikho yiicha niyo Wele alimusikulila enywe.
Lekhela elala bukhalafu bwoosi, libiila ne lirima, luyoka ne khukhoma. Lekha bumayaanu bwoosi!
Mube balayi be kimiooyo kimilayi khu mwabeene ne mwabeene, mala mubeelanile buli mulala nga Wele ne aamubeela enywe khubirira mu Kristo.

Nga muli babaana bakoosi ba Wele, khukhwola mukhake kamaani mube nga niye.
Bulamu bwenywe khukhwola bwimeelelwe ne busiime, bulayi bwene nga Kristo akhusiima efwe mala aana bulamu bwewe khwifwe nga siianwa sie kumuuya kumulayi nende sie khukhwosia sisiimisia Wele.
Nga enywe muli babaandu ba Wele, se buli bulayi kamakhuwa kosi kosi ke liiba lie bueeyi namwe bunyaalu namwe bulianga kalomekhekho mwinywe tawe.
Namwe se buli bulayi khwinywe khurumikhira lulomo lwe bunyaalu, lwe sifwaabi namwe lubi tawe, ne kakhali mupile Wele orio.
Mube na suubi muli se aliio yesi yesi owe sifwaabi, bunyaalu, namwe bulianga (sikila bulianga buli nga khusaaya bifwaani) oli ne kumukabwa mu Bwami bwa Kristo ne Wele tawe.
Mukhalekha omundu yesi yesi amubea ne kamakhuwa ke busilu tawe, sikila bili bibiindu bino ne bibieene nibio lirima lia Wele likheche khwaabo bakhamuria niye tawe.
Khwako mukhaambaana ne nabo mu siindu siosi siosi nisio bakhola tawe.
Enywe mwabeene mwaba mu siilima, ne khukhwama nga ne mwaba babaandu bo Mwami muli mu buwaanga. Nio enywe khukhwola mumenye nga babaandu baali mu buwaanga,
sikila buli buwaanga
Khaka khu khweyika ako kasiimisia Omwami.
Mukhaba ne buambaani nende bibiindu biikhali ne bukhala nibio babaandu bakholanga tawe, bibiindu bie sisiilima. Ne kakhali bireere mu buwaanga.
(Ng'ali lili lie chisoni lukali khuloma khu biindu nibio bakhola mu bwikisi.)
Ne nga bibiindu bioosi ne bireerwa mu buwaanga, nono liba liabwe ng'ali liekesebwa abuwaanga.
Sikila sisiindu siekesebwa abuwaanga siekela buwaanga. Elio nilio likila ne liboolwa lili,
“Ewe oolikho okona, siisimukha,
ne lamukha khukhwama mu lifwa,
ne Kristo alakhua buwaanga.”
Nio yiliinda nga mumenya, mukhamenya nga babaandu bakhali ne limanya tawe, mumenye nga bakesi.
Rumikhira bulayi buli bubweyaangu nibwo muli nabwo, sikila chino chili chindaalo chimayaanu.
Khwako, mukhaba basilu tawe, khaka mumanye niko Omwami enya mukhole.
Mukhameela endali tawe, elamwonaka busa, ne kakhali yichusibwa ne Roho.
Lomaloma buli mundu no wasie kamakhuwa ke kimienya kia Wele ne chinyimbo chindakatifu, yimba chinyimbo ne kimienya khu Mwami ne khumufumia mu miooyo kienywe.
Mu lisina lio Omwami wefwe Yesu Kristo buli lwoosi khupila orio Wele Paapa khu buli siindu.
Richana mwabeene ne mwabeene sikila buriaani bwenywe khu Kristo.
Sikila omuseecha ali ne bunyali khu mukhasi wewe nga Kristo nali ne bunyali khu Kanisa, mala Kristo omwene ali Omuonia owe kanisa, niyo eli kumubili kwewe.
Ne bakhasi khukhwola bariire elala baseecha babwe mu buli siindu nga e kanisa ne yaria Kristo.
Akhola kano khuaana e kanisa khu Wele khulwe Elomo yewe, namalile khukikwalaasia khulwe khukisiinga ne kameechi,
nio akiaane khu niye omwene, lukoondo lulayi lwayo lwoosi mu bukwalaafu ne ekhalimo kamabi, lipala namwe ekhalimo linyiisia tawe, namwe limayaanu liosi liosi tawe.
Baseecha khukhwola basiime bakhasi babwe nga ne basiima kimibili kiabwe. Omundu owasiima omukhasi wewe esiima omwene.
(Se aliio omundu obiila kumubili kwewe omwene tawe. Ne khali akuliisia, ne khukuliinda, bulayi bwene nga Kristo nakholanga e kanisa,
sikila efwe khuli basaangi mu mubili kwewe.)
Nga liiandiko ne liboolanga lili, “Khulwe sifuno sino omundu we siseecha alalekha raraawe ne maawe mala aambaane no mukhasi wewe, mala babili babe mulala.”
Eliio esiiri eye mukari eye bung'ali bubwafuunulwa mwiaandiko lino, nilio manyile ndi liboola khu Kristo ne kanisa.
Ne liboola akhaba khwinywe. Buli omuseecha khukhwola asiime omukhasi wewe nga esiima omwene, ne buli omukhasi khukhwola arie omuseecha wewe.

“Ria raraao ne maao,” lino lili lilaka lie khunyoa lili ne lisuubisia bali.
“Nio koosi kakhuchiile ewe bulayi, nio omenye siise sileeyi mu sibala.”
Mukhakhola kano sikila bamuboone nio kakile bamusiime enywe tawe, khola ne kumwoyo kwoosi niko Wele eenya, nga banasioobi ba Kristo.
Khola kimilimo kienywe nga banasioobi mu busangaafu bulayi bwene nga mulikho mukhalaabanila Omwami se bali babaandu busa tawe.
Manya muli Omwami akhaelesie buli mundu kumuruuru, abeele nasioobi namwe ooli omulekhuule, sikila kimilimo kimilayi nikio akholanga.
Khumaliilisia, ba ne kamaani mu Mwami mu buyeeti bwe bunyali bwewe.
Fwara bibanulwa bioosi nibio Wele amuelesia, nio mwole khunyala khukhila kimireko kimimayaanu kia Sietani.
Sikila se khulikho khupana ne babaandu tawe, ne kakhali khulikho khupana ne kamaani kamamayaanu ka roho we mungaaki, baruki, bunyali, kamaani ke sibala sie sisiilima sino.
Khwako luno banula bibanulwa bia Wele! Nio oli endaalo eye bumayaanu yola, munyale khukhwiteecha omusiku ne amwibwaakala enywe, mala enyuma we khu khuupana se mulikhilwa tawe.
ne nga biraaro bienywe yerekekha khukhwilwacha Elomo Endayi eye kumuleembe.
Khutasa khwako koosi, suta lisuubila nga engabo, sikila ne muli nalio munyala khusimia buembo buuburukha bulasiilwe no Mumayaanu.
Lundi fukiilila buonia nga ekofio eye sichuuma eye mwiie, ne likhuwa lia Wele nga embalu ya Roho.
Saba mu Roho biise bioosi, ne musaba buyeeti bwa Wele. Ba meeso musabile babaandu ba Wele boosi.
Ne akhaba sesi sabilekho nio Wele ambelesie elomo nga nerekekha khulomaloma, nio nole khulomaloma ne bunyindaafu, mala khole esiiri eye Elomo Endayi emanyikhe.
Khulwe Elomo yino ese ndi omurumwa, ne luno ne ndi mu siboe. Saba nio mbe ne bunyindaafu mukhulomaloma ke Elomo Endayi nga ne khuyela ndome.
Niko kakila ne muruma niye khwinywe, khumuboolela nga efwe fweesi ne khulikho khuchiililila ne khumuramo enywe kumwoyo.
Paapa Wele ne Omwami Yesu Kristo bakhoya baelesie bawandaayefwe bakristo kumuleembe ne busiime ne lisuubila.
Kumwalaalo kwa Wele kube nabo boosi babasiima Omwami wefwe Yesu Kristo ne busiime bukhaliwa tawe.

Khu baandu ba Wele boosi bali e Filipi bali mu buambaani ne Yesu Kristo, alala ne ba bishopu ne bayeeti be mu Kanisa.
Lekha Paapa Wele wefwe no Mwami Yesu Kristo bamuelesie enywe kumwalaalo ne kumuleembe.
Ese khupilanga Wele wase orio buli siise nisio mukhebulilanga enywe,
ne buli siise nisio musabilanga enywe mweesi sabanga ne liliekhoya
sikila nga ne mwanjeeta mu milimo kie Elomo Endayi khukhwama khu ndaalo eye khunyoa khukhwola luno.
Khwako ndi nasuubi ndi Wele owarakikha kimilimo kimilayi kino mwinywe, alachiililila khu kikhola khukhwola nga akimala khu Ndaalo eya Yesu Kristo.
Buli lwoosi enywe muli mu mwoyo kwase! Khwako buli bulayi ese khukhweulila ndio khwinywe. Sikila enywe mweesi mwasaanga nase mu mwalaalo nikwo Wele ambelesia ese, luno nga ne ndi mu siboe, lundi nga naba omulekhuule khu khuupanila Elomo Endayi ne khukiandalasia lukali.
Wele ali omuloli wase ali ese ndikho ndoma bung'ali ndi busiime bwase khwinywe mweesi bwama mu mwoyo kwa Yesu Kristo omwene.
Ese saba ndi busiime bwenywe alala ne limanya lia ng'ali ne busicha bilachiililila khuba bikali mwinywe,
nio munyale khurobora lili lilayi. Khwako mulaba balekhuule khukhwama khu bunyaalu bwoosi ne khubiiywa khu Ndaalo eya Kristo.
Limenya lienywe lilaba ne kamatuunda ke buluungi niko Yesu Kristo yeng'ene anyala aana, khulwe luyali ne fuma eya Wele.
Basaale, nenya enywe mumanye muli bibiindu bibianjikholeekhekho ng'ali biayeetile lichiililila lie Elomo Endayi.
Khwako, banamae be lichipi ne babaandi boosi ano, bamanyile bali ese ndi mu siboe sikila ndi omukholi owa Kristo.
Ne khuba khwase mu siboe khwakholile bawandaayefwe bakali khuba ne lilieyikina likali mu Mwami, khwako bachiililile khuba banyindaafu lukali, khukhwilwacha Elomo Endayi.
Ng'ali balala khu nibo belwacha Kristo sikila bali ne sikhalikhali lundi bali ne bulomani, ne kakhali babaandi belwacha khulwe lilienya lilayi.
Babelwacha khulwe lilienya lilayi bakhola bario khukhwama mu busiime, sikila bamanyile bali Wele ambelesia ese kimilimo kie khu khupanila Elomo Endayi.
Babaandi se bafumianga Kristo mu bung'ali tawe, ne kakhali bakholanga bario mu mwoyo kwe khukhwiyenyela babeene, bebaasianga bali banyala bakila ese napisibwa siibi lukali nga ne ndi mu siboe.
Se sili siindu khwise tawe, sikila akhaba ne khuli mu khwiyenyela namwe mu lienya lilayi, Kristo alikho elwachibwa. Khwako ese ndachiililila khuba omusangaafu,
sikila manyile ndi khubirira mu masaba kenywe ne buyeeti bubwamanga khu Roho owa Yesu Kristo ese khalekhuulwe.
Lilienya liase liboofu ne lilieyikina lili mbo khakhilwa mu milimo kiase tawe, ne kakhali mu biise bioosi, ne lukali luno luri, mbe ne bunyindaafu bukali, nio ne kumwoyo kwase kwoosi ndeere efuma khu Kristo, nakhaba ne menya namwe nefwa.
Sikila khuloondekhana nase, khumenya ali Kristo ne khufwa buli bukhala.
Ne kakhali kaaba bali ne njiililila khumenya nyala natasa khukhola kimilimo kie bukhala, aba nono se ndi nasuubi siina nisio nenyekha ndobore tawe.
Chingila chibili changalikaanie. Nenya lukali ndure mu bulamu buno mala mbe ne Kristo, sikila liliene elio lili lilayi lukali,
ne kakhali sikila enywe, lili lie bukhala bukali ese khuba omulamu.
Ese ndi nasuubi khu kano, khwako namanyile ndi ndamenya. Ndachiililila khumenya ne nanywe mweesi, khutasa khu lichiililila lienywe lilayi ne liliekhoya mwisuubila,
nio mbo ne ndi nanywe lundi mulaba ne sifuno siboofu sie khu khunjeboneseliakho mu limenya mu buambaani ne Yesu Kristo.
Nono sisiindu siboofu sili mbo limenya lienywe likhoya libe nga Elomo Endayi eya Kristo ne yenya, nio ese nakhanyala khukhwicha khumubona enywe namwe tawe, khaulile ndi mwemile bulayi mu sifuno silala, lundi mulikho mupanila lisuubila ne Lomo Endayi ne liliekoomba lilala liong'ene.
Mukharia basiku benywe tawe, ba banyindaafu buli lwoosi, mala lino lilabekesia lili balakhilwa ne enywe mulabaula sikila Wele niye omuelesianga enywe bukhili.
Enywe mwaelesibwa bubweyaangu bwe khukholela Kristo, ne se khuli khusuubila mu niye khwong'ene tawe, ne kakhali akhaba khu khupisibwa siibi sikila niye.
Nono munyala mwaba alala nase mwiie lino. Lili liie liliene nilio mwabona ese nekhupana mu ndaalo chichabira, ne nga mu manyile, lili nilio ese siipana.

Limenya lienywe mu Kristo limukholanga enywe muba ne kamaani, ne busiime bwewe bumuoleelesianga enywe. Enywe muli ne bulala ne Roho Omutakatifu lundi mukholanila siisa ne khuoleelesiana.
Nono muchuuba enywe musangaasie ese lukali khulwe khuba ne kamebaasio malala, khusaanga mu busiime, ne khuba ne liiba lilala ne kamebaasio malala.
Mukhakhola sisiindu siosi siosi mu khweyenyela namwe mukhwenya khukhwibonia tawe, ne kakhali mwiboombie khu mwabeene ne mwabeene, buli lwoosi mubone babaandi khuba balayi khumukhilakho mwabeene.
Omundu akhabao okhola kamuyeeta omwene yeng'ene tawe, ne kakhali kayeeta babasie bosi.
Mukhoya mwaba ne liiba nga nilio Yesu Kristo aaba nalio.
Buli lwoosi aaba Wele,
ne se aakhaka khukhaabilila alekhaane ne Wele tawe,
Ne kakhali, khu lienya liewe omwene aalekha bioosi nibio aaba nabio,
mala aba nga nasioobi.
Aaba nga babaandu, abonekha mu fwaani yo mundu.
Eboombia mala aaba omurekeerefu khukhwola aakhaba khufwa, lifwa lie khu musalaba.
Khulwe sifuno sino Wele aamuniinia mu bukono bwe angaaki lukali,
mala amuelesia lisina liboofu lukali likhila kamasina koosi.
ne khu sibala ne emakoombe bilisikama,
mala bioosi biliboola abuwaanga bili Yesu Kristo ali Omwami
khulwe luyali lwa Paapa Wele.
Khwako, basaale base bakoosi, nga buli lwoosi ne mwaloondanga kakaase nga nabechanga nanywe, lili liboofu luno muloonde kakaase ne ndi aleeyi khukhwama niio muli. Chiililila khukhola mu buri ne mu khuterema mumaliilisie buonia bwenywe,
sikila buli lwoosi Wele ali khu milimo mwinywe khumukhola enywe mufukiilile ne khunyala khuria lilienya liewe omwene.
Khola buli siindu ne mukhali ne khukhwilung'unya namwe khukhandarana tawe.
Nio mube babaana ba Wele bakhabiiywakho khu liosi liosi tawe lundi bakwalaafu bamenyile mu sibala siibi ne mu baandu babooni. Mukhoya mukhosie akari wabwe nga ching'enieesi ne chikhosianga mu ngaaki
ne mubaboolela burume bwe bulamu. Mwaba ne mukhola murio khabe ne sifuno sie khumweboneseliakho khu Ndaalo eya Kristo, sikila likhekesie lili khukhola kamaani khwase ne kimilimo kiase, se biaba bia busa tawe.
Lisuubila lienywe mu Mwami ne bukholi bwenywe bili nga embosio niyo oaanile khu Wele. Kaaba kario ese ndi ne busangaafu bukali, mala ese saanga nanywe mweesi mu liekhoya liase.
Mu ngila ng'eneyo, mweesi mukhoya mube basangaafu mala musaange nase mu liekhoya lienywe.
Liaba ne lili lilienya lio Mwami, nyala naruma Timoteo khangu, nio noole khureebwamwo kumwoyo khulwe khuulila nga muli.
Niye yeng'ene osaanganga mu mebaasio kase lundi ng'ali owibaasianga kamalayi khwinywe.
Buli mundu eembeelela khu kewe kong'ene, se kali khulwe sifuno sia Yesu Kristo tawe.
Ne enywe mwabeene mu manyile nga ne eyekesia khuba owe bukhala, nga niye nase khwakholelanga alala kimilimo nga omwana ne raraawe khulwe Elomo Endayi.
Khwako neyikine khu muruma niye khwinywe khangu, ne manyile bibiindu nga bilikho bicha khuba.
Lundi suubila mu Mwami ndi kakhanyalikhane bwangu akhaba ese samwene mukeniye.
Nibaasiisie ndi nenyekha ndume wandaayefwe Epafurodito khwinywe owakhola ne khu khupana alala nase lundi owabeele nga omurumwa wenywe mu khunjeeta ese.
Ali ne liliekoomba likali khu mubona enywe mweesi ne abeleele lukali sikila enywe mwaulila muli aaba omulwale.
Ng'ali aaba omulwale enga khufwa. Ne kakhali Wele amukholela siisa, ne se aamukholela niye yeng'ene siisa tawe, akhaba ese sesi, sikila andi natasa bubeeleli khu buundi.
Nono ese ndi ne silukuluku sikali po khumuruma niye khwinywe, nio lundi mube basangaafu ne mu mubona, ne aba sesi bubeeleli bwase bulawa.
Khwako mwakaanile ne liliekhoya, nga wandaayefwe mu Mwami. Yokesia buriaani khu baandu boosi nga bano,
sikila alekha bulamu bwewe bwaba mu busiku, mala enga khufwa sikila kimilimo kia Kristo, nio aambelesia buyeeti nibwo enywe mukhanyala abeele mwamba tawe.

Bawandaayase, mu khumaliilisia yikhoya mu bulala bwenywe no Mwami. Se ndalua khuandika lundi niko naandike khale tawe, ne mulaba bulayi lukali kaaba bali khola ndio.
Yeliinda khukhwama khwaabo bakhola kamabi, chimbwa echo, babaandu baandalasia sikhebo sie kumubili.
Nifwe khukhwanyoola sikhebo sia ng'ali, se bali nibo tawe, sikila khusaayanga Wele khubirira mu Roho wewe lundi khwikhoya mu limenya liefwe mu bulala ne Yesu Kristo. Se khura lisuubila liosi liosi mu misaango kienje busa tawe.
Ng'ali andi ese nara lisuubila liase mu biindu biri. Omundu yesi yesi aaba ne ebaasianga ali anyala khusuubila mu biindu bienje busa, ese ndi ne sifuno siboofu khukhwibaasia mu ngila ng'eneyo.
Ese nakhebwa ne ndi ne bukhulu bwe chindaalo munaane. Ndi Omuisiraeli mu khusaalwa, owe kholo eya Benjamini, owe kamafuki ko Mueburania omwene, ne khuloondekhana mu khuliinda lilaka lie Bayaudi, ese naba Omufarisayo,
lundi mu khuloonda lilaka elio lukali, napianga e kanisa siibi. Ne khuloondekhana ne buluungi bwe khuria Lilaka, se naba ne bubi bwosi bwosi tawe.
Ne kakhali bibiindu bioosi nibio ese nyala nabala khuba bie bukhala, luno mbibukula khuba nga khutibia sikila Kristo.
Se bili bibiindu ebio biong'ene tawe, mbukula buli siindu khuba khutibisilia elala sikila sisiindu esio siili ne bukhala bukali lukali, khumanya Yesu Kristo Omwami wase. Namwaata buli siindu sikila niye. Mbukula bioosi khuba nga kamandu busa nio nolaane khunyoola Kristo
mala mbe siindu silala naye, nekhali ne buluungi bwase samwene nibwo omundu anyoola khulwe khuria Lilaka tawe, ne kakhali mbe ne buluungi buaanwa khubirira mu lisuubila mu Kristo, buluungi bubwama khu Wele lundi bubaao sikila lisuubila.
Nilio nenya liong'ene lili khumanya Kristo ne kamaani ke lilamukha liewe, saange mu khupisibwa siibi khwewe mala mbe nga niye mu lifwa liewe,
mu lieyikina ndi ese samwene khalamusibwe.
Se nyala naloma ndi, nanyoola khale bukhili namwe ndi naba omuluungi khale tawe. Njiilililanga khukhola kamaani nyoole kumuruuru ne sikila nikwo Yesu Kristo aambukula mbe wewe.
Bawandaayase, ng'ali ese se nibaasianga ndi nanyoola khale kumuruuru tawe, ne kakhali kholanga sisiindu silala siong'ene, khu khwibilila kakabira ne khukhola kamaani noole khu kaali ebweeni.
Khwako ndimanga noole khu lukoye nio nyoole kumuruuru kuli kumulaango kwa Wele khubirira mu Yesu Kristo khucha mu bulamu bwe angaaki.
Efwe fweesi khuli bakhulu mwisuubila khwenyekha khube ne liiba nga lino. Ne kakhali balala khwinywe baaba ne liiba liliindi busa, Wele alalikhola libe abuwaanga khwinywe.
Ne kakhaba ne kanyala kaba kario, lekha efwe khuchiililile ne kamalaka niko khuloondanga khukhwama khale.
Namuboolela enywe lino kamakhabi kamakali, ne luno ngobolelamo ne ndila, baliio bakali nibo limenya liabwe libakholanga baba basiku be lifwa lia Kristo khu musalaba.
Sisiakamo siabwe sili mu siiukuumo sia mindali na mindali, sikila liliekoomba lie kimibili kiabwe nilio wele wabwe. Beboneselia khu ke chisoni lundi bebaasia busa ke sibala sino.
Kakhaba kario, efwe khuli babaandu be mwikulu lundi khuli ne silukuluku mu khulindiilila Omuonia wefwe, Omwami Yesu Kristo, eche khukhwama mwikulu.
Akhakaluukhasie kimibili kiefwe kimitekhele, mala akikhole kibe kie luyali nga kukwewe, mu khurumikhira bunyali nibwo anyala arumikhira khuruka buli siindu.

Khwako basaale, enywe muli bakoosi khwise po! Nekoomba lukali mubone enywe! Mukholanga ese ne mba omusangaafu, lundi nibonia lukali sikila enywe! Basaale base, mukhoya mube murio mu khwetinya mu limenya lienywe mu Mwami.
Yutia ne Sindike enywe, ne musiima, mukhake khufukiilisiana nga bayaaya mu Mwami.
Ne akhaba ewe wesi, wasiaase omusuubilwa nenya oyeete bakhasi bano, sikila bakhola kamaani nase khukhwilwacha Elomo Endayi alala ne Kelemendi, ne bakholi basiaase babaandi boosi, nibo kamasina kabwe kali mu sitabu sia Wele sie balamu.
Buli lwoosi khe mube babekhoya mu buambaani bwenywe no Mwami. Ndoma lundi ndi, yikhoya!
Ba baolu khu buli mundu. Omwami ali siimbi khwicha.
Mukheembeelela khu siindu siosi siosi tawe, ne kakhali mu masaba kenywe koosi reeba Wele nisio mwenya, buli lwoosi mureebere mu mwoyo kwe khumupila niye orio.
Ne kumuleembe kwa Wele kukhila limanya lio mundu, kulaliinda bulayi kimiooyo ne kamebaasio kenywe mu buambaani ne Yesu Kristo.
Basaale, mu khumaliilisia, yibaasia lukali bibiindu bilayi, lundi bibiolaana efuma, bibiindu bia ng'ali, biluungi bisiimisia lundi bie lukoosi.
Khola niko mweyika nende niko mwabonela khwise, khubirira mu makhuwa kase ne mu bikholwa biase ne Wele okhuechanga efwe kumuleembe alaba nanywe.
Mu bulamu bwase mu buambaani no Mwami lili liliekhoya liboofu khwise sikila enyuma we siise sileeyi, mwanyoolile lundi bubweyaangu bwe khukhwekesia muli mu khebulilanga ese. Se ndikho ndoma ndi abeele mwanjibilila tawe, ne kakhali se mwaba ne bubweyaangu khukhola murio tawe.
Se ndikho ndoma lino sikila neulila ndi nanjuukhwe tawe, sikila buli lwoosi nayeika khunyalikha nende nisio ndi nasio.
Ese manyile khutaamba ne khuba nabio bikali. Nayeika likhuwa lino ndi, buli abuundu osi osi siise siosi siosi nyalikhe nakhaba ne nikuure namwe ne ndi ne njala, nakhaba ne ndi nabio bikali lukali namwe ne ndi nabio bikeekhe lukali.
Ndi ne kamaani ke khubirira mu koosi khulwe bunyali nibwo Kristo ambelesianga.
Ne kakhali bwaba bulayi lukali khwinywe khu khunjeeta ese mu matinyu kase.
Enywe Bafilipi, mwabeene mu manyile bulayi bweene muli nga naama Masedonia mu ndaalo che khunyoa che khukhwilwacha Elomo Endayi, enywe mwaba e kanisa yanjeeta yong'ene, enywe mweng'ene mu mwasaanga mu bukhala bwase ne khutibia khwase.
Nga nenya buyeeti ne ndi mu Tesalonike mwandumira kamakhabi kamakali.
Se kali busa bali nenya khunyoola biianwa tawe, ne kakhali nenya khubona bukhala ne butasikha khu libiikhilo lienywe.
Nono, nanyoolile buli siindu nisio mwandumiire, mala bili bikali lukali. Epafurodito aandereere biianwa bienywe bioosi, ne luno ndi nende nibio nenya bioosi. Bili nga siianwa khu Wele sie kumuuya kumulayi, embosio efukiililwa lundi esiimisia Wele.
Wele wase, khulwe buiinda bwewe bukali bwoosi, khubirira mu Yesu Kristo, alamuelesia enywe buli siindu nisio mwenya.
Luyali lube khu Wele wefwe lundi Paapa wefwe, mindali na mindali! Amina.
Kimileembe khu buli mulala khu baandu ba Wele khubirira mu Yesu Kristo. Bawandaayefwe bali ano ne nase bamurumiire enywe kimileembe kiabwe.
Babaandu ba Wele ano boosi baruma kimileembe, lukali be mwichipi lia Kaisari.
Kumwalaalo kwo Mwami Yesu Kristo kube nanywe mwesi.

Khukhwama khu Paulo, oli omurumwa owa Yesu Kristo khulwe lilienya lia Wele, lundi khukhwama khu wandaayefwe Timoteo —
Khu baandu ba Wele mu kolosayi lundi, bali basaale basuubilwa mu bulala ne Kristo:
Wele Paapa wefwe akhoya amuelesia enywe kumwalaalo ne kumuleembe.
Buli lwosi Khupilanga Wele orio, ooli Paapa owo Mwami wefwe Yesu Kristo, nga ne khumusabilanga enywe.
Sikila khwaulila lisuubila lienywe mu Yesu Kristo ne busiime bwenywe khu baandu ba Wele boosi.
Nga burume bwa ng'ali bwe Elomo Endayi bwamwolela enywe lwe bweeni, mwaulila lilieyikina nilio bwaana. Khwako lisuubila ne busiime bwenywe biama khu niko enywe mwabiikhilwa bulayi mwikulu.
Elomo Endayi elikho echiililila khureera chikhabi lundi elikho yoola buli abuundu mu sibala, nga ne echiililila mwinywe khukhwama khu ndaalo niyo mwaulila khuloondekhana ne kumwalaalo kwa Wele lwe bweeni mala mwakumanya nga ng'ali kuli.
Mweyika khuloondekhana ne kumwalaalo kwa Wele khubirira khu Epafura omukholi owasiefwe, oli omukholi omusuubilwa owa Kristo mu bweyaangu bwefwe.
Akhuboolele efwe busiime bwenywe mu Roho.
Khulwe sifuno sino khumusabilanga enywe buli lwoosi, khukhwama nga ne khwaulila kakenywe. Khusabanga Wele amuelesie enywe limanya likali lie lilienya liewe, ne limanya lioosi nilio Roho wewe aananga.
Nio munyale khumenya nga Omwami ne enya, ne khukhola buli lwoosi kamusiimisia niye. Bulamu bwenywe bukhabemo buli sikholwa silayi, ne khutasa khumanya Wele lukali.
Kamaani ka Wele ke bunyali kakhabaelesie enywe liliefwiilisia ne kamaani kakolaana khukhwikhaliilikha buli siindu ne khuba basangaafu ng'ali.
Saba ndi enywe mupile Wele orio khulwe khubalekha enywe musaange mu ndakaano niyo aakholela babaandu bewe be mu bwami bwe Mwikulu mu buwaanga.
Aakhureesia efwe khukhwama mu maani ke sisiilima ne khu khureera efwe bulayi, mu bwami bwo Mwana wewe Omukoosi.
Khubirira mu niye efwe khuli balekhuule ne bubwoni bwefwe bwarusibwao.
Kristo niye sifwaanani sia Wele okhabonekha tawe,
aabaao Wele ne akhabuumbakho sisiindu siosi siosi tawe, mala ali angaaki we bibuumbe bioosi.
Sikila khubirira mu niye
Wele aabaang'ana buli siindu sie mwikulu ne khu sibala,
bibonekha nende bikhabonekha tawe,
alala ne bunyali bwa roho, babaami, baruki ne bunyali.
Wele aabaang'ana limala lioosi khubirira mu niye lundi sikila niye.
Kristo abao ebweeni wa buli siindu,
ne mu bulala naye bibiindu bioosi
bili niio bienyibwa khuba.
niye sinoko sie bulamu bwe kumubili okwo.
Niye lirakikha
Omubele khulamusibwa khukhwama mwifwa,
nio abe owe bweeni mu buli siindu.
Sikila Wele omwene akhalaka ali,
omwana wewe abe ne liiba lia Wele lioosi.
Wele aakhalaka ali limala lioosi likobole khu mwene.
Wele aareerao kumuleembe khubirira mu lifwa lie mbosio
lio Mwana wewe khu musalaba,
khwako eekobosiakho bibiindu bioosi khu sibala ne mwikulu.
Khale akho mwaba aleeyi khukhwama khu Wele, lundi mwaba basiku bewe sikila bibiindu bimayaanu nibio mwakholanga ne khukhwibaasia.
Ne kakhali luno, khulwe lifwa lio Mwana wewe, Wele aamukholile enywe khuba basaale bewe, nio amureere enywe ebweeni wewe ne muli, batakatifu, bakwalaafu, lundi nibo bakhabiyakho khu siindu siosi siosi ebweeni wewe tawe.
Kakhaba kario mukhoya muchiililile khutiila lisuubila lukali nga kumusiingi kwe kamaani. Mukhafukiilila khurusibwa khu lieyikina nilio mwanyoola nga mwaulila Elomo Endayi tawe. Ese Paulo nakholwa omukholi sikila Elomo Endayi yino, eyelwachibwa khu buli mundu mu sibala.
Luno ese sangaalila khu khupwa siibi sikila enywe, sikila khubirira mu khupisibwa siibi khwase mu sibala muno, njeeta khukhwichusiao sisiasikalilakho mu khupisibwa siibi khwa Kristo mu bweyaangu bwe kumubili kwewe, nikwo ekanisa.
Wele aakholile ese khuba omukholi owe kanisa. Wele owamba kumulimo kuno khukukhola, khulwe ngaanga khwinywe. Kuli kumulimo kwe khukhwilwacha elomo yewe mu bwichufu,
lili liliekisia nilio aakisa khukhwama khu selukho choosi ne babaandu boosi ne luno abooleele babaandu bewe.
Lirekekha lia Wele lili khukhola liliekisa liewe lino limanyikhe khu baandu bewe, simoonyo siie buiinda sino lundi sie luyali nisio khulwe babaandu boosi. Liliekisa lie buiinda ne luyali lino lili nilio ali nalio khulwe babaandu boosi. Liliekisa lino liboola lili Kristo ali mwinywe, ne liekesia lili enywe mukhasaange mu luyali lwa Wele.
Khwako khwilwacha Kristo khu buli mundu. Khukaambila ne khubekisia ne limanya linyalikhana lioosi nio khureere buli sia mulala ebweeni wa Wele nga omundu okhulile mu bulala ne Kristo.
Nio lino liekholekhe, ese khalabananga lukali ne nirana, ne khurumikhira kamaani kamakali niko Kristo aananga lundi kaali khu milimo mwise.

Lekha muboolele enywe nga namukhalaabanila enywe lukali alala ne babaandu ba Laotikia ne babaandi boosi bakhabonanakho nase tawe.
Kholanga nio babe banyindaafu lukali lundi bolaane khureerwa alala mu busiime, khwako bali ne lilieyikina likali nilio limanya lia ng'ali lireeranga. Mu ngila yino bakhamanye lilienya lia Wele liliekisa, niye Kristo Omwene.
Buyiinda ne bukesi bwa Wele bwoosi bwakukhuulilwa mu niye.
Nono ese muboolela enywe ndi, mukhalekha yesi yesi amubea enywe khubirira mu mayiingano ke bubeeyi akhaba ne kabonekhana khuba kamalayi tawe.
Sikila akhaba ne khali ne nanywe mu mubili tawe, ndi nanywe mu Roho, lundi ndi ne busangaafu nga ne mbona khukhwirusia khwenywe khukali mu bulala bwe lisuubila mu Kristo.
Sikila mwafukiliile Yesu Kristo nga Omwami, menya mu bulala naye.
Yiandalasia lukali mu Kristo mala mu mubukule niye khuba kumusiingi kwe bulamu bwenywe. Ba ne lisuubila likali khuloondekhana nga mwekisibwa. Nio mube babapa orio engali.
Nono, mukhalekha yesi yesi amubea enywe ne kamayiingamo busa tawe. Kamayiingamo ako kanyala kalolekha khuba ke limanya, ne kakhali kamekisio ke babaandu niko. Ke bunyali bwe mu sibala muno busa, se kali ka Kristo tawe.
Sikila liba lia Wele lioosi lili mu Kristo ooli omundu,
ne enywe mwaelesibwa bulamu bwoosi mu bulala naye. Ali omukhulu khu buli omuruki owa roho ne bunyali bwoosi.
Mwakhebwa mu bulala ne Yesu, ne se sili sikhebo sikholwa ne babaandu tawe, ne kakhali sikhebo sikholwa ne Kristo. Sikhebo sino sili siaana bulekhuule khu maani ke bubwoni.
Sikila mu khubatiisibwa khwenywe mwasiikhwa ne Kristo, lundi mu batisimu mwene omwo, enywe mwalamusibwa alala ne Kristo khubirira mu lisuubila lienywe mu bunyali bwa Wele owalamusia Kristo.
Siise sisiabira esio mwaba bafu mu Roho sikila bubwoni bwenywe, lundi sikila se mwaba babaandu ba Wele tawe. Ne kakhali Wele luno aamuelesie enywe bulamu ne Kristo. Wele aakhubeela efwe bubwoni bwefwe bwoosi.
Aarusiao efaili eye kamakobi kefwe alala ne kamalaka kayo kamarafu, afuuta kano koosi akarusirao elala mu khukakhoma khu musalaba.
Khu musalaba okhwo, Kristo akhila bunyali ne kamaani ka roho. Aalekha sibala sioosi siabona nga baba ne bayilwa nga baambe, Kristo na baraangirire mu bukhili bwewe.
Bibiindu bino bioosi bili busa sisiiniini sie bibiindu bikheeche; bung'ali buli Kristo.
Mukhalekha omundu yesi yesi owe bukula khuba omulayi lukali khukhila enywe sikila kamalola kewe, lundi owenya busa lilieboombia lie bubeeyi ne khusaaya ba malaika tawe. Ne kakhali ako koosi kali ka busa sikila kamebaasio kabwe kali kasaangasia babeene,
ba benabo balekha khuba mu bulala ne Kristo ooli kumurwe kwe kumubili kwoosi. Kristo aelesianga kumubili kamaani, lundi arumikhiranga bubwongelo bwe kumubili kwoosi khu kuambaania nga kukhula khubirira mu bunyali bwa Wele.
Mwafwa ne Kristo mala mwalekhuulwa khukhwama khu baroho ba bamiia mu limala. Siina sikila nono, ne mu menya nga be sibala sino? Siina sikila ne muria kamalaka nga,
“Mukhatiila khu sino tawe, mukhachanjaama esio tawe,” namwe “Mukhetiila khu siindu esio tawe”?
Kano koosi kali busa khu biindu bitaamba bukhala ne bimalile khurumikhirwa. Kano kali kamalaka ne kamekisio ke babaandu busa.
Kamalaka nga ako kalolekhana khuba ke limanya mu khu saaya bamalaika khwabwe khwe khuyingililwa, ne lilieboombia lie bubeeyi ne khura kumubili mu buchuuni, ne kakhali se bili ne bukhala bwa ng'ali mu khukhiingilila liliekoomba lie kumubili tawe.

Ra kamebaasio kenywe khu biindu biili ebweeneyo, se khuli khu biindu biili khu sibala sino tawe.
Sikila enywe mwafwa, ne bulamu bwenywe bwakisibwa alala ne Kristo mu Wele.
Bulamu bwenywe bwa ng'ali buli Kristo ne nga akhabonekhe, enywe mweesi mukhabonekhe naye mala musaange mu luyali lwewe!
Nono khukhwola mwire liliekoomba lie sibala lie bubwoni lili mwinywe, bibiindu nga sifwaabi, bunyaalu, liliekoomba libi, kameelu ne bulianga (sikila bulianga buli nga khusaaya bifwaani).
Lirima lia Wele likhabe khwaabo bakhamuria niye tawe sikila bibiindu nga bino biri.
Siise siabao nisio enywe mwabeene mwamenyanga khuloondekhana ne liliekoomba lirio, siise nisio limenya lienywe liechulamo liliekoomba liene elio.
Ne kakhali luno khukhwola mulekhane ne bibiindu bino bioosi, lirima, lisinye, ne kamakuto. Bukhomo ne chilomo chimbi chiikhaamakho mukhanwa mwenywe tawe.
Mukhabeana tawe, sikila mwefuula liiba lienywe lie khaale ne kimiima kialio
mala mwefwara liiba liya lino. Lili liiba liya nilio Wele, omubuumbi walio, buli busiele akaluukhasianga lifwaanane naye nio amukhole enywe mu mumanye niye bulayi.
Khwako bubwabukhani se buliio lundi akari we babaandu Be Chikholo ne Bayaudi tawe, akari we babaandu ne basiinde, akari we basomi ne bakhali basomi tawe, nasioobi ne baleekhule tawe. Ne kakhali Kristo ali bioosi, lundi Kristo ali mu bioosi.
Mwekhaliilikhane ne khubeelanila, mulala khwinywe aaba ne ali ne likhuwa khu wasie. Mukhoya mubeelanile nga Omwami ne aamubeela enywe.
Ne khu biindu bino bioosi, tasakho busiime, busiime bureera alala bibiindu bioosi mu bwichufu.
Lekha kumuleembe nikwo Kristo aana kube mu miooyo kienywe. Sikila Wele enya enywe mube alala mu muleembe nga kumubili mulala. Lundi khe mupe orio.
Elomo eya Kristo mu buiinda bwayo bwoosi ekhoya emenye mu miooyo kienywe. Yekisiana ne khukambilana ne limanya lioosi. Yimba kimienya ne chinyimbo chindakatifu, yimbila Wele ne khumupila niye orio mu miooyo kienywe.
Khwako buli siindu nisio mukhola namwe muloma, sikhoya siekholekhe mwisina lio Mwami Yesu, nga ne mupila orio Wele Paapa khubirira mu niye.
Bananywe, ria basaasi benywe buli lwoosi, sikila elio nilio lisiimisia Wele.
Lioosi lioosi nilio mukhola, likhole ne kumwoyo kwenywe kwoosi, oli mulikho mukholela Omwami ne se bali babaandu tawe.
Manya muli Omwami akhamue enywe kumuruuru nikwo aabiikhila babaandu bewe. Sikila Kristo ali Omwami owa ng'ali niye mukholelanga.
Ne buli okhola kamabi akharuungwe khuloondekhana ne kamabi niko aakholanga, sikila Wele akhalakilanga buli sia mulala mu bung'ali.

Ba ne sinani khusaba, lundi ba meso ne mulikho musaba, ne khu khupila Wele orio.
Lundi khusabilekho efwe fwesi, nio Wele akhuelesie efwe bubweyaangu bulayi khukhwilwacha Elomo yewe khuloondekhana nende limanya lia Kristo liliekisa. Lino nilio likila ese ne ndi mu siboe luno.
Nono enywe saba muli ese nyale khulomaloma nga khoyela, mu ngila eye khulikhola limanyikhe bulayi.
Lilomaloma lienywe buli lwoosi likhoya libe lilayi lundi lisiimisia, lundi mumanye nga mukobosia bulayi buli mundu.
Ako kakila nendikho muruma omwene, khumutinyilisia enywe kimiooyo khulwe khumuboolela nga ne khulikho khuchiililila.
Alikho echa ne Onesimo wandaayefwe omukoosi lundi omusuubilwa, owe sipupu sienywe. Balamuboolela enywe buli siindu silekholekhanga eno.
Yoshua, lundi olaangwa Yusito, yesi aamurumiire enywe kimileembe. Bataru bano bong'ene nibo Bayaudi basuubili bakholanga nase kimilimo khulwe bubwami bwa Wele, mala babeele be buyeeti bukali po khwise.
Ese samwene nyala narusia buloli bwe kimilimo kiewe mwinywe ne babaandu ba Laotikia ne Hirapoli.
Luka omusilikhi wefwe omusiime ne Tema bamukhesiisie enywe.
Khesele bawandaayefwe mu Laotikia ne Nimufa ne basuubili babuusiananga munju mwewe.
Ne mumalile khusoma ebarwa yino, lola muli yasomeelwe mu kanisa eya Laotikia. Ne siise sisienesio, musome ebarwa niyo bawandaayefwe mu Laotikia balamurumira enywe.
Ne boolela Arikipo muli, “Lola oli wamalile kumulimo nikwo waebwa khu kholela Omwami.”
Ese Paulo ndikho mbandika kimileembe kino ne kumukhono kwase samwene. Mukhebilila muli ndi mu siboe tawe!
Kumwalaalo kwa Wele kube nanywe.

Khu kanisa eye ba Tesalonike, baali ba Wele Paapa no Mwami Yesu Kristo.
Kumwalaalo ne kumuleembe bibe khwinywe.
Buli lwosi efwe khupanga orio khu Wele sikila enywe mweesi, ne buli lwoosi khu murumburangakho mu masaba kefwe.
Sikila khukhebulila ebweeni wa Wele wefwe lundi Paapa nga ne mwara lisuubila lienywe mu bikholwa, nga busiime bwenywe bwamukhola mwakhola kimilimo ne kamaani, ne lundi nga lilieyikina lienywe mu Mwami Yesu Kristo ne lili liiandalafu.
Bawandaayefwe, efwe khumanyile khuli Wele amusiima enywe mala amurobora mube babeewe.
Sikila se khwamureerera burume bwe Lomo Endayi, mu makhuwa kong'ene tawe, ne kakhali yecha ne bunyali ne Roho Omutakatifu, ne lisuubisia lioosi lie bung'ali bwayo. Mumanyile limenya liefwe, nga ne khwaba nanywe, liaba khulwe bulayi bwenywe.
Mwaba babeeka befwe lundi bo Mwami, ne akhaba ne mwaba mu sinyaasio sikali, mwakaanila burume ne liliekhoya liliama khu Roho Omutakatifu.
Khwako mwaba be khulolelakho khu basuubili boosi mu Masedonia ne mu Akaya.
Sikila burume bwo Mwami se bwaba bwong'ene bubwama khwinywe bwacha mu Masedonia ne mu Akaya tawe, akhaba ne kamakhuwa ke lisuubila lienywe mu Wele kacha buli abuundu. Nono, se siliio sisiindu nisio khunyala khwaloma tawe.
Babaandu abo boosi bafumia nga ne mwakhwakaanila efwe siise nisio khwamukeniia, lundi nga mwalekha bifwaani ne khukobolela Wele, ne khukholela kimilimo Wele Omenyile mindali lundi owa ng'ali.
Ne khulindiilila liliicha lio Mwana wewe khukhwama mwikulu, Omwana wewe Yesu, niye alamusia khukhwama mu lifwa, okhuonianga khukhwama khu lirima lia Wele lilikho liliicha.

Bawandaayefwe, enywe mwabene mu manyile muli khu mukeniia khwefwe se khwaba khwa busa tawe.
Mu manyile nga khwaba ne khunyaasibwe ne khukhomwa mu Filipi ne khukheecha Tesalonike niyo muli eyo tawe. Ne akhaba ne khwaba ne butinyu bukali, Wele wefwe akhutasa kumwoyo khumuboolele enywe Elomo Endayi, eyaama khu niye.
Liliekoonjelela liefwe khwinywe, se lili nio efwe khukhole kakhenyibwa namwe kamabi tawe, namwe se khukhakanga khureka yesi yesi tawe.
Se khulomalomanga nio khusiimisie babaandu tawe, ne kakhali khulomalomanga khusiimisie Wele, owakhusuubila efwe mala khwafukiililwa mu moni chewe khukeesia burume bwe Lomo Endayi, nio apiime kimiooyo kiefwe.
Mumanyile bulayi bwene muli se khwecha khwinywe ne lulimi lwe khuombelesia tawe, namwe se khwarumikhira kamakhuwa ke khukisa bulianga tawe, Wele ali omuloli wefwe!
Se khwakhaka khunyoola efuma khukhwama khu yesi yesi, namwe khwinywe namwe khu baandi tawe, akhaba ne khwaba ne bung'ali bwe khumwenyakho kumuruungo nga barumwa ba Kristo.
Ne kakhali khwaba baolu bulayi bwene nga maayi ne alelanga babaana bewe.
Sikila busiime bwefwe khwinywe, se khwerekekha khusaanga nanywe mu Lomo Endayi khukhwama khu Wele yong'ene tawe, khwasaanga akhaba limenya liefwe liosi. Mwaba basiime lukali khwifwe!
Bawandaayefwe ng'ali mukhebulila nga ne khwakhola ne khunyaakhana! Khwakhola kimilimo siilo ne kumuusi, nio khukhaba butinyu khwinywe tawe, siise nisio khwamwilwachila Elomo Endayi khukhwama khu Wele.
Enywe muli baloli befwe, ne akhaba Wele yesi, liba liefwe khwinywe basuubila liaba litakatifu, liluungi, ne likhalikhomo kamabi kosi kosi tawe.
Mu manyile muli khwabukula buli sia mulala khwinywe bulayi bwene busa nga Paapa ne akholelanga babaana bewe.
Khwamuramo kamaani, ne khumuoleelesia, mala khwachiililila khumuchuuba enywe mumenye limenya lisiimisia Wele, omulaanganga enywe musaange mu Bwami bwewe ne luyali.
Ne siliio sifuno sisiindi sikila ne khupanga orio buli lwoosi khu Wele. Nga khwamureerera enywe burume bwa Wele, mwabuulila mala mwabufukiilila, nga burume bukhali bwe babaandu tawe, ne kakhali mwabubukula nga burume bwa Wele, mala ng'ali buli bwa Wele. Sikila Wele akhola kimilimo mwinywe mumwasuubila.
Bawandaayefwe, bibiindu bibieene ne bibieene bibiamwikholekhekho, biekholekha khu chikanisa cha Wele mu Buyuda, khu baandu baali ba Yesu Kristo ebweeneyo. Binyaasio nibio mwanyoola khukhwama khu baandu be mu sibala sienywe sisiene bili busa bibieene ne bibieene nibio nibo banyaasibwa khukhwama khu Bayaudi,
babeera Omwami Yesu ne bang'oosi, mala bakhunyaasia efwe. Bali bakhasiimisia Wele tawe! Bali basiku bayingania buli mundu!
Lundi bakhaka khukhukhiingilila efwe khulekhe khwilwacha burume khu Be Chikholo, burume bunyala bwabareerera buonia. Mu ngila ng'eneyo bamalile elala khukhwichusia esaabu eye bubwoni bwabwe. Ne luno lirima lia Wele liamalile khubechakho!
Ne efwe, bawandaayefwe, nga khwaba ne khwaukhaane nanywe khu siise sitiiti mu mubili, se khwamurusia mumebaasio kefwe tawe, khwamwikoombile mala khwakhaka lukali khumukeniye lundi!
Khwenyile khwiche lundi. Ese samwene nakhakile lukali khukhwicha, ne kakhali Sietani se enya khwiche tawe.
Kakhaba kario, enywe muli, lilieyikina liefwe, liliekhoya liefwe, ne sifuno siefwe sie khukhwibonia khu bukhili bwefwe ebweeni wo Mwami Yesu nga ne akheeche.
Ng'ali enywe muli liliebonia liefwe ne liliekhoya liefwe.

mala khwaruma Timoteo, wandaayefwe okholanga ne nafwe khulwa Wele mu khwilwacha Elomo Endayi eya Kristo. Khwamuruma khwinywe amuandalasie mu lisuubila lienywe lundi amuchuube,
nio yesi yesi khwinywe akhela enyuma sikila binyaasio bino tawe. Enywe mwabeene mu manyile muli binyaasio biri, bili bilala khu lienya lia Wele khwifwe.
Sikila nga khwaba ne khu siili ne nanywe, khwanyoa khwamuboolela khuli khulikho khucha khunyaasibwa, ne nga ne mu manyile bulayi bwene, ako niko busa kamene kakekholekha.
Ako niko kakakila naruma Timoteo. Beele se nyala khukhwekhaliilikha lundi tawe, nio namuruma manye lisuubila lienywe. Naba ne buuri ndi wakana abeele Omusiku amukhakile enywe mala kimilimo kiefwe kiabele kia busa!
Khwako bawandaayefwe, mu butinyu ne buchuuni bwefwe bwoosi, khwaandalasiibwe kimiooyo sikila enywe. Lisuubila lienywe nilio liliakhuandalasia efwe kimiooyo,
sikila luno ng'ali khumenya, mwaba ne mweandalasia mu limenya lienywe mu buambaani no Mwami.
Luno khunyala khwapila Wele wefwe orio sikila enywe. Khumupila orio sikila liliekhoya nilio khuli nalio ebweeni wewe sikila enywe.
Siilo ne kumuusi khumusabanga niye ne kumwoyo mulala akhulekhuule efwe khumubone enywe moni na moni, mala khumuelesie nibio mukhoyela mu lisuubila lienywe.
Khusaba Wele wefwe lundi oli Paapa Omwene no Mwami wefwe Yesu akhuraangirire efwe khumukeniye enywe!
Omwami akhoyeele atasa busiime bwenywe khu buli mulala ne khu baandu boosi bukuche ne khutasikha, mala bube bukali nga bubwefwe khwinywe.
Mu ngila yino akhamuandalasie, mala mu khabe baluungi lundi batakatifu ebweeni wa Wele wefwe, lundi oli Paapa, nga Omwami wefwe Yesu ne akheeche ne naabo boosi bali babeewe.

Ekhumaliilikha, bawandaayefwe, mweyikile khukhwama khwifwe nga nemukhoyeele khumenya nio musiimisie Wele. Eyino niyo engila niyo mwama khumenyelangamo. Ne luno khumusaba enywe ne khumuchuuba mu lisina lio Mwami Yesu mukhole kamakali khukhilakhoo.
Sikila mumanyile kamekisio niko khwamwekisia mu bunyali bwo Omwami Yesu.
Sikila lino nilio lilienya lia Wele, mube batakatifu mu bwichufu, lundi mwibebee sifwaabi sie bueeyi.
Buli sia mulala khwinywe oli omuseecha, khukhwola amanye khumenya no mukhasi wewe mungila endakatifu lundi eye lukoosi,
ne seli eye liliekoomba limayaanu nga bakhamanyile Wele tawe.
Mu makhuwa kano, nono, omundu akhakholela omukristo wasie kamabi, namwe anyooleleo bubweyaangu bwe khu khola kamabi tawe. Khwanyoa khwamuboolela kano, ne khumukaambila lukali khuli Omwami akhaukuume abo bakholanga bario.
Wele se akhulaanga efwe khumenya mu sifwaabi tawe, ne kakhali mu butakatifu.
Khwako, oyo yesi yesi oloba liliekisia lino, se alikho aloba omundu tawe, ne kakhali aloba Wele omuelesianga enywe Roho wewe Omutakatifu.
Se siliio sikila khumuandikile enywe khulwe busiime khu basuubili basienywe tawe. Enywe mwabeene mwekisibwa ne Wele nga ne mukhoyeele mwasiimana.
Ne mala ng'ali mwakholile murio khu bawandaayenywe boosi be mu Masedonia mwoosi. Khwako bawandaayefwe, khumusaba enywe, mukhole khukhilakhoo.
Khola libe lilienya lienywe khumenya limenya lili litembelefu, ne mukhola kimilimo kienywe, mala munyoole kumuruungo kwenywe, bulayi bwene nga khwanyoa khwamuboolela.
Mu ngila yino mukhanyoole lukoosi khukhwama khwaabo bakhasuubila tawe, mala se mukhabe butinyu khu mundu yesi khu nisio mwenya tawe.
Bawandaayefwe, se khwenya mulekhe khumanya kamakhuwa kabo ba baafwa tawe, nio mulekhe khuba ne bubeeleli, nga abo bakhali ne lilieyikina tawe.
Khusuubila khuli Yesu aafwa mala aalamukha, lundi khusuubila khuli Wele akhakobosie Yesu alala ne naabo babaafwa ne bamusuubile niye.
Lilaka lilirusibwa mu mumilo kwe angaaki lukali ne malaika omukhulu, liiuliilikhana lie ekhoombi eya Wele libeo, mala Omwami omwene akhekhe khukhwama mwikulu. Abo babafwa ne basuubile Kristo balinyoa balamukhe,
ne efwe khuuliba balamu mu sibala siise esio, khulibukulibwa alala ne nabo mu maleesi, mala khwakaanile Omwami mu ngaaki. Nio buli lwoosi khuliba alala no Mwami.
Nono, khemuoleelesiane ne kamakhuwa kano.

Bawandaayefwe, se silikhoo sikila khumuandikile enywe, khuloondekhana ne biise nibio bibiindu bino bikhekholekhelemo tawe.
Sikila enywe mwabene mumanyile bulayi bwene muli Endaalo yo Mwami ekheeche butundubikha nga omwifwi ne echa mu silo.
Babaandu nga bakhabe ne balikho baloma bali, “Luno khuli ne kumuleembe, butinyu mbakhoo tawe” khane siise esio nisio lilionaka lilikho libanyoola! Liliicha khangu busa nga khulumwa khwo mukhasi ne enya khusaala, mala babaandu se baliebachakho tawe.
Ne enywe bawandaayefwe, se muli mu siilima tawe, Endaalo eyo se khoya yamutundubikha nga omwifwi ne atundubikha tawe.
Enywe mweesi muli babaandu be mu buwaanga, be kumuusi. Se khuli be siilo namwe be sisiilima tawe.
Khwako, se khukhoyeele khwakona nga babaandi tawe, khukhoya khube meso lundi milengaala.
Babaandu bakonaanga siilo, lundi bameelanga siilo.
Ne efwe khuli be kumuusi khwako khukhoyeele khwaba milengaala. Khukhwola khwifware lisuubila ne busiime nga engabo eteecha sifuba, ne lilieyikina lie buonia nga ekofio eye sichuuma ekisa kumurwe.
Wele se akhurobora efwe khuukuumwe mu lirima liewe tawe, ne kakhali khunyoole buonia khubirira mu Mwami wefwe Yesu Kristo,
owakhufwiila efwe nio khwole khumenya alala ne naye nga ne akheeche akhunyoole balamu namwe bafu.
Nono, khemuchuubane ne khuyeetana mwabeene ne mwabeene, nga luno ne mulakholanga.
Khumusaba enywe, bawandaayefwe, mube ne buuri khwaabo bakhola kimilimo mwinywe, bamurangirira ne bamwekisia enywe mu liimenya lie Bukristo.
Baelesie liria likali ne busiime sikila kimilimo nikio bakhola. Ba ne kumuleembe khu mwabeene ne mwabeene.
Khumuchuuba enywe, bawandaayefwe, kaambila bakara. Tasa kamaani baari, yeeta batekhele, mala mube ne khukhwefwiilisia khu buli sia mulala.
Lola muli omundu yesi yesi se aruungia kamabi khu mabi tawe, ne buli lwoosi yeluungikha khukhola kamalayi khu buli mundu ne khu baandu boosi.
Yekhoya buli lwoosi,
saba biise bioosi,
ba mumupa orio mu buli siindu siosi siosi. Sikila lino lili lilienya lia Wele mu Yesu Kristo khwinywe.
Mukhasimia Roho Omutakatifu tawe,
mukhalekelesia burume bwe bung'oosi tawe.
Ne kakhali ra buli siindu khwikela. Tililila siili silayi.
Yebacha buli bubwafuma bumayaanu bwoosi.
Wele okhuelesianga efwe kumuleembe, akhoya amukhola enywe mwaba batakatifu mu buli ngila, mala aliinde roho, kumwoyo, ne kumubili, bilobe khubakho ne bubi bwosi bwosi khu ndaalo niyo Omwami wefwe Yesu Kristo akheechelekho.
Oyo omulaanganga enywe akhakhole ario, sikila ali omusuubilwa.
Bawandaayefwe, khusabilekho akhaba fweesi.
Kheesia basuubili boosi ne liliekwayila litakatifu.
Musaba enywe mu bunyali bwo Mwami, musome ebarwa yino khu basuubili boosi.
Kumwalaalo kwo Mwami wefwe Yesu Kristo kube ne nanywe.

Kumwalaalo kube khwinywe ne kumuleembe khukhwama khu Wele Paapa wefwe no Mwami Yesu Kristo.
Bawandaayefwe, khukhwola khupile Wele orio buli siise sikila enywe. Buli bulayi khwifwe khukhola khurio, sikila lisuubila lienywe lilikho litasikha lukali ne busiime nibwo buli mulala khwinywe ali nabwo khu basie bulikho butasikha.
Ako niko kakila efwe ne khwebonia sikila enywe mu chikanisa cha Wele. Khwebonia nga ne muchiililila khukhwekhaliilikha ne khusuubila khubirira mu binyaasio bioosi alala ne khuchuunisibwa nikhwo mulikho munyoola.
Kano koosi kekesia kali likhalaka lia Wele lili lia ng'ali, ne khulwako mulaba babolaana khuba mu Bwami bwewe, sikila nibwo bukila ne mulikho mupwa siibi.
Wele alakhola kaali kang'ali, alareera sinyaasio khwaabo bamunyaasianga enywe,
ne alamuuluusia enywe mu mupa siibi ne nafwe fweesi. Akhakhole kano nga Omwami Yesu akhabonekhe khukhwama mwikulu ne malaika bewe be kamaani,
ne kumulilo kwe lumemu, khuukuuma abo ba baloba Wele, ne khuloba khuria Elomo Endayi eyo Mwami wefwe Yesu.
Bakhanyoole siiukuumo sie libunia lia mindali, bakhaukhasibwe khukhwama ebweeni wo Mwami ne khukhwama khu luyali lwewe lwe kamaani,
nga ne akheeche khu Ndaalo eye khunyoola luyali khukhwama khu baandu bewe boosi, ne lukoosi khukhwama khu boosi ba basuubila. Ne enywe mweesi mukhabe balala khu nibo, sikila mwasuubila elomo niyo khwamuboolela.
Ako niko kakila buli lwoosi ne khumusabilanga enywe. Khusabanga Wele wefwe amukhole enywe mwole khumenya limenya nilio amulangila mumenye. Akhoyeele mu bunyali bwewe amuelesie liliekoomba lienywe lioosi khulwe bulayi, mala atabusie kimilimo kienywe kie lisuubila.
Mu ngila yino lisina lio Mwami wefwe Yesu lilanyoola luyali khukhwama khwinywe, ne enywe munyoole khukhwama khu niye, khulwe kumwalaalo kwa Wele wefwe nende kwo Mwami Yesu Kristo.

Mukhaba bakoyanisibwa khangu mu khwibaasia khwenywe, namwe mwayusibwa mu miooyo khulwe khuboolelwa muli Endaalo eyo Mwami yoola khale tawe. Wakana mwibaasia muli khwaboola lino nga khwaba ne khung'oola, namwe ne khwilwacha, namwe muli khwaliandika mu barwa.
Mukhalekha omundu yesi yesi amubee mu ngila yosi yosi tawe. Sikila Endaalo eyo se liola khuloba Wele khumaliilisi, ne khukhabao ne Omumayaanu owalaamilwa khucha mu nyanja eye kumulilo ne akhabao tawe.
Aliyingania buli olaangwa wele namwe sisiindu siosi siosi nisio basaayanga. Omwene alieniinia angaaki wabio bioosi, lundi akhache ekhale mu Lukaangu lwa Wele, mala elaange khuba Wele.
Khaba se mukhebulila tawe? Namuboolela kano koosi nga naba nanywe.
Ne siliio sisiindu sikhiingilila kano kalekhe khukhwekholekha luno tawe, mala musimanyile. Mu siise sisialakwa, Omumayaanu oyo akhabonekhe.
Omumayaanu chana ali khale khu milimo, ne kakhali kakewe ako se kalekholekha tawe, khukhwola nga oyo okakhiingililanga ne akharusibweo.
Ne nga arusibwao, Omumayaanu oyo akhabonekhe, ne nga Omwami Yesu ne akheeche, akhamwire ne kumuya khukhwama mukhanwa mwewe ne khumubunia ne khubao khwe liliicha liewe.
Omumayaanu oyo akheeche ne bunyali bwa Sietani ne khukhola kakafuma kamayia koosi ke bubeeyi ne bibiindu bie khuukia,
mala arumikhire bubwafuma bubeeyi khwaabo bakhabune. Bakhabune sikila se bakaanila ne khusiima bung'ali nio baonisibwe tawe.
Khwako Wele abarumira bunyali bwe khubatiimia bubakhole basuubile kaali ke bubeeyi.
Ekhumaliilikha abo boosi babesangaasia mu bwoni ne bakhasuubila bung'ali tawe, ba khakhalakilwe.
Khukhwola bawandaayefwe khupile Wele orio mu biise bioosi sikila enywe, enywe nibo Omwami asiima. Sikila Wele amurobora enywe nga be khunyoa muonisibwe ne bunyali bwa Roho, amukhole enywe mube babaandu bewe batakatifu khulwe lisuubila lienywe mu bung'ali.
Wele amulaanga enywe khu kano khubirira mu Lomo Endayi niyo khwamwilwachila; amulaanga enywe munyoole sitonyi sienywe sie luyali lwo Mwami wefwe Yesu Kristo.
Bawandaayefwe nono, yeandalasia ne khuamba bung'ali nibwo khwamwekisia obwo, mulilwacha liefwe ne mu barwa yefwe.
Akhoya Omwami wefwe Yesu Kristo omwene ne Wele Paapa wefwe, owakhusiima efwe, akhuelesia litinyilisia lia mindali ne lilieyikina lilayi mu mwalaalo kwewe,
amutinyilisie kumwoyo ne khumutasa kamaani buli lwoosi mukhole ne khulomaloma kaali kamalayi.

Ekhumaliilikha, bawandaayefwe, khusabile nio burume bwo Omwami buchiililile khusalanila khangu ne khukhwakanilwa ne lukoosi, bulayi bwene nga ne bwafukiililwa mwinywe.
Saba lundi muli Wele akhuonie efwe khukhwama khu baandu baabi lundi bamayaanu; sikila se kali bali buli mundu asuubila burume buno tawe.
Ne kakhali Omwami ali omusuubilwa, ne alamutasa kamaani ne khumuliinda bulayi khukhwama khu Mumayaanu oyo.
Ne khuli ne lisuubila mu Mwami khwinywe khuli mulikho mukhola, lundi mulachiililila khukhola niko khumuboolela.
Omwami akhoyeele amuelesie limanya mu miooyo kienywe mu busiime bwa Wele ne liliekhaliilikha nilio Kristo aananga.
Bawandaayefwe, khumulakiilisia enywe mu lisina lio Mwami wefwe Yesu Kristo khuli, yeyaula khu bawandaayefwe abo boosi bamenyile limenya lie bukara lundi bakhaloonda kamekisio niko khwamuelesia tawe.
Enywe mwabene mumanyile bulayi bwene muli, mukhoyele khukhola niko efwe khwakhola nga ne khwaba nanywe. Se khwaba bakara tawe.
Se khwafukiilila buyeeti bwo mundu yesi yesi ne khukhamuruungire tawe. Ne kakhali, khwakhola kimilimo lukali po; siilo ne kumuusi nio khukhaba butinyu khu mundu yesi yesi khwinywe tawe.
Mu khukhola kano, se kali bali khwataamba bung'ali bwe khureeba buyeeti bwefwe tawe; ne kakhali khwekhola khuba nibo mubonelakho nio mukhole murio.
Nga ne khwaba nanywe, khwamuboolelanga enywe khuli, “Yesi yesi oloba khukhola kimilimo akhalia tawe.”
Khuloma kano sikila khulaulilanga bali balimo balala mwinywe, balekhalanga busa ne khumenya limenya lie bukara mala se bakholakho siosi tawe, nekhali khukhwekhupa mu makhuwa ke babaandu babaandi.
Mu lisina lio Mwami Yesu Kristo khulakiilisia babaandu bano ne khubakaambila bamenye limenya lilayi, mala bakhole kimilimo banyoole sie khukhweyeeta mu limenya liabwe.
Ne enywe, wandaayefwe, khukhwola mukhalua khukhola kamalayi tawe.
Yesi yesi oloba khuria niko khulikho khuandika mu barwa yino, omwenoyo mumanye, mala mukhaambaanakho naye mu ngila yosi yosi tawe, nio aambwe chisoni.
Ne mukhamubukula nga omusiku tawe, ne kakhali, mukaambile nga wandaayefwe.
Nono Omwami owe kumuleembe omwene, akhoya amuelesie kumuleembe mu biise bioosi lundi mu ngila choosi. Omwami abe nanywe mweesi.
Ese Paulo mbandika kimileembe kino ne kumukhono kwase kumwene. Eyino niyo engila niyo mbikhilangamo esayini yase. Mbandikanga ndi mu buli ebarwa yase.
Kumwalaalo kwo Omwami wefwe Yesu Kristo kukhoya kwaaba nanywe mweesi.

Khukhwama khu Paulo, omurumwa owa Yesu Kristo khulwe lilaka lia Wele Omuonia wefwe ne Yesu Kristo ooli lilieyikina liefwe.
Nenya ewe orame mu Efeso, nga ne nakhutanyilila ne ndi khu lukeendo lwase khucha e Masedonia. Babaandu balala ebweeneyo balikho bekisia kamekisio ke bubeeyi ne khukhwola obakaanie balekhe.
Baboolele balekhe chingano echo ne kamasina kamakali ke bakuuka, kareeranga khuyingana khwong'ene se kayeetangakho siosi siosi khu lirekekha lia Wele limanyikhananga khubirira mu lisuubila tawe.
Sifuno sie lilaka lino sili khusanyulusia busiime bubwamanga mu mwoyo kumukwalaafu, liba lilayi ne lisuubila lia ng'ali.
Babaandu balala bauukhe khukhwama khu kano mala batibile mu mbakha che siisilu.
Benya khuba babekisia be lilaka lia Wele, ne se bamanyile niko babeene baloma tawe, namwe bibiindu nibio balomalomakho ne sinani sikali tawe.
Khumanyile khuli Lilaka lili lilayi liaba bali lirumikhirwa nga ne likhoyeele.
Khukhwola khukhebulile, kakhaba kario khuli, kamalaka se karebwao sikila babaandu balayi tawe, ne kakhali karebwao sikila abo bafunaka kamalaka, babi, bakhasuubila mu Wele tawe, ne babooni. Lundi karebwao sikila abo bakhali mu dini, namwe mu roho tawe. Karebwao sikila abo babeera baraarawabwe namwe bamaawabwe, ne babeeri.
Sikila abo bakhola kamabi, nende be luuswa, baamba babaandu, babea nende barusia buloli bwe bubeeyi khu baandi namwe bakhola siosi siosi sikhacha alala ne kamekisio kamaluungi tawe.
Liliekisia elio linyoolekhana mu lomo eya Wele eyaanwa khwise ngiboole, Elomo Endayi khukhwama khu Wele owe luyali lundi owe fuma.
Khupila orio Yesu Kristo Omwami wefwe, owambelesie ese kamaani khu milimo kiase. Ese mupila niye orio khulwe khu khumbukula ese khuuba owenyekhana ne khu khundobora ese khumukholela,
akhaba khaale ne naloma kamabi khu niye ne khumupia siibi ne khumukhoma. Ne Wele akholela ese siisa sikila abeele ese khaba ne lisuubila tawe, khwako se namanya niko nakholanga tawe.
Ne Omwami wefwe aanjalaala lukali mala aambelesia lisuubila ne busiime, bili bibiefwe mu bulala ne Yesu Kristo.
Yino eli elomo eya ng'ali ekhoyeele khufukiililwa elala ne khusuubilwa: Kristo echa mu sibala khuonia babooni. Ese ndi omubi khukhila nibo boosi,
ne kakhali Wele aakholela ese siisa nio Kristo efwiilisie lukali mu khunjeeta ese owe bubwoni bukali mu boosi, nio mbe sisiekesio khwaabo bakhakeleo bamusuubile niye mala banyoole bulamu bwa mindali.
Khu Mwami owa mindali, okhanyala afwa tawe, lundi okhabonekha tawe. Wele mulala yeng'ene abe ne lukoosi buli lwoosi! Amina.
Timoteo, mwana wase ese ndikho khuelesia ewe lilaka lino, liloondekhana ne kamakhuwa ke bung'oosi kakalomwa khaale khwiwe. Rumikhira kamakhuwa ako nga bulwaani nio upane bulayi,
lundi oliinde lisuubila liowo ne liiba liowo lie mukari libe lilayi. Babaandu balala se baloonda liiba liabwe lie mukari tawe, mala bonake lisuubila liabwe.
Balala khwaabo bali Himenea ne Alekisanda, nibo ese mbukuumile khubirira mu khubara nibo mu bunyali bwa Sietani; kano kakhabekisie khulekha embelekeu yabwe khu Wele.

Mu khurakikha, ese mwikoonjelela enywe ndi, kamasaba ne khu khuupa orio khu Wele bikholwe khulwe babaandu boosi,
khulwe babaami ne babaandi boosi bali ne bunyali, nio khumenye limenya lie kumuleembe mu khuria Wele lukali ne liiba lilayi.
Kano kali kamalayi lundi kasiimisia Wele Omuonia wefwe,
owenya buli mundu aonisibwe mala amanye bung'ali.
Sikila Wele ali mulala, ne oreeranga Wele ne babaandu alala ali omundu mulala, Yesu Kristo,
oweana khuonia babaandu boosi. Buno buli buloli mu siise silayi, buloma buli Wele enya omundu aonisibwe,
ne elio nilio liliakila ese narumwa nga omurumwa lundi nga omwekisia khu Be Chikholo, khuboola elomo eye lisuubila ne bung'ali. Se ndikho mbea tawe, ndikho ndoma bung'ali!
Buli mu Libusiana lie kanisa nenya baseecha basabe, baseecha babeana khu Wele basute kamakhono kabwe mu lisaba ne bakhali ne lirima namwe kamayiingamo tawe.
Lundi nenya bakhasi boosi bafware chingubo chikhoyela, lundi befware bulayi, ne se khuli mu khusuuka lichuune namwe khukhwifwara esahabu namwe chisiimbi namwe chingubo che bukusi bwe angaaki tawe,
ne kakhali babe ne bikholwa bilayi, nga bakhasi babelanga khuba be dini ne bakhoya babe.
Bakhasi bakhoyeele khukhweyika mu khwioleelesia ne lilieboombia likali.
Se mbafukiilila nibo khukhwekisia namwe khuba ne bunyali khu baseecha tawe; bakhoya basile busa.
Sikila Adamu anyoa abumbwa nio Hawa aloondakho.
Sietani se abea Adamu tawe, abea omukhasi mala afuna lilaka lia Wele.
Ne kakhali omukhasi alaonisibwa khubirira mu khusaala babaana, aaba ne achiililila mu lisuubila ne busiime ne butakatifu.

Elomo yino eli eya ng'ali, omundu aaba ne ali ne silukuluku khuuba Bishopu owe kanisa, aba ekoombile kimilimo kimilayi.
Nono Bishopu owe kanisa akhaba obiiywakho khwikhuwa liosi liosi tawe, akhoya abe no mukhasi mulala yeng'ene, abe milengaala, abe owiliinda, lundi owe busicha, akhoya abe owakaanila bakeni mungo mwewe; akhoya abe onyala wekisia,
akhaba omumeesi namwe owe sisiayuumba tawe, ne kakhali akhoyeele abe omuolu, owe kumuleembe, ne akhasiima chirupia tawe;
akhoya abe onyala khukhwimeelela enju yewe bulayi ne khukhwekisia babaana bewe khu muria niye ne buriaani bwoosi.
Sikila omundu okhanyala khukhwimeelela enju yewe omwene tawe, anyala ariena aaliinda e kanisa eya Wele?
Akhoya abe ne lisuubila likali, nio akhelola mala aanyoola silaamo nga Sietani alaamwa tawe.
Akhoya abe omundu niye babaandu be nje we kanisa baria nio akhabiiywa ne khukwa mu mureko kwa Sietani tawe.
Bayeeti be mu kanisa boosi bakhoya babe ne kimiima kimilayi ne khuba basuubilwa; bakhanywa endali engali namwe baliukhile chirupia tawe;
bakhoyeele beambe khu bung'ali bubwafuunulwa bwe lisuubila ne liiba lie mu mebaasio lilayi.
Bakhoyeele banyoa khukelwa, ne babira likela elio babe bakholi.
Bakhasi babwe bosi bakhoya babe be kimiima kimilayi, lundi bakhaba ne kamakuto tawe, khukhwola babe milengaala lundi basuubilwa mu buli siindu.
Omuyeeti owe kanisa khukhwola abe no mukhasi mulala yeng'ene, abe onyala emeelela babaana bewe nenju yewe bulayi.
Bayeeti bakhola kimilimo kiabwe bulayi banyoola lisiima lilayi lundi banyala khulomaloma mu bunyindaafu khuloondekhana ne lisuubila liabwe mu Yesu Kristo.
Nga ndikho mbandika ebarwa yino khwiwe, ndi ne lilieyikina ndi kheeche khu khubona ewe embi ari.
Ne kakhali naaba ne kheecha bwangu tawe, ebarwa yino ekhakhumanyisie ewe nga ne khukhoyeele khumenya ne khuli munju eya Wele, eli ekanisa eya Wele omenyile mindali, enjeko ne kumusiingi kwe bung'ali.
Se aliio onyala akorwa bukali bwe lusimo lwe dini yefwe tawe,
Abonekhana mu mubili nga omundu,
Okesebwa ne Roho khuba omuluungi!
Lundi bamalaika bamubona niye.
Elwachwa khu Be Chikholo,
Aasuubilwa mu sibala sioosi, lundi aayilwa mwikulu.

Roho aloma abuwaanga busa ali babaandu balala balilekha lisuubila mu biise bimaliilisi. Balifukiilila roho babeeyi ne khuloonda kamekisio ke bisieeno.
Kamekisio nga ako kario kasalanisibwanga ne babaandu babeeyi nibo liiba lie mu mebaasio kabwe liafwa, oli liliosibwa ne sichuuma sibilile pie.
Babaandu nga bano bari bekisia bali, buli bubi khureerana ne khulia biakhulia chingano nabulebe. Wele abuumba biakhulia ebio khuliibwa ne babaandu basuubila, enyuma we lisaba lie khu khuupila Wele orio.
Buli siindu nisio Wele abuumba sili silayi, siakhulia se siliio sinyala sialobwa tawe, ne kakhali buli siindu sikhoya siakaanilwe ne lisaba lie khu khuupila Wele orio,
sikila elomo eya Wele ne lisaba elio bikila siafukiililwa khu Wele.
Waaba no aana kamalaka kano khu bawandaayo, olaba omukholi omulayi owa Yesu Kristo nga ne weliisia mu roho khu makhuwa ke lisuubila nende ke liliekisia lia ng'ali nilio waloondile.
Ne kakhali yiyaula khukhwama khu mbakha chikhali cha Wele, chikholaana khuboolwa tawe, wenasie mu mekisio ke bulamu bwe busuubilifu khu Wele.
Khunasia kumubili khuli ne bukhala, ne kakhali khukhwenasia ka roho khuli ne bukhala mu buli ngila, sikila khusuubisia khubao khwe bulamu bwa luno nende bwe chindaalo chichiicha.
Yino eli elomo eya ng'ali, ekhoyeele khufukiililwa ne khusuubilwa.
Khwekumianga ne khukhola kimilimo ne kamaani, sikila khwareere lilieyikina liefwe mu Wele omenyile mindali ooli Omuonia owa boosi ne lukali abo basuubila.
Baelesie kamalaka ne kamekisio kano.
Okhalekha yesi yesi akhulekelesia ewe bali sikila oli omwana tawe, ne kakhali ba sisiekesio khu basuubili khubirira mu lilomaloma ne liiba liowo, busiime bwowo, lisuubila ne bukwalaafu bwowo.
Nabwila nga ne ndiicha, aana siise siowo ne kamaani khusoma kamaandiko mu baandu, khukhwilwacha ne khukhwekisia.
Okhalekha khurumikhira siianwa nisio wanyoola khubirira mu niko bang'oosi baloma, lundi nga basaakhulu bakhurakho kamakhono kabwe tawe.
Yeana khukhola kano ne kumwoyo kwowo kwoosi nio babaandu boosi babone lichiililila liowo.
Weyaye wamwene ne khuliinda kamekisio kowo. Chiililila khukhola kano, sikila nokakhola, oleonia wamwene ne naabo bakhurekeeresianga ewe.

Okharafuira omundu omukhulu khwiwe tawe, ne kakhali mulomalomekho nga olomaloma khu raraao. Bukula baele nga bawandaayo,
baloosi nga bamaao ne bakhasi baele nga bakooko bowo, mu bukwalaafu bwoosi.
Ba ne buriaani khu banamulekhwa bali bong'ene.
Ne kakhali namulekhwa aaba ne ali ne babaana namwe babechukhulu, bakhoyeele banyoa beyika khukhola kimilimo kiabwe kie dini khu be nju yabwe eng'ene, ne mu ngila yino baruunge basaasi ne bakuuka babwe, sikila ako niko kasiimisia Wele.
Namulekhwa oli yeng'ene busa, okhali nende omuliinda tawe, arechanga lilieyikina liewe mu Wele lundi achiililila khusaba buyeeti bwa Wele siilo ne kumuusi.
Ne kakhali namulekhwa omenya limenya lie khukhwelekhuula aba afwa khaale, akhaba nasiili omulamu.
Baelesie kamalaka kano nio bakhabiiywakho khu siindu siosi siosi tawe.
Ne kakhali yesi yesi nakhaliinda balebe bewe tawe, lukali be nju yewe, aba ekaanile lisuubila mala aba ali omubi lukali khukhila okhasuubila tawe.
Okhatasa namulekhwa yesi yesi khu masina ke banamulekhwa, nakhali ne ali angaaki we kimiiko kamakhumi sita tawe. Lundi khukhwola, abe owacha mwilia lulala lwong'ene,
mala aamanyikhana khuba ne bikholwa bilayi. Abe omukhasi owakhusia babaana bewe bulayi, owakaanila bakeni mungo mwewe, akhola kimilimo kie khukhwioleelesia khu bakristo basie, ayeeta babaandu mu butinyu, mala eaana omwene khukhola kamalayi.
Ne kakhali okhatasa namulekhwa baele khu masina ako tawe, sikila nga liliekoomba liabwe ne libakhola ne beenya khucha mwilia, baukha khukhwama khu Kristo,
khwako bamanyikhana khuba bafunake lisuubisia lie khunyoa nilio baakhola khu niye.
Lundi beyika khumalila biise biabwe mu khuyiiya khukhwama munju ndala khukhwola mu kiindi; ne khutumao, beyika khuba be kamakuto lundi babeyingisia mu kabeene, ne khukachula bibiindu nibio bakhakhoyeele tawe.
Nono ese nenya banamulekhwa baele bache liilia, babe ne babaana, mala baliinde chinju chabwe, nio bakhaelesia basiku befwe bubweyaangu bwe khuloma kamabi khwifwe tawe.
Sikila banamulekhwa balala bakaluukhane khale ne khuloonda Sietani.
Ne kakhali omukhasi omukristo yesi yesi aaba ne ali ne banamulekhwa munju mwewe, akhoya abaliinde mala alekhe khutiuukha busiro khu kanisa, nio ekanisa nayo eliinde banamulekhwa bamenyile bong'ene.
Basaakhulu bakhola kimilimo kimilayi nga babemeelesi bakhoya babukulwe khuba babolaana khunyoola kumuruungo kumuboofu, lukali abo bakhola kamaani mu khwilwacha ne khukhwekisia.
Sikila liiandiko liloma lili, “Mukhaboa eeyi emunwa ne mulikho mu kirumikhira khuula engaanu tawe” ne “Omukholi akhoyeele khuebwa kumuruungo kwewe.”
Okharekeeresia lisitako khu musaakhulu ne likhareerirwe ne baloli babili namwe bakali tawe.
Rafwira mu baandu abo boosi bakhola bubwoni, nio babaandi barie.
Ebweeni wa Wele ne Yesu Kristo ne malaika batakatifu khusaba orie kamalaka kano ne okhabiila omundu yesi yesi mala osiime okundi mu buli siindu nisio okhola tawe.
Okhakhola khangu khura kamakhono khu mundu yesi yesi khumwaula khu milimo kio Mwami tawe. Okhasaanga mu bwoni bwe babaandi tawe, yeliinda mu bukwalaafu.
Okhanywa kameechi kong'ene tawe, ne kakhali nywakho endali ngekhe khuyeeta enda yowo, sikila obechanga omulwale buli khase.
Bubwoni bwe babaandu balala bubonekhana busa abuwaanga, mala bubwoni bwabwe bubarangirira mu khukhalakilwa, ne kakhali bubwoni bwe babaandi bukelao nio bwabonekha ekhumaliilikha.
Mu ngila ng'ene eyo bikholwa bilayi bibonekhanga abuwaanga, akhaba ebio biikhali abuwaanga tawe, se binyala biakisibwa tawe.

Abo baali nasioobi khukhwola babe ne liria likali khu bakhulu babwe, nio yesi yesi akhaloma kamabi khu lisina lia Wele ne khu liekisia liefwe tawe.
Nasioobi nibo bakhulu babwe bali bakristo khukhwola bakhabalekelesia tawe, sikila bali bawandaayabwe. Ne kakhali, bakhoyeele babakholele bulayi khukhilakho, sikila abo banyoola bukhala khukhwamanana ne kimilimo kiabwe bali basuubili nibo basiima.
Khukhwola wekisie ne khukhwilwacha bibiindu bino.
Yesi yesi owikisia kamekisio kali lukano ne safukiilisiana ne kamakhuwa kang'ali ko Mwami wefwe Yesu Kristo, ne kamekisio ke dini yefwe tawe,
aba ali ne lilielola likali ne se amanyile siindu tawe. Ali ne liliekoomba libi lie khuyingana ne khulomana khuloondekhana ne kamakhuwa lundi areera likhendekha, bulomani, bukhomo, khukhwibaasilia babaandi kamabi,
ne kamayiingamo kamakali khukhwama khu baandu bakhalimo bung'ali tawe lundi be kamebaasio kakhakhola siindu tawe. Bebaasia bali buwele buli engila eye khunyoola buiinda.
Ng'ali khuli ne bukhala bukali mu khuba ne buwele ne khunyalikha nende nibio khuli nabio.
Siina nisio efwe khwareera mu sibala? Siindu tawe! Siina nisio khunyala khurusia mu sibala? Siindu tawe!
Khwako kaaba bali khuli ne biakhulia ne chingubo, ebio bili bibiolaana khwifwe.
Ne kakhali abo babeenya khuba baiinda bakwichanga mu makhako ne khuaambwa mu mureko kwe liliekoomba lie busilu ne lilionaka, libara mu lionaka ne libunia.
Sikila khusiima chirupia khuli sisina sie buubi bwoosi. Balala babeele ne liliekoomba likali khuchinyoola mala bauukhe khukhwama khu lisuubila, mala kimiooyo kiabwe kianyoolile buchuuni bukali.
Ne kakhali ewe, mundu owa Wele, okhabakho mu biindu bino tawe. Khaka lukali khuloondelela buluungi, khuloondelela khuria Wele, lisuubila, busiime, liliekhaliilikha, ne buolu.
Khupana liie lie lisuubila, mala onyoole bulamu bwa mindali, sikila Wele akhulaanga ewe wiche mu bulamu buno nga ne waboola lisuubila liowo ne kumwoyo kwowo kwoosi ebweeni we baloli bakali.
Ebweeni wa Wele, oanaanga bulamu khu biindu bioosi, ne ebweeni wa Yesu Kristo, owaandalasia lisuubila liewe ebweeni wa Pondio Pilato, ese khutanyilila
orie kamalaka kano ne khukaloonda mu busuubilifu khukhwola khu Ndaalo niyo Omwami wefwe Yesu Kristo akheeche.
Liliicha liewe lilireerwa ne Wele mu siise sisiolaana, Wele oli Omuruki yeng'ene ooli ne luyali ne bunyali, Omwami owe babaami lundi Omuruki owe baruki.
Niye yeng'ene ali okhalifwa tawe; amenya mu buwaanga nibwo omundu yesi yesi akhanyala embiyao tawe. Se aliio owamubonakho tawe; lundi se aliio onyala amubona tawe. Lukoosi ne bunyali bwa mindali bube khu niye! Amina.
Laka abo bali baiinda mu biindu bie bulamu bwe khu sibala khukhwola bakhebonia tawe, bakhara lilieyikina liabwe mu biindu biikhali ne ngaanga nga buiinda tawe. Ne kakhali bare lilieyikina mu Wele okhuelesianga buli siindu mu buaani bwewe bukali khulwe khoyo yefwe.
Batanyilile bakhole kamalayi, babe baiinda mu bikholwa bilayi, babe baani lundi babe baberekekha khuyeeta babaandu.
Mu ngila yino bakhebungile buiinda buliba kumusiingi kumulayi khulwe chindaalo chichiicha. Lundi nio bolaane khunyoola bulamu buuli bwa ng'ali.
Timoteo, liinda bulayi nisio waebwa khuliinda. Okhaba mu lomo che sifwaabi lundi che kamayiingamo ke busilu niko babaandu balala mu khutiima balaanga bali, “Bukesi” tawe.
Sikila balala balomanga bali, bali nabwo barurire khu ngila eye lisuubila.
Kumwalaalo kwa Wele kube nanywe mweesi.

Khukhwama khu Paulo, omurumwa owa Yesu Kristo khulwe lilienya lia Wele, owarumwa khulangilila bulamu bubwalakwa nibwo khuli nabwo mu buambaani ne Yesu Kristo.
Wele Paapa ne Yesu Kristo Omwami wefwe akhoya akhuelesie kumwalaalo, akhukholele siisa lundi akhuelesie kumuleembe.
Khupila Wele orio, Wele niye kholelanga ne ndi ne liiba lie mukari likhebiiyakho khu liosi liosi tawe, nga sikuuka siase siakhola. Mupilanga niye orio nga ne khukhebulilanga ewe buli lwoosi mu masaba kase siilo ne kumuusi.
Ese khebulilanga kamasika kowo mala nenya khukhubona ewe lukali po, nio nikhoye lukali.
Khebulila lisuubila lia ng'ali nilio oli nalio, lisuubila nilio kukhuo Loisi ne Maao Yunisi bosi baba nalio. Ndi ne bung'ali ndi ewe wesi oli nalio.
Khulwe sifuno sino khukhebusia ewe ndi khola siianwa sia Wele sibe sie kamaani mwiwe, siianwa nisio wanyoola khukhwama nga ne nakhurakho kamakhono kase.
Sikila Roho niye Wele akhuelesia efwe se akhukhola efwe khwaba ne buuri tawe; ne kakhali, Roho wewe akhwichusianga mwifwe kamaani, busiime, ne lilieliinda.
Khwako okhaba ne chisoni, khuboola ko Mwami wefwe tawe, namwe okhaba ne chisoni sikila ese nga nendi omuboe khulwa Kristo tawe. Ne kakhali, saanga mu khupisibwa siibi khulwe Elomo Endayi, sikila Wele akhuelesianga ewe kamaani khukhola orio.
Aakhuonia efwe mala akhulaanga khube babaandu bewe omwene, se kali sikila niko khwakhola tawe, ne khali khulwe sifuno siewe omwene ne kumwalaalo kwewe. Aakhuelesia efwe kumwalaalo kuno khubirira mu Yesu Kristo siise ne sikharakikha khubao tawe.
Ne kakhali luno kwareerwe abuwaanga khwifwe khubirira mu liicha lio muonia wefwe, Yesu Kristo. Owakamia bunyali bwe lifwa ne khubirira mu Lomo Endayi aareere abuwaanga bulamu bukhawao tawe.
Wele aandobora ese nga omwilwachi, omurumwa lundi omwekisia, khulangilila Elomo Endayi,
lundi lino nilio likila ese ne khupwa siibi sikila bibiindu bino. Ne kakhali ndi ne lilieyikina likali sikila manyile niye subiile lundi ndi na ng'ali ndi ali ne bunyali bwe khuliinda nisio ambeleesie khukhwola Endaalo eyo.
Yiandalasia khu makhuwa ka ng'ali niko nakhwikisia, nga siilolelo khwiwe khuloonda, lundi ba mu lisuubila ne mu busiime buli bubwefwe mu buambaani ne Yesu Kristo.
Khubirira mu bunyali bwa Roho Omutakatifu, omenyile mwifwe, liinda bibiindu bilayi nibio oelesiibwe.
Omanyile oli buli mundu mu lukoongo lwa Esia aanjanjukhe, akhaba Fikelo ne Herimokene.
Omwami akhoya akholela siisa enju eya Onesifora, sikila andaamo kumwoyo biise bikali. Se aambwa chisoni ali ese ndi mu siboe tawe,
ne kakhali nga oola busa ari mu lukoba lwa Rumi, arakikha khu khumbiima ese lukali nabwila nga aanyoola.
Omwami akhoyeele aamukholela siisa khu Ndaalo eyo! Ne ewe omanyile bulayi bwene nga ne anjeeta mu Efeso.

Ne ewe, mwana wase, yiiandalasia khubirira mu mwalaalo kuuli kukwefwe mu bulala ne Yesu Kristo.
Yekisia babaandu basuubilifu banyala khukhwikisia babaandi bosi kamekisio niko waulila ne nikisia ebweeni we baloli bakali.
Wesi khe upwe siibi nga omunamae omusuubilwa owa Yesu Kristo.
Omunamae ooli khu milimo enyanga khusiimisia omukhongo wewe, khwako se aba mu makhuwa kakaandi busa tawe.
Omundu otima chimbilo se anyala anyoola kumuruuru ne akhaloondile kamalaka ke chimbilo echo tawe.
Omulimi okholile kimilimo ne kamaani akhoyeele anyoola sikelo sie khunyoa mu likesa.
Yibaasia khu niko ndikho ndoma, sikila Omwami alakhukhola ewe okamanye koosi.
Khebulila Yesu Kristo, owalamusibwa, owe lisaaye lia Daudi, nga liekisibwa mu Lomo Endayi niyo nilwacha.
Ese khupwa siibi lundi bamboyile kiminyololo nga ofunile lilaka sikila nilwachanga Elomo Endayi. Ne kakhali Elomo eya Wele seli mu minyololo tawe,
khwako nikhaliilikhila buli siindu khulwe babaandu barobore ba Wele, nio bosi banyoole buonia bubwiichanga khubirira mu Yesu Kristo ne khureera luyali lwa mindali.
Lino lili likhuwa lia ng'ali:
“Khwaba ne khwafwa naye,
khukhamenye lundi naye.
fwesi khukhamiie naye.
Efwe ne khumwikaana niye,
yesi akhakhwikaane efwe.
Khwaba ne khukhali basuubilifu khu niye tawe,
niye ali busa omusuubilifu khwifwe sikila niye se anyala ebea tawe.”
Khebusia babaandu bowo kano, mala obakaambile lukali ebweeni wa Wele balekhe khukhangarana ne kamakhuwa. Se kalikho ne bulayi tawe, ne kakhali khutiimia busa babaandu bakarekeeresia.
Khaka nga onyala ofukiililwe mu moni cha Wele, nga omukholi okhaambwa chisoni khu milimo kiewe tawe, oyo owikisianga Elomo eye bung'ali eya Wele nga eli.
Okhapa chimbakha che sifwaabi ne busilu tawe, chirusianga busa babaandu khu Wele.
Liliekisia lirio, lili nga likoonjo liboofu lichiililila khubalaa. Babaandu babili babekisia bibiindu nga bino biri bali Himenea ne Fileto.
Balekhile engila eye bung'ali mala balikho bonaka lisuubila liili mu baandu balala mu khuloma bali lilamukha liefwe liakholekha khale.
Ne kakhali siboofu nisio Wele ombakha se sinyala siasiisiikhwa tawe; lundi siaandikwakho kamakhuwa kano: “Omwami amanyile abo bali babewe” ne “Boosi balomanga bali bali bo Mwami khukhwola balekhe khukhola kamabi.”
Munju embalaayi bitelu ne bibuumba bia buli lukano bilimo. Bilala bie efwesa ne bibiindi bie sahabu, bibiindi bie chimbao ne liloba. Bilala birumikha mu siise sirobore, ne bibiindi birumikha siise siosi siosi.
Omundu yesi yesi aaba ne emiliyisia khukhwama khu biindu bimayaanu ebio bioosi, aba akharumikhirwe khu sifuno sisiaroborwa, sikila aba eerusia lundi ali owe bukhala khu Mukhulu wewe. Eerekekha khurumikhirwa khu buli sikholwa silayi.
Okhaba ne liliekoomba lie buele tawe, ne kakhali khola kamaani obe omuluungi, obe ne lisuubila, busiime, ne kumuleembe, alala ne nabo basaba Wele buyeeti ne kumwoyo kumukwalaafu.
Ne okhaba mu mayiingano ke busilu ne bulendaafu tawe, omanyile oli kamaliilikhilanga mu bulomani.
Omukholi owo Mwami khukhwola abe okharangana tawe, khukhwola abe omwekisia omulayi lundi owefwiilisia,
omuolu mu khuluungisia bayingana naye, sikila wakana Wele anyala aabaelesia bubweyaangu bwe khukhwekanila ne khumanya bung'ali.
Khwako bakhakesiie mala belukhe khukhwama mu mireko kia Sietani owabaamba ne khubakhola baloonde lilienya liewe.

Khebulila oli biise bitinyu bikhabeo mu ndaalo chimaliilisi.
Babaandu bakhabe be chinge, balianga, babelola, lundi be kisuunia; be chilomo chimbi, bakharia basaasi babwe tawe, bakhasiima kamalayi tawe lundi babooni.
Baliba babi, bakhalimo siisa tawe, bakiikha ba basiaabwe, be sisiayuumba, lundi barafu; balibiila kali kamalayi.
Baliba bakesikesi, be sifwaabi, lundi babechula ekibonio, balisiima khukhwisangaasia babeene khukhila Wele.
Baliloonda ke dini enje busa, ne khuloba bunyali bwayo bubwene. Mukhaba siimbi ne babaandu nga bano bari tawe.
Balala khu nibo bacha munju che babaandi ne khuminya bakhasi bakhali ne kamaani tawe, bakhasi baali ne busiro bwe bubwoni bwabwe ne liliekoomba lia buli lukano,
bakhasi bakhakanga buli lwoosi khukhweyika ne kakhali se bamanya bung'ali tawe.
Nga Yane ne Yambure bayingania Musa, khwako babaandu bano boosi bayingania ne bung'ali, babaandu nibo chinganakani chabwe chikhakhola kimilimo tawe, lundi ba bakwa mu lisuubila.
Ne kakhali se balicha aleeyi tawe, sikila buli mundu akhabone busilu bwabwe. Ako niko kakekholekha khu Yane ne Yambure.
Ne kakhali waloonda liliekisia liase, liba liase, ne sifuno siase mwimenya, ewe waboone lisuubila liase, liliifwiilisia liase, busiime bwase, ne liliekhaliilikha liase.
Waboone khu khupisibwa siibi khwase, ne khuchuunisibwa. Omanyile siibi sikali nisio nabiriramo ne koosi kakanjikholekhakho mu Andioka, Ikoni, ne mu Lisitura! Ne kakhali Omwami aasikula mu koosi.
Yesi yesi owenya khumenya limenya lie buwele mu buambaani ne Yesu Kristo akhapisibwe siibi,
lundi babooni nende babeebea busa bakhachiililile khuba babi lukali, ne babea balala ne khukhwibea babeene.
Ne kakhali ewe chiililila mu bung'ali nibwo wekisibwa lundi nibwo wasuubila lukali. Omanyile babekisia bowo baba naanu,
lundi okhebulila oli khukhwama mu bwana bwowo, wamanya kamaandiko kamatakatifu, kanyala kakhuelesia ewe limanya likhurangirira mu buonia khubirira mu lisuubila mu Yesu Kristo.
Kamaandiko koosi kama khu Wele lundi ke bukhala mu khwekisia bung'ali, khukaania kamakhiikha, khuluungisia kakhali ng'ali tawe ne khuaana likaambila khuloondekhana ne limenya lie buluungi,
nio omundu okhalabanila Wele abe ne bioosi nibio enya nio akhole buli siindu siili silayi.

Ebweeni wa Wele ne Yesu Kristo, oolikhalakila balamu ne bafu, lundi sikila alikho echa khukhwamiia nga Omwami, ese khuchuuba lukali
boola burume obwo. Obe ne sinani sie khukiboola (siise siakhaba ne sili silayi namwe tawe), yilwacha khusuubisia, khurafwira ne khuraamo kumwoyo nga ne wekisia ne liliefwiilisia likali.
Siise silecha nisio babaandu bakhalekhe khuloonda kamekisio kamalayi, mala baloonde lilienya liabwe ne khutasa khukhwerao babekisia bakali balibaboolela niko bebeene bekoomba khuulila.
Bakhalekhe khurekeeresia bung'ali mala barekeeresie chingano busa.
Ne kakhali okhoya weliinda mu buli siindu, yikhaliilikha mu butinyu, khola kimilimo kio mwilwachi owe Elomo Endayi, lundi khola kimilimo kiowo kioosi nga omukholi owa Wele.
Khwise, siise siase sie khurusibwa nga embosio siolile. Siise siase sie khurura mu bulamu buno nisio sino.
Napaane liie bulayi namalile chimbilo chase lundi naliindile lisuubila liase.
Nono kumuruuru kwe bukhili mu khuba omuluungi ebweeni wa Wele kwanindile, kumuruuru nikwo Omwami, omukhalaki omuluungi, akhambelesie khu Ndaalo eyo, ne se ndi ese seng'ene tawe, akhaba khwaabo boosi baliindiilila mu busiime khukhwicha khwewe.
Khaka nga ne onyala wiche niio ndi khangu.
Demasi asiima sibala sino mala aanjanjuukha, aacha Tesalonike. Kuresike aacha Kalatia, ne Tito aacha Dalimatia.
Luka yeng'ene niye oli ano nase. Khoenje Mariko wiche naye, sikila anyala aanjeeta mu milimo.
Naruma Tichikasi Efeso.
Ne wicha ndeerere likooti nilio nalekha mu Turoa mu makhono ka Karipo; reera bitabu ebio bioosi, lukali bie kamasieelo.
Ba meeso, yeliinda khukhwama khu niye, sikila ali ne sisiayuumba mu khwimelekhana khu lomo yefwe.
Se aliio owaba nase siise sie khunyoa nga naba ne mbaana buloli bwase tawe, boosi banjanjukha. Wele akhababalila kamabi tawe!
Ne kakhali Omwami aaba nase lundi aamba kamaani nio nanyala khuboola burume mu bwichufu khu Be Chikholo baulile; lundi naona khukhwama mu khukhalakilwa lifwa.
Ne Omwami akhambonie khukhwama mu mabi koosi mala ambile mu Bwami bwewe bwe mwikulu mu muleembe. Luyali lube khu niye mindali na mindali! Amina.
Rasito aarama mu Korinjo, lundi nalekha Turofimo mu Mileto, sikila aba omulwale.
Khaka kamaani kowo koosi wiche kumunaane ne kukhoola tawe.
Eyubulo, Puteni, Lino, ne Kilautia barumire kimileembe kiabwe, akhaba bawandaayefwe babaandi Bakristo boosi.
Omwami abe nawe mu mwoyo kwowo.
Kumwalaalo kwa Wele kube nanywe mweesi.

Khukhwama khu Paulo omukholi owa Wele lundi omurumwa owa Yesu Kristo.
Ese naroborwa mala narumwa khutasa lisuubila mu barobore ba Wele ne khubarangirira mu bung'ali nibwo edini yefwe yekisia,
eyetiila khu lieyikina lie bulamu bwa mindali. Wele, okhabea tawe, aakhusuubisia efwe bulamu buno sibala ne sikhabaao tawe,
ne mu siise silayi aaliekesia khubirira mu lomo yewe. Elomo yino yaelesibwa khwise, mala ese ngilwacha khuloondekhana ne lilaka lia Wele Omuonia wefwe.
Wele Paapa ne Yesu Kristo Omuonia wefwe bakhoya bakhuelesie kumwalaalo ne kumuleembe.
Nakhulekha mu Kurete, nio ong'oone bibiindu bibienyekha khung'oonwa, ne khurobora babemeelesi be kanisa mu buli lukoba. Khebulila niko nakhuboolela.
Omwimeelesi akhaba omundu obiiywakho khu liosi liosi tawe, akhoya abe no mukhasi mulala yeng'ene ne babaana babasuubila mu Wele ne bakhaba ne fuma eye siyubuyubu namwe babe be sileka tawe.
Sikila omwimeelesi owe kanisa ali omuliindi owe kimilimo kia Wele, se akhoyela aabiiywakho khu siindu siosi siosi tawe, akhaba omiinyakilisia babaandi namwe oambwa lirima bwangu, namwe omumeesi, namwe owe sisiayuumba, namwe owe kumuluungo kwe chirupia tawe.
Khukhwola abe owakaanila bakeni lundi osiima lili lilayi. Akhoya abe omundu owifwiilisia, omuluungi, omutakatifu, lundi owe kimiima kimilayi.
Akhoya atiile lukali elomo enyala khusuubilwa lundi efukiilisiana ne kamekisio. Mu ngila yino akhanyale khura kumwoyo mu baandu babaandi khubirira mu mekisio ka ng'ali ne khukhwekesia kamakhiikha kaabo bakhakafukiilila tawe.
Sikila baliio bakali, ne lukali abo babaamile mu dini eye Bayaudi, balalobanga kamekisio ne babea babaandi mu makhuwa kabwe ka busa.
Khwenyekha khwimikhe chilomo chabwe, sikila balikho bonaka chingoba khubirira mu khwekisia niko bakhakhoyela bekisie tawe, mala kano koosi khulwe sifuno sie chisoni sie khukhwenya khunyoola chirupia.
Aabao Omukurete omwene, mulala khu bang'oosi babwe, owaloma ka ng'ali ali, “Bakurete buli lwoosi bali babeeyi, bali chisolo chimayaanu, lundi bali bakara lundi be kumuliuliu.”
Sikila sifuno sino ewe okhoya obarafwire lukali, nio babe ne lisuubila lia nabalamu.
Ne bakhachiililila khuloonda chingano che Siyuda ne kamalaka ke babaandu kakaama khu baandu ba baloba bung'ali tawe.
Buli siindu sili sikwalaafu khwaabo baali bakwalaafu; ne kakhali sikwalaafu se siliio khwaabo bali banyaalu lundi bakhasuubila tawe. Sikila kamebaasio ne liiba liabwe bianyaalutiikhe.
Baloma bali bamanyile Wele, ne kakhali bikholwa biabwe bikaania. Bali be sikhoonde lundi be sileka, se bolaana khukhola sisiindu siosi siosi silayi tawe.

Ne kakhali ewe okhoya wekisie kamakhuwa kafukiilisiana ne kamekisio kamalayi.
Kambila basaakhulu khuba be limanya lilayi, be bukesi, lundi ba beliinda; khuba be lisuubila lilayi, busiime, ne liliekhaliilikha.
Mu ngila ng'eneyo kaambila baloosi khuba ne kimiima kimilayi nga bakhasi bamenyile limenya litakatifu ne bakhoyela babe. Bakhaba be kamakuto namwe banasioobi be kamalwa tawe. Bakhoya bekisie kaali kamalayi,
nio beyikie bakhasi baele khusiima baseecha ne babaana babwe,
babe babeliinda lundi bakwalaafu, ne khuba bakhasi balayi munju, ba beana babeene khu baseecha babwe, nio omundu yesi yesi akhalomakho kamabi khuloondekhana ne elomo eya Wele tawe.
Mu ngila ng'eneyo; ndanyilila basoleeli babe babeliinda.
Ewe wamwene okhoya obe sisiekesio sie kimiima kimilayi mu buli siindu. Ba omuluungifu lundi owe sinani sikali mu khwikisia khwowo.
Rumikhira kamakhuwa kamalayi kakhanyala kabiyisibwa tawe, nio basiku bowo baambwe chisoni khulwe khutamba sisiindu sibi nisio baloma khuloondekhana khwifwe.
Nasioobi bakhoya berusia khu bakhulu babwe ne khu basiimisia mu biindu bioosi. Bakhabakobosiakho siindu,
namwe beebe khukhwama khu nibo tawe. Ne kakhali, bakhoya bekesie bali buli lwoosi bali balayi lundi basuubilwa nio lireere efuma endayi khu mekisio ka Wele Omuonia wefwe mu bioosi nibio bakhola.
Sikila Wele ekesie kumwalaalo kwewe khulwe buonia bwe babaandu boosi.
Kumwalaalo okwo kukhwekisia efwe khulekhe limenya likhali lie buwele, ne liliekoomba lie mu sibala, mala khumenye limenya lie khukhweyaya, lie buluungi, ne limenya lie khuria Wele mu sibala muno
ne khulindiilila Endaalo eye chikhabi niyo khweyikina, niyo luyali lwa Wele wefwe omukali no Muonia Yesu Kristo lulifunukha.
Omwene eaana sikila efwe, khu khuonia efwe khukhwama mu mabi koosi ne khu khukhola efwe khube bakwalaafu, babaandu baali babewe yeng'ene, lundi bali ne silukuluku sie khukhola kamalayi.
Yekisia bibiindu bino, mala orumikhire bunyali bwowo bwoosi ne olikhoraamo kumwoyo ne khurafwira bakhurekeeresia. Okhalekha omundu yesi yesi khu nibo aakhulekelesia ewe tawe.

Khebusia babaandu bowo barie baruki ne kamalaka kaliio, babe barekeerefu khu nibo ne khukhwerekekha khukhola kamalayi mu ngila choosi.
Baboolele bakhalomaloma kamabi khu mundu yesi yesi tawe, ne kakhali babe be kumuleembe ne busaale, lundi bekesie liiba lie lukoosi khu buli mundu buli lwoosi.
Sikila efwe fwabene khale khwaba basilu, be sileka, lundi be kitiimo. Khwaba banasioobi be liliekoomba ne busangaafu bwe chingano choosi. Khwamenya mu sikhoonde ne sikhalikhali, babaandi bakhubiila mala fwesi khwababiila.
Ne kakhali nga siisa ne busiime bwa Wele Omuonia wefwe bwabonekha,
aakhuonia efwe. Se kaba khulwe bikholwa bilayi bioosi bioosi nibio khwakhola fwabene tawe, ne kakhali sikila siisa siewe omwene, khubirira mu Roho Omutakatifu, okhuelesianga efwe lisaalwa liya ne bulamu buyia khulwe khu khusiinga efwe.
Wele areera Roho Omutakatifu mu bukali lukali khubirira mu Yesu Kristo Omuonia wefwe,
nio khubirira mu mwalaalo kwewe efwe khube baluungi ebweeni wa Wele, mala khunyoole bulamu bwa mindali, nibwo khweyikinanga khuli khukhanyoole.
Elomo yino eli eya ng'ali.
Nenya ewe okhatatasie kamakhuwa kano lukali, nio abo basuubila mu Wele babe ne sinani sie khura siise siabwe mu khukhola bikholwa bilayi, bie buyeeti khu buli mundu.
Ne kakhali okhaba mu mayiingano ke busilu, kamasina kamakali ke bakuuka, bulomani ne khu khupana sikila lilaka tawe. Ako se kali ke buyeeti ne bukhala tawe.
Kambila khukhwola khabili omundu oreera liliabukhana, ne nakhaulila tawe, okhaba ne likhuwa liosi liosi lundi khu niye tawe.
Ewe omanyile oli omundu nga oyo onekha, ne bubwoni bwewe bwekesia buli ali otiimile.
Nga ne ndaruma Aritema namwe Tichikasi khwiwe, khaka kamaani nga nonyala khukhwicha niio ndi mu Nikopoli, sikila nenya khumenyamo mu ndaalo che kumunaane.
Khola nga nonyala khuyeeta Senasi oweyika kamakhuwa ke lilaka ne Apolo barakikhe chingeendo chabwe, mala olole oli bali nende buli siindu nisio benya.
Babaandu befwe bakhoya beyike khurumikhira siise siabwe mu khukhola kamalayi, nio bayeete abo babenyekhana buyeeti bwa khangu, bakhamenya limenya likhali lie buyeeti tawe.
Boosi bali ano nase bamurumira enywe kimileembe. Elesia kimileembe kiefwe basaale befwe mu lisuubila.
Kumwalaalo kwa Wele kube nanywe mweesi.

Khukhwama khu Paulo omuboe khulwa Yesu Kristo alala ne Timoteo wandaayefwe —
Khu musaale wefwe lundi omukholi wasiefwe Filimona,
ne khu kanisa eyakaananilaanga munju mwewe, ne khu yaya Afia ne khu musikaari wasiefwe Arikipo:
Nyoola kumwalaalo ne kimileembe khukhwama khu Paapa wefwe Wele no Mwami Yesu Kristo.
Wandaayase, Filimona, buli nga ne sabanga khukhebulilanga ewe ne khu khupila Wele wase orio.
Sikila nyoolanga efuma eye busiime bwowo khu baandu ba Wele boosi, ne lisuubila nilio oli nalio mu Mwami Yesu.
Lisaba liase lili mbo busangaanilo bwefwe nanywe nga basuubila, bureere limanyilisia likali lia buli ekhabi niyo khuli nayo mu bulamu bwefwe mu buambaani ne Kristo.
Wandaayase omusiime, busiime bwowo bwandereere ekhoyo engali ne khu khundamo kumwoyo lukali! Ewe wasangaasiisie babaandu ba Wele boosi.
Khulwe sifuno sino ese ndaba omunyindaafu lukali nga wandaayo mu Kristo khu khulakila ewe okhole sikhoya sikholekhe.
Ne kakhali ese khusaba busa sikila nakhusiima. Ese khola lino akhaba nendi Paulo, wamwanda owa Yesu Kristo, ne lundi luno luri ndi mu siboe sikila niye.
Khwako ese khusaba ewe mu bweyaangu bwa Onesimo omwana wase omwene mu Kristo, sikila nga naba mu siboe nekela raraawe mu roho.
Siise siabao nisio akhaaba owe bukhala khwiwe tawe, ne kakhali luno ali owe bukhala khwifwe fwembi.
Nono ndikho muruma niye omwene akobole ewowo ne kumwoyo kwase kulechela mu niye.
Nenyile amenye nase ne siili mu siboe khulwe Elomo Endayi nio anjeete mu bweyaangu bwowo.
Kakhaba kario se nenya khuyingiilile khu khunjeeta tawe, ne kakhali nenya okhole lino mu bulekhuule bwe lilienya liowo. Khwako se nyala nakhola sisiindu siosi siosi ewe nokhafukiilile tawe.
Kanyala kaba bali Onesimo aakhulekha ewe khu siise sitiiti nio akhukobolele ewe omenye naye elala.
Ne luno niye se ali nasioobi busa tawe, ne kakhali akhila nasioobi lukali, ali wandaayefwe omusiime mu Kristo. Khwise ali omusiime lukali po! Ne khwiwe alaba omusiime lukali nga nasioobi lundi nga wandaayo mu Mwami.
Khwako kaaba bali wibaasia oli ese ndi owasio, mwakaanile akobole nga abeele ne unjakanila ese.
Ne kaaba bali akhukholela kamabi kosi kosi namwe waaba ne omubaanja sisiindu siosi siosi mbaanje ese.
Nono ano ndaandika lino ne kumukhono kwase kumwene, ese Paulo, khakhuruunge ewe. (Kakhaba kario, se khoyela khukhebusie ndi, ewe wamwene oli likobi liase tawe.)
Khwako wandaayase nosiima kholele likhuwa lilayi lino mwisina lio Mwami; nga wandaayo mu Kristo, sangaasie!
Ndi nasuubi, nga ne mbandika kano ndi, olakhola nisio khusabile, ng'ali namanyile ndi olakhola khukhilakhoo.
Lundi ndekekhere lusiro sikila ndi ne lilieyikina ndi Wele alaulila lisaba lienywe mweesi, mala andeere lundi mwinywe.
ne akhaba bakholi basiaase, Mariko, Arisitariko, Demasi ne Luka boosi bamukhesiisie.
Kumwalaalo kwo Mwami Yesu Kristo kube nanywe mweesi.

Khaale Wele aalomaloma khu bakuuka befwe mu biise bikali lundi mu ngila chingali khubirira mu bang'oosi,
ne kakhali mu ndaalo chimaliilisi chino alomaloome khwifwe khubirira mu Mwana wewe. Wele abuumba sibala khubirira mu niye, lundi aamurobora niye khuba ne bibiindu bioosi ekhumaliilikha.
Ne obona Omwana aba waboone luyali lwa Wele lundi Omwana oyo ali sifwaanane sisiene ne sisiene sia Wele omwene. Atikiya limala lioosi khulwe lomo yewe eye bunyali. Nga amala khureera khubeelwa khwe bubwoni bwe babaandu, ekhala mwikulu kumukhono kumuseecha kwa Wele, mu bunyali bukali.
Omwana aakholwa omukali khukhila bamalaika, nga lisina nilio Wele amuelesia niye lili liboofu khukhila kakaabwe.
Sikila Wele se aboolakho khu malaika wewe yesi yesi ali,
“Ewe oli Omwana wase;
Luno Ese nabeele Paapa wowo,” tawe.
Namwe Wele se alomalomakho khu malaika yesi yesi ali
“Ese khabe Paapa wewe,
Ne niye akhabe Omwana wase,” tawe.
“Lekha bamalaika ba Wele boosi bamusaaye niye.”
“Wele akholanga bamalaika bewe baba embeo,
Ne bakholi bewe abakholanga khuuba chimemu che kumulilo.”
“Bubwami bwowo, ee Wele,
bulibaao mindali na mindali!
Wamiaanga babaandu bowo mu buluungi.
Wasiima buluungi ne khubiila bumayaanu.
Khwako Wele, Wele wowo,
aakhurobora ewe ne khu khura ewe angaaki we babaasio
lundi ne khu khuchukhakho kamafura ke khoyo.”
Lundi aaloma ali,
“Ewe, Omwami, mu khurakikha wabaang'ana sibala,
mala wabuumba likulu ne kamakhono kowo kamene.
Bikhaweo, ne kakhali ewe okhasikaleo;
bioosi bikhatabukhe nga chingubo.
Okhabifumbemo nga ekaanjo,
mala bilikaluukhasibwa nga chingubo.
Ne kakhali ewe oli busa nga waba buli lwoosi,
ne kimiiko kiowo se kiliwa tawe.”
“Yikhala ano kumukhono kwase kumuseecha
nabwila nga khare basiku bowo babe endebe niyo oswalakho bikele biowo tawe.”
Nono malaika nisio siina? Malaika bali roho bakhalabanila Wele lundi Wele abarumanga khuyeeta abo bakhoyeele banyoole buonia.

Khwako khukhwola khuloonde lukali bung'ali nibwo khwaulila, nio khukhatiima khwabururakho tawe.
Bamalaika baelesia bakuuka befwe burume bubwekesibwa khuuba bwa ng'ali, yesi yesi okhabuloonda namwe aaburia tawe, aanyoola siiukuumo nisio akhoyelwa anyoole.
Nono aba efwe khukhebache khuriena khwaba ne khulekeelesia buonia bukali nga buno buri? Omwami omwene mu khurakikha aaboola buonia buno, mala abo babamuulila niye bakhwekesia efwe bali buli bwa ng'ali.
Siise sienesio Wele aatasa buloli bwewe khu buonia obwo khubirira mu khukhola bimanyisio, kamakhuwa ke khuukia, kamayia ne khuaana biaanwa bia Roho Omutakatifu khuloondekhana ne lilienya liewe.
Wele se aaraao bamalaika khuuba babaami be sibala siiya silibao nisio khulalomalomangakho tawe,
ne kakhali, nga ne kaboolwanga abuundu aandi mu maandiko kali:
“Omundu ali siina, khwiwe,
nio ewe omwibaasie, omundu busa nga ali ario nio ewe omuliinde?
Ewe wamukhola niye aba omutiitikho khu bamalaika,
“Ewe wamuelesia bunyali bukali ne luyali
ne lukoosi khukhwama khwiwe.
“Wareere bibiindu bioosi aasi we bikele biewe.”
Mu khura bibiindu bioosi aasi we bikele biewe, se aalekhakho siindu siosi siosi anje we bubwimeelesi bwewe tawe. Ne nga ne kali, se khubona bibiindu bioosi ne bili aasi wewe luno tawe
Ne kakhali khubona Yesu, niye khu siise sikeekhe akholwa aaba aasi khukhila bamalaika nio khubiriirira mu mwalaalo kwa Wele olaane khufwila buli sia mulala. Khumubona niye luno aafwarirwe ekuutwa eye luyali ne lukoosi khulwe lifwa nilio aafwa.
Mu khureera babaana bakali basaange mu luyali, liaba busa bulayi mbo Wele obuumbanga ne khuliinda biindu bioosi, akhoya akhole omurangirisi we buonia bwabwe abe omwichufu khubirira mu sinyaasio.
Akwalaasianga babaandu khukhwama mu bwoni bwabwe, mala niye alala nende abo boosi babakholwa bakwalaafu bali ne Paapa mulala oyo. Ako niko kakila Yesu nakhaambwa chisoni khubalanga ali bawandaaye tawe.
Aboolelanga Wele ali,
“Ndaboolela bawandaayase niko wakholile;
“Khakhufumie ewe mu siikhasio siabwe.”
Sikila babaana, nga abalaanganga bali babaandu be kumubili ne kamafuki, Yesu omwene ekela nga nibo mala asaanga mu liba liabwe lio mundu. Akhola ario nio khubirira mu lifwa liewe abunie Sietani, oli ne bunyali khu lifwa,
khwako mu ngila yino alekhuule abo ba baaba nasioobi mu bulamu bwabwe bwoosi khulwe khuria lifwa.
Sikila kali abuwaanga bali se bali malaika nibo ayeetanga tawe. Ne kakhali, nga liiandiko liboola lili, “Ayeetanga be lisaaye lia Aburahamu.”
Lino liekesia lili abe nga bawandaaye mu ngila choosi, nio abe Omusaayi wabwe Omukhulu Lukali Omukhulu Omusuubilwa lundi owe siisa mukhukhalabanila Wele, nio bubwoni bwe babaandu bwoole khubeelwa.
Nono anyala aayeeta abo baali mu makhako, sikila niye omwene apisibwa siibi mu khukhakwa.

Bawandaayase bakristo, lundi nibo Wele alaanga! Yibaasia khu Yesu, niye Wele aruma khuuba Omusaayi Omukhulu Lukali owe lisuubila nilio khwiyama.
Aaba omusuubilwa khu Wele, owamurobora khukhola kimilimo kino, bulayi bwene nga Musa ne aba omusuubilwa mu milimo kiewe munju eya Wele.
Omundu owombakha enju anyoolanga lukoosi lukali khukhila enju eng'ene. Mu ngila ng'eneyo Yesu akhoya abe ne lukoosi lukali khukhila Musa.
Buli enju, kakhaba kario, yombakhangwa no mundu, mala Wele niye owombakha bibiindu bioosi.
Musa aba omusuubilwa munju eya Wele nga omukholi, mala alomaloma khuloondekhana ne bibiindu nibio Wele akhalome mu ndaalo chichiicha.
Ne kakhali Kristo ali omusuubilwa nga omwana weseecha mu bwimeelesi bwenju eya Wele. Efwe khuli enju yewe ne khuchiililila khuba ne bunyindaafu ne lisuubila mu nibio khwiyikina.
“Ne muulila kumumilo kwa Wele luno,
mukhaba ne sileka, nga bakuuka benywe ne baba tawe, nga ne
bariina khu Wele,
khu ndaalo niyo baba bamukhaka mu siangalaamwe
ebweeneyo bararaawenywe bakhaka ese,
akhaba ne babona nibio nakhola khu miko kamakhumi kane.
Khwako naba ne lirima khu baandu abo mala naloma ndi,
‘Bakholanga sileka buli lwoosi lundi baloba khuloonda kamalaka kase.’
Naba ne lirima mala nechuba ndi:
‘Se balingila abuundu niio andi khabaelesie khuolelao tawe!’ ”
Basuubili basiaase, lola bulayi, yesi yesi mwinywe akhaba owe kumwoyo kuli kumubi lukali lundi kukhasuubila tawe, akhola ario alekha khusuubila Wele omenyile mindali.
Ne kakhali, nio yesi yesi khwinywe alekhe khuombelesibwa ne bubwoni mala abe ne sileka tawe, mukhoya muchuubane buli ndaalo, nga likhuwa “Luno” mu maandiko lichiililila khuboola khwifwe.
Sikila efwe khuli basaangi ne Kristo, khwaba ne khwiandalasia khukhwola ematabusia mu lieyikina nilio khwaba nalio ekhurakikha.
Naanu nibo Wele aakhalalila khu miiko kamakhumi kane? Aakhalalila babaandu babakhola bubwoni bafwila mu siangalaamwe.
Nga Wele ne echuba ali, “Se balingila mu sibala nimwo andi khabaelesie khuolelamo tawe.” Aba alikho alomaloma khuloondekhana ne naanu? Khuloondekhana nende abo babariina.
Nono, khubona, khuli se banyala khukhwingila mu sibala esio tawe, sikila se basuubila tawe.

Nono, Wele aakhusuubisie efwe ali nio khwole khunyoola siuluukho nisio aalomalomakho. Lekha khulole bulayi nono, yesi yesi khwinywe akhakhilwa khukhwingila mu siuluukho sisialakwa esio tawe.
Sikila efwe khwaulila Elomo Endayi nga nibo. Baulila burume ne se bwabayeeta tawe, sikila nga baulila, se batubania burume obwo ne lisuubila tawe.
Khwako, efwe khusuubila, khunyoola siuluukho nisio Wele asuubisia esio. Kali busa nga ne aaboola ali,
“Naba ne lirima mala nechuba ndi:
‘Se balingila mu sibala nimwo andi khabaelesie khuolelamo tawe!’ ”
Aloma ario akhaba abeele ne amala kimilimo khukhwama siise nisio abaang'anilamo sibala.
Sikila abuundu aliio mu maandiko niio kano kaboolwa khuloondekhana ne ndaalo eya saba: “Wele aauluukha khu ndaalo eya saba khukhwama khu milimo kiewe kioosi”.
Likhuwa lino liliene lundi lilomwa lili: “Se balingila mu sibala nisio nenya khubaelesia baolelemo tawe.”
Abo babanyoa baulila Elomo Endayi se banyoola siuluukho esio tawe, sikila se basuubila tawe. Nono, babaandi baliio babafukiililwa khunyoola siiuluukho esio.
Lino liekesiebwanga abuwaanga mbo Wele araao endaalo ekiindi, elaangwa “Luno.” Enyuma we kimiiko kimikali Wele alomaloma khu ndaalo eyo khubirira mu Daudi mwiandiko liliararwakho khale lili:
“Ne mwaba ne muulila kumumilo kwa Wele luno, mukhaba bamiinyi tawe.”
Abanga Yoshua niye owaana siuluukho nisio Wele asuubisia babaandu andi Wele se akelao aalomaloma khuloondekhana ne ndaalo ekiindi tawe.
Kakhaba kario siuluukho sisiliio khu baandu ba Wele nga siuluukho sia Wele khu ndaalo eya saba.
Sikila yesi yesi onyoola siuluukho nisio Wele aasuubisia esio, auluukha khukhwama khu milimo kiewe omwene, bulayi bwene busa nga Wele ne aaola khukhwama khu kiewe.
Nono, lekha khukhake nga ne khunyala khunyoole siuluukho esio, nio yesi yesi khwifwe akhakhilwa nga nibo ne bakhilwa sikila khutaamba lisuubila khwabwe tawe.
Elomo eya Wele eli enamu lundi eli ne kamaani, eli enjoki khukhila embalu yosi yosi eye bubwoki chimbeka chombi. Ekhalakanga khukhwola niio kumwoyo ne roho biakaananila. Niio bubwongelo ne kamafura ke mu bikuumba biakaananilanga. Ekhalakilanga liliekoomba ne kamebaasio ke kumwoyo kwo mundu.
Se siliio sinyala siakisibwa khukhwama khu Wele tawe; buli sisiindu mu bibuumbe bioosi sibonekha lundi sieyanikhila busa ebweeni wewe. Ne khukhwola, efwe fweesi khumuboolele niye ke bikholwa biefwe bioosi.
Nono, lekha efwe, khutiilile elala lisuubila nilio khwiyamanga. Sikila khuli no Omusaayi Omukhulu Lukali owingiile mu luyali lwa Wele, Yesu Kristo, Omwana owa Wele.
Omusaayi wefwe Omukhulu se ali onyala aloba khukhukholela efwe siisa khulwe butekhele bwefwe tawe. Ne kakhali, khuli no Omusaayi Omukhulu Lukali owakhakwa buli mu ngila nga nicho efwe khulikho khukhakilwamo, ne kakhali se akholakho bubwoni tawe.
Nono, lekha khube banyindaafu, mala khwisende siimbi ne ndebe eya Wele eye bubwami, niio kumwalaalo kuli. Ebweeneyo khulikholelwayo siisa mala khunyooleyo kumwalaalo mu biise nibio khukwenya.

Buli Omusaayi Omukhulu Lukali aroborwanga khukhwama mu baandu basie mala akhalabanila Wele mu bwangu bwabwe, khuaana embosio ne biaanwa khulwe bubwoni.
Sikila niye omwene ali omutekhele mu ngila chingali, anyala khuba omuolu khwaabo bakhamanyile siindu tawe lundi bakhola kamakhiikha.
Ne sikila niye omwene ali omutekhele, khukhwola aane embosio ne se khuli khulwe bubwoni bwe babaandu busa tawe ne kakhali akhaba khulwe bubwoni bwewe omwene.
Se aliio owiroboreranga omwene lukoosi lwe khuba Omusaayi Omukhulu Lukali tawe. Lili busa khubirira mu mulaango kwa Wele, nio omundu abe Omusaayi Omukhulu Lukali, bulayi bwene nga Aruni ne aaba.
“Ewe oli Omwana wase,
luno nabeele Paapa wowo.”
“Oliba Omusaayi buli lwosi, bulayi bwene nga Melikisedeki.”
Ne kakhali akhaba ne aba Omwana owa Wele, eeyika khuba omuriani khubirira mu khupisibwa siibi.
Nga akholwa omwichufu, ekela lirakikha lie buonia bwe mwikulu khwaabo boosi bamuria niye,
mala Wele amura niye khuba Omusaayi Omukhulu Lukali bulayi bwene nga Melikisedeki.
Kaliio kamakali niko khukhoyeele khuloma khuloondekhana ne likhuwa lino, ne kakhali lili litinyu khuliinoosia khwinywe, sikila muli kalaa lukali khumanya.
Luno luri andi enywe muli babekisia, ne kakhali mu sienya omundu amwekisie enywe kamekisio ke khunyoa ke burume bwa Wele. Mwalekhile khulia biakhulia biaandalafu, mu siili busa khu mabeele.
Yesi yesi osiinywa kamabeele asiili omwana, se amanyile sisiindu siosi siosi mumakhuwa ke buluungi namwe bubi tawe.
Mu ngila ekiindi biakhulia biaandalafu bili bie babaandu bakhulu, khubirira mu khwenasia banyala khukhwabukhasia kamalayi ne kamabi.

Nono, lekha khuche ebweeni, mu mekisio kamaandalafu mala khwibilile kamekisio ke khunyoa ke burume bwe sikristo. Se khukhoyeele khwombakhe lundi kumusiingi kwe khumwekisia liliekanila ne khulekha bikholwa bireera lifwa, lisuubila mu Wele,
khu ke khubatiisia ne khurakho kamakhono, ke khulamukha khwe bafu ne likhalakilwa lia mindali tawe.
Lekha khuche ebweeni! Wele ne afukiilila, khukhakhole kano.
Sikila abo babanjukha lisuubila liabwe banyala bakholwa bariena nio bekanila lundi? Babakho khale mu buwaanga bwa Wele, bachanjaama khu siaanwa sie mwikulu mala banyoola kumukabwa kwabwe kwa Roho Omutakatifu;
bamanya khukhwama mu khunala bali elomo eya Wele eli endayi, mala baba bamanya bunyali bwe sisiiko sisiicha.
Mala nono banjukha lisuubila liabwe! Se kanyalikhana khubakobosia mu khwikanila lundi tawe, sikila balikho babamba Omwana owa Wele lundi khu musalaba, ne khumuambia chisoni mu baandu.
Wele abiitanga chikhabi liloba linywechanga kameechi ke efula elikwichangakho kamakhabi kamakali mala lichoyia bimelwa bili bie bukhala khwaabo babibiaalanga.
Ne kakhali liaba ne lichoyia kamawa ne nyonyi, aba se lilimo bukhala bwosi bwosi tawe; lili mu butinyu bwe khulaamwa ne Wele mala kumulilo kuliosie.
Basaale basiime, khwakhaba ne khulomaloma khuri, khuli na suubi khwinywe. Khumanyile khuli muli ne chikhabi chindayi che buonia bwenywe.
Wele ali omuluungi. Sakhebilile kimilimo nikio mwakhola namwe busiime nibwo mwekesia khu niye mu buyeeti nibwo mwaana, mala lundi musiaananga busa buyeeti chana obwo khu bakristo basienywe tawe.
Liliekoomba liefwe likali lili mbo buli mulala khwinywe achiililile khuba ne sinani nio bibiindu nibio mweyikina biole khuba ng'ali.
Se khwenya enywe mube bakara tawe, ne kakhali khwenya mube nga abo basuubila lundi babefwiilisia, mala banyoola nisio Wele asuubisia.
Nga Wele asuubisia Aburahamu, echuba khukhola niko asuubisia sikila se abao omukali okundi khumukhila niye tawe, echuba mwisina liewe liliene.
Aaloma ali, “Khusuubisia ndi khakhubiite chikhabi mala khuelesie lisaaye likali.”
Aburahamu efwiilisia, khwako aanyoola, nisio Wele asuubisia.
Omundu ne echuba, echuba mwisina lio mundu omukali khumukhila niye, ne khukhwechuba okhwo khumalanga kamayiingamo koosi.
Khwaabo ba baaba ne bacha khunyoola nisio asuubisia, Wele enya khukhwekesia abuwaanga ali, salikaluukhasia sifuno siewe tawe; nio atasa khukhwechuba khu lisuubisia liewe.
Nono, bibiindu bibili bino biliio, bikhanyala biakaluukhana tawe, ne khu nibio, Wele se anyala aabea tawe. Khwako efwe khukhwanyoolile bubwilukhilo mu niye khwarerwemo kumwoyo lukali khutiila elala lilieyikina lili ebweeni wefwe.
Khuli ne lilieyikina lino nga sichaangi khulwe bulamu bwefwe. Sili sie bubwilukhilo lundi sia ng'ali, lundi sibiriranga mu pasia eye Lukaangu lwe mwikulu ne sicha mu bwikhalo bwe mukari.
Yesu arangira aacha mu bwene omwo mu bweyaangu bwefwe mala aabeele Omusaayi Omukhulu Lukali mindali na mindali, bulayi bwene nga Melikisedeki.

mala Aburahamu amuelesia silala khwi khumi khu bioosi nibio aba ne abukule. (Sifuno sie khunyoa sie lisina Melikisedeki sili, “Omwami owe buluungi” ne sikila aaba omwami owa Salemu, lisina liewe lundi liboola lili “Omwami owe kumuleembe.”)
Se ali ne raraawe namwe maawe namwe sikuuka tawe. Liiandiko lie khusaalwa khwewe namwe lie lifwa liewe se lilikhoo tawe. Ali nga Omwana owa Wele, aliba omusaayi mindali na mindali.
Mwaboone nono nga ne aaba Omukali. Aburahamu, kuuka wefwe omanyikhaane, amuelesia silala khwi khumi khu bioosi nibio anyoola mwiie.
Ne be lisaaye lia Lawi bali basaayi ba balakwa ne Lilaka khubukula silala khwi khumi khukhwama khu baandu ba Isiraeli bali be mu sibala siabwe sisiene, akhaba babaandu be mu sibala siabwe sisiene abo ne bali basaalwa khu Aburahamu.
Melikisedeki se asaalwa khu Lawi tawe, ne kakhali abukula silala khwi khumi khukhwama khu Aburahamu mala abiita Aburahamu chikhabi, owaba ne lisuubisia lia Wele.
Khuli na ng'ali khuli oyo obiita chikhabi ali omukali khukhila obiitwa tawe.
Ne khuloondekhana ne basaayi, silala khwi khumi sibuusibwanga ne babaandu bafwa; ne khulwa Melikisedeki silala khwi khumi siabuusibwa ne noyo omenya, nga liiandiko lilomanga.
Khwako, nga Aburahamu ne aruunga silala khwi khumi, Lawi, (niye lisaaye liewe liabuusianga silala khwi khumi,) yesi aruunga.
Sikila abeele Lawi akhasaalwa tawe, ne kakhali aaba mu kukaawe Aburahamu nga Melikisedeki ne amwakaanana.
Lilaka liaebwa khu baandu ba Isiraeli khuloondekhana ne bubwisaayi bwe Balawi. Nono abanga bali bubwichufu bwanyoolekhana khubirira mu milimo kie basaayi be silawi, andi lilienya lio musaayi lukano luluundi se liabao tawe, oyo owilao khuloondekhana nga Melikisedeki ne aaba, okhali owa Aruni tawe.
Sikila busaayi ne bukaluukhasibwa, likaluukhania likhoyeele khubao akhaba mwilaka.
Ne Omwami wefwe, niye bibiindu bino biboolwakho, aaba owe kholo ekiindi busa, mala se aliio na mulala khu be kholo yewe owakhalabakho nga omusaayi tawe.
Limanyikhaane bulayi bwene mbo Omwami wefwe asaalwa mu kholo eya Yuda, mala Musa se ararakho khu kholo eyo kamakhuwa ke busaayi tawe.
Likhuwa lino libonekha bulayi nga omusaayi lukano luluundi ne abonekha, omusaayi oli nga Melikisedeki.
Se aakholwa omusaayi, khulwe kamalaka ne lilienya lio mundu tawe, ne kakhali khubirira mu bunyali bwe bulamu bukhali ne sisiakamo tawe.
Sikila liiandiko liloma lili,
“Oliba Omusaayi buli lwosi, bulayi bwene nga Melikisedeki.”
Nono, lilaka likhale liarwa alubeka, sikila liaba litekhele lundi liaba likhalimo bukhala tawe.
Sikila Lilaka lia Musa liaba selinyala khukhola sisiindu siosi siosi khuba sisichufu tawe. Ne luno lilieyikina lilayi khukhilakho liareerweo, nilio khubiriramo nio khuche siimbi ne Wele.
Lundi, khukhwichuba khwa Wele khuliio. Khukhwechuba khurio se khwabao nga babaandi ne bakholwa basaayi tawe.
Ne kakhali Yesu ekela omusaayi khubirira mu khwechuba khwa Wele ali,
“Omwami echubile, ne se alakaluukhasia kamebaasio kewe tawe!
‘Ewe oli omusaayi buli lwosi.’ ”
Bubwabukhani buno nono, bwosi bukhola Yesu abe lisuubisia lie Ndakaano endayi khukhilakho.
Bubwabukhani bubuundi buliio. Basaayi babaandi abo baba bakali, sikila lifwa liabakhiingililanga khuchiililila ne kimilimo kiabwe kie busaayi.
Ne kakhali Yesu achiilililanga khumenya buli lwosi, ne kimilimo kiewe nga omusaayi se kiila khu mundu okundi tawe.
Khwako anyala khuonia abo babecha khu Wele khubirira mu niye luno nende biise bioosi, sikila amenyile buli lwosi khukhwekoonjelela Wele mu masaba sikila nibo.
Nono, Yesu ali Omusaayi Omukhulu Lukali okhuyeetanga efwe. Ali omutakatifu, se ali ne kamabi namwe bubwoni bwosi bwosi tawe. Aukhasiibwe khukhwama mu be bubwoni ne khuniinisibwa angaaki we likulu.
Se ali nga basaayi bakhulu babaandi abo tawe; se enyekhana khuaana chimbosio buli ndaalo khulwe bubwoni bwewe nio arusie chichiindi khulwe bubwoni bwe babaandu babaandi tawe. Aana embosio ndala lulala lwong'ene, nga eerusia omwene.
Lilaka lia Musa liroboraanga babaandu busa khuba basaayi bakhulu; ne kakhali lisuubisia lia Wele liakholwa ne liliechuba, liliecha enyuma we Lilaka, lirobora Omwana owakholwa khuba omwichufu buli lwosi.

Akhalabananga nga Omusaayi Omukhulu Lukali abuundu atakatifu lukali, niio, liiema lia ng'ali lili, likhombakhwa no mundu tawe ne kakhali liombakhwa no Mwami.
Buli Omusaayi Omukhulu Lukali aroborwa khuaana biaanwa ne chimbosio khu Wele, khwako Omusaayi wefwe Omukhulu khukhwola yesi abe nende sie khuaana.
Abanga bali aba khu sibala, andi se aaba omusaayi tawe, sikila basaayi balikho baana biaanwa bibienyekha ne Lilaka lie Bayaudi baliio.
Kimilimo nikio bakhola nga basaayi ng'ali kili busa nga sifwaanani ne sisiiniini sie bibiindu bie mwikulu. Kali busa nga ne kaba khu Musa. Nga aaba siimbi khukhwombakha liiema, Wele amuboolela ali, “Khola buli siindu khuloondekhana nga ne wekesebwa ne oli khu sikulu.”
Ne kakhali luno, Yesu aeleseebwe kumulimo kwe busaayi kumuboofu khukhila kikiabwe, nga endakaano niyo aarao akari wa Wele ne babaandu bewe eli endayi lukali, sikila eli ne lisuubisia lie bibiindu bilayi lukali.
Abanga sisiindu siibi se siabao mu ndakaano eye khunyoa tawe, andi eye khabili se yenyekha tawe.
Ne kakhali Wele abonanga kamabi mu baandu bewe ne aaloma ali,
“Omwami aloma ali, chindaalo chilikho chiicha, nicho ese khakholelemo endakaano embia ne babaandu ba Isiraeli ne babaandu ba Yuda.
Se ekhabe nga endakaano niyo nakhola ne bakuuka babwe,
khu ndaalo niyo nabatiila kumukhono ne mbarusia e Misiri tawe.
Se baba basuubilwa khu ndakaano niyo nakhola nabo tawe, khwako se nabarekeeresia tawe.
Luno, Omwami aloma ali, yino niyo endakaano niyo khakhole
ne babaandu ba Isiraeli mu ndaalo chichiicha.
Khare kamalaka kase mu mebaasio kabwe mala nga aandike khu miooyo kiabwe. Ese khabe Wele wabwe, nabo bakhabe babaandu base.
Se aliio khu nibo okhekisie owasie owe mu sibala siewe namwe aboolele wandaaye ali, ‘Manya Omwami’ tawe. Boosi bakhamanye ese, khukhwama khu mukeekhe khukhwola khu mukali.
Khababeele bubwoni bwabwe ne se khakhebulile kamabi kabwe tawe.”
Nga Wele alomaloma khu ke ndakaano embia, aaba aakholile eye khunyoa khuuba ekhale. Ne buli siindu ne siba sikhale ne khukofula, aba sienya khuwao.

Endakaano eye khunyoa yaba ne kamalaka khulwe khusaaya lundi yaba ne abuundu niio babaandu bang'oona khulwe khusaayilao.
Liiema liombakhwa, ne lusiro lwalio lwe bweeni lwalaangwa Abuundu Atakatifu we Butakatifu. Siteetwe sie khurakho etaa ne mesa eyabakho kumukaati kukwaanwa khu Wele biabamo.
Liiema lilialaangwa Abuundu Atakatifu Lukali liaba enyuma we pasia eya khabili.
Alutare eye sahabu eye khukhwoseliakho bupaani, alala ne Lisanduku lie Ndakaano nilio basaa esahabu, ne kumwendo kwe sahabu kukwabamo mana, ne siimbo eya Aruni eyaba ne sisiinekho kamasaafu, ne bipande bibili bie kamabaale bibiaandikwakho kamalaka biabaamo.
Bibuumbe bie chindaa bibiekesia khubao khwa Wele, biaba angaaki we Lisanduku lundi biabambula chindaa chabwe choola abuundu niio babeelangao baandu bubwoni. Ne kakhali luno se sili siise sie khukhwinoosia buli siindu mu bwichufu tawe.
ne kakhali Omusaayi Omukhulu Lukali achichanga mwiiema lie mukari, ne akholanga ario lulala lwong'ene khu mwiiko. Aasutanga kamalasile niko aananga khu Wele khulwo mwene ne khulwe bubwoni nibwo babaandu bakhola ne bakhamanyile bali balikho bakhola bubwoni tawe.
Roho Omutakatifu ekesianga abuwaanga khukhwama mu lirekekha lino lioosi ali, engila eye khucha Abuundu Atakatifu Lukali ekhekulwa tawe, khu siise sioosi liiema lie nje ne liliio.
Sino sili simanyisio sisiekesia siise sia luno. Siekesia sili biaanwa ne chimbosio chaanwa khu Wele se chinyala chakhola kimiooyo kiaabo bamusaaya niye kiaba kimichufu tawe,
sikila biianwa ebio bialoondekhananga ne khulia, khunywa ne kimisaango kie khukwalaasia kiong'ene. Kano koosi kali kamalaka ke nje busa, kaliio khukhwola siise nisio Wele aliraao lilaka liiya.
Ne kakhali Kristo eechile khale nga Omusaayi Omukhulu Lukali owe bibiindu bilayi bili ano khale. Liiema nilio akhalabanamo lili liboofu lundi lilichufu lukali; se lili liiema liliang'oonwa ne kamakhono ko mundu tawe, ne se lilikho ne sitonye sie sibala sisiabaang'anwa sino tawe.
Nga Kristo abirira mu Liiema mala engila lulala lwong'ene Abuundu Atakatifu Lukali, se abukula kamalasile ke chimbusi ne chiuunwa khuaana nga embosio tawe; ne kakhali, abukula kamafuki kewe omwene mala akhunyoolela efwe buonia bwa mindali.
Kamalasile ke chimbusi ne chiuunwa ne likokhe lie moosi yosiibwe biaanwangwa khulwe baandu ba baaba ne bakholile kimisilo, ne bino biabakwalaasianga khulwe khubarusiakho bubi obwo.
Khubeela kano kali kang'ali, aba kamafuki ka Kristo kakhola bikali lukali! Khubirira mu Roho owa mindali, Kristo erusia omwene khu Wele nga embosio eye bubwichufu. Kamafuki kewe kakhukwalaasia efwe kamebaasio kefwe khukhwama mu miima kikhalimo bukhala tawe, nio khukhalabanile Wele omenyile mindali.
Khulwe sifuno sino Kristo ali niye oreeranga endakaano embia, nio abo nibo Wele alaangile boole khunyoola chikhabi cha mindali nicho abasuubisia. Kano kanyala kekholekha sikila lifwa liielesianga babaandu bulekhuule khukhwama mu mabi niko bakhola khuloondekhana ne endakaano eye khunyoa.
Omundu owalekha lilienya liewe ali baliloonde ne afwiile, afwichanga nio baliloonda.
Lilienya elio se lili ne sifuno siosi siosi omundu owasuubisia omwene ne asiili mulamu tawe, likholanga kimilimo nafwiile.
Esio nisio sikila endakaano eye khunyoa ne yechao khulwe khurumikhira kamalasile.
Ekhunyoa, Musa aaboolela babaandu kamalaka koosi nga ne karebwao mu Lilaka lia Musa. Nio abukula kamalasile ke chiuunwa ne chimbusi, akatubasia ne kameechi, mala aarumikhira sisiaangu ne bufuumbo bubesemu khukaanyaka khu sitabu sie Lilaka lia Musa ne khu baandu boosi.
Aloma ali, “Kano niko kamalasile ke endakaano niyo Wele amulakile enywe muloonde.”
Mu ngila ng'eneyo Musa aanyaka kamalasile khwiema lie Ndakaano ne khu biindu bioosi bibiarumikhirwanga mu lisaaya.
Ng'ali, khuloondekhana ne Lilaka, kamalasile kakwalaasianga embi buli siindu, ne kamalasile ne kakhachichukhe, khubeelwa khwe bubwoni se khuliio tawe.
Bibiindu nibio Musa aakhola ebio, bifwaanana nende bie mwikulu bibieene bikwalaasibwa birio. Ne kakhali bibiindu bie mwikulu bienyekha biielesibwe chimbosio chindayi lukali khukhila chino.
Sikila Kristo se acha Abuundu Atakatifu niio omundu aang'oona ali sifwaanane sie Abuundu ang'ali tawe. Acha mwikulu mu bweene, nimwo luno abonekhela ebweeni wa Wele mu bweyaangu bwefwe.
Omusaayi Omukhulu Lukali achichanga Abuundu Atakatifu Lukali buli mwiiko ne kamalasile ke sisiaayo. Ne kakhali Kristo se achao khukhwirusia omwene kamakhabi kamakali tawe,
busa aandi apisibwa siibi kamakhabi kamakali khukhwama nga sibala siabaang'anwa. Ne kakhali, luno nga biise bie chindaalo bioosi ne bimbiya sisiakamo, aabonekha lulala lwong'ene mala akama, khurusiao bubwoni khubirira mu khweana omwene nga embosio.
Buli mulala khukhwola afwe lulala, mala ne afwiile, Wele amukhalakile.
Mu ngila ne ng'ene Kristo yesi aanwa nga embosio lulala lwong'ene khurusiao bubwoni bwe bakali. Se akhabonekhe lukhola khabili khu rusiao bubwoni tawe, ne kakhali akhabonekhe khuonia abo bamulindiliile niye.

Khwako sikila Lilaka lie Bayaudi lili busa sisiiniini sie bibiindu bilayi bibiaba ne bilikho biicha, ne se lili bibieene tawe, chimbosio chiaanwanga buli lwosi buli mwiiko, se chinyala chakhola babaandu babecha khu Wele mu ngila eyo baba babechufu tawe.
Abanga babaandu basaayanga Wele mu ngila eyo ng'ali bakwalasibwa khukhwama mu bwoni bwabwe, andi se beulila ne bali ne bubwoni lundi tawe, lundi andi chimbosio choosi chakama.
Ne kakhali chimbosio chiaanwanga buli mwiiko khukhebusia babaandu bubwoni bwabwe.
Sikila kamalasile ke chiuunwa ne chimbusi se kanyala karusiao bubwoni tawe.
“Ewe se wenya chimbosio ne biaanwa tawe, ne kakhali wandekekheere ese kumubili.
Ewe se osiimisibwa ne bibiaayo bibiosiibwe khu alutare tawe,
namwe chimbosio khulwe khurusiao bubwoni tawe.
Nio naloma ndi,
‘Ee Wele, ese ndi ano khukhola lilienya liowo nga kaandikwa khwise mu sitabu sie Lilaka.’ ”
Khunyoa aloma ali, “Se wenya namwe se osiimisibwanga ne chimbosio nende bie khuaana namwe ne bibiaayo bie khukhwoselia khu Alutare ne chimbosio che khurusiao bubwoni tawe.” Aloma kano akhaba chimbosio chino ne chirusibwa khuloondekhana ne Lilaka.
Nio aloma ali, “Ee Wele, ese ndi ano, khukhola lilienya liowo.” Khwako Wele arusiangao chimbosio chikhale choosi ne khu khwisiao embosio eya Kristo.
Efwe fweesi khwakwalaasibwa khukhwama mu bwoni ne mbosio eye kumubili kwa Yesu Kristo omwene niyo aakhola lulala mala aakama ario sikila aakhola niko Wele eenya akhole.
Ne kakhali Kristo, aana embosio ndala khulwe khurusiao bubwoni, embosio eya buli lwosi mala nga ne amala ario eekhala kumukhono kumuseecha kwa Wele.
Eyo nono, aaliindile Wele are basiku bewe aasi nga endebe eye khuswalakho bikele biewe.
Khwako, khubirira mu mbosio ndala aakhole bakwalaasibwe khukhwama mu bwoni babe babechufu buli lwosi.
Ne Roho Omutakatifu yesi akhuelesianga efwe buloli bwewe. Khunyoa aloma ali,
yino eli endakaano niyo khakhole nabo mu ndaalo chichiicha:
Khare kamalaka kase mu miooyo kiabwe mala ngaandike mu mebaasio kabwe.”
Khwako nga bino ne bimalile khubeelwa, siaanwa sie khurusiao bubwoni se sienyekha lundi tawe.
Nono, bawandaayase, efwe khuli ne bulekhuule bubwichufu khucha Abuundu Atakatifu Lukali khulwe khubirira mu lifwa lia Yesu.
Akhwikulila efwe engila embia, engila eye bulamu, khubirira mu pasia eyo, nikhwo khubirira mu mubili kwewe omwene.
Khuli no Musaayi omukali owimeelela enju eya Wele.
Khwako lekha khwiche siimbi ne Wele ne kumwoyo kumulekhuule ne lisuubila lia ng'ali, ne kimiooyo kikwalaasiibwe khukhwama mu liba lie mukari libi, lundi ne kimibili kisingiibwe mu meechi kamakwalaafu.
Lekha khwiandalasilie elala mu lieyikina nilio khwiyamanga, sikila khwiyikina khuli Wele alakhola niko akhusuubisie efwe.
Lekha khuechane kimiooyo fwabene khu fwabene, khuyeetane fwabene khu fwabene, khuba ne busiime ne khukhola kamalayi.
Khukhalekha kumwiima kwe khukhwakaanana alala, nga balala ne balikho bakhola tawe. Ne kakhali, lekha khutase khutinyilisiana, nga ne khubona khuli Endaalo yo Mwami elikho yimbiya.
Sikila embosio ekiindi yosi yosi erusiao bubwoni se elikhoo kaaba bali mwenyelamo khuchiililila khukhola bubwoni enyuma we khuboolelwa bung'ali tawe.
Ne kakhali, siramireo sili khulindiilila mu buri liliicha lie likhalaka ne kumulilo kumurafu kulibunia abo bayingania Wele!
Yesi yesi okharia Lilaka lia Musa tawe akhoyeele eerwe ne akhalakilwe khuba omwoni khuloondekhana ne buloli bwe baloli babili namwe bakali, ne akhakholelwakho siisa tawe.
Nono, kakhabe kariena, khu mundu olekelesianga Omwana owa Wele? Naanu obukulanga kamafuki ke ndakaano eya Wele kakamukwalaasia khukhwama mu bwoni khuba ka busa? Naanu okhomanga Roho owe kumwalaalo? Yibaasia siiukuumo nisio akhanyoole sikhabe sibi lukali!
Sikila efwe khumanyile owaloma ali, “Ese kheyache, ekharuungie;” lundi owaloma ali, “Omwami akhakhalakile babaandu bewe.”
Sili sisiindu sie khuriisia khukwa mu makhono ka Wele omenyile mindali!
Khebulila nga ne kaba khaale khwinywe. Mu ndaalo echo, enyuma we buwaanga bwa Wele khukhosia khwinywe, mwaapwa siibi lukali, ne kakhali se mwakhilwa mu khunyaakhana khwenywe tawe.
Biise bilala mwakhomwanga ebweeni we babaandu ne mukholelwa kamabi, ne mu biise bibiindi mwaba mwerekekha khuambaana nabo ba baaba ne bakholelwa bario.
Mwasanga mu khupisibwa khwe baboe, mala nga bibiindu bienywe bioosi biabukulwa mwekhaliilikha butinyu obwo mu busangaafu, sikila mwamanya muli mwaba mu siili ne sisiindu silayi lukali, sisiindu sinyala siamenya buli lwosi.
Nono, mukhalekha khuba banyindaafu tawe, sikila bunyindaafu bureranga kumuruuru kumuboofu.
Mukhoyeele mwefwiilisia, nio mukhole lilienya lia Wele mala munyoole nisio asuubisia khumuelesia.
Sikila, nga liiandiko ne lilomanga lili,
“Siise siasikaale sitiiti,
oolikho wiicha akheeche, se akhakhiinde tawe.
Ne kakhali omundu wase omuluungi
akhamenye khulwe lisuubila,
ne kakhali ne akobola enyuma,
se khamusangaalile tawe.”
Efwe se khuli babaandu bakobola enyuma ne khutiba tawe. Ne kakhali, khuli abo bali ne lisuubila lie khuonia kimiooyo kiefwe.

Khuba ne lisuubila khuli khuba na ng'ali khu biindu nibio khweyikina, khuba nasuubi khu biindu nibio khukhanyala khwabona tawe.
Wele aafukiilila babaandu be khaale khulwe lisuubila liabwe.
Se aliio yesi yesi onyala asiimisia Wele nakhali ne lisuubila tawe, sikila oyo yesi yesi owiicha khu Wele khukhwola abe ne lisuubila ali Wele aliio, lundi aelesianga kumuruuru bamuyimanga niye.
Khulwe lisuubila amenya nga omukeni mu sibala nisio Wele aaba ne amusuubisie. Amenyanga mu maeema, bulayi bwene nga Isaaka ne Yakobo ne bamenyanga, ba baaba ne lisuubisia lilala ne Aburahamu.
Sikila Aburahamu alindiililanga lukoba luuli ne kimisiingi nikio Wele omwene aang'oona ne khu khwombakha
Lisuubila nilio liliakhola Sara anyoola bunyali bwe khuba ne nda, akhaba kimiiko kiewe ne kiaba ne kibirire, sikila amanya ali Wele omusuubisie ali omusuubilwa.
Akhaba Aburahamu ne aaba nga wafwa khale, khukhwama khu mundu mulala yuno babaandu basaalwa bakali nga ching'enieesi che mwikulu, bakali nga kumuyekhe kwe khu sikiingi sie nyanja, kukhabalikha tawe.
Babaandu balomanga kamakhuwa nga ako, babechanga khwasie busa bali balikho bayiima sibala siabwe babeene.
Abanga bali bachiililila khukhwibaasia sibala nisio baba ne baruriremo, andi bakhola bario, baba ne bubweyaangu bwe khukobolayo.
Ne kakhali, nisio benyanga sili sibala silayi, sibala sie mwikulu. Khwako Wele se aba ne chisoni khulwa nibo khumulaangwa Wele wabwe tawe, sikila aabarekekheere nibo lukoba luboofu.
Omwana niye abeele Wele aamuboleele ali, “Khubirira khu Isaaka, ewe okhanyoole lisaaye nilio nakhusuubisia.”
Aburahamu amanya ali Wele anyala khulamusia Isaaka khukhwama mu lifwa, ne Aburahamu ng'ali akoboselwa Isaaka khukhwama mu lifwa.
Arobora khu khuupisibwa siibi alala ne babaandu ba Wele khukhila khusangaala mu bwoni khu siise sitiiti.
Akhebulila ali khukhomwa sikila Kristo oliicha khwaba khwe bukhala bukali khukhila kamabiikhilo ke buiinda koosi ke mu Misiri, sikila aaba ne lilieyikina lie kumuruuru kuliicha ekhumaliilikha.
Lisuubila nilio liliamukhola arao Epasaka mala alaka kamalasile kaanywe khu miliango nio, malaika owe lifwa akheera babaana be siseecha babele be Baisiraeli tawe.
Lisuubila nilio lilialiinda omueeyi Rahabu khwirwa alala ne nabo babalekelesia Wele tawe, sikila akaanila bayooti Baisiraeli mu busaale.
Khubirira mwisuubila bapanianga bibala bioosi mala babiula. Bakholanga kamaluungi mala banyoola nisio Wele asuubisia khubaelesia. Bafuunikha kiminwa kie chitalang'i,
basimia kimililo kimirafu, baona khukhwirwa ne mbalu. Baba batekhele, ne kakhali baaba be kamaani; baba barafu mwiie mala baula banamae be basiku.
Khubirira mwisuubila bakhasi babona balebe babwe ba baaba ne bafwiile balamusibwa.
Babaandi, nga baloba khufukiilila bulekhuule, bafwiila mu khupisibwa siibi, nio bolaane khulamusibwa mu bulamu bulayi khukhilakhoo.
Balala bakhomwa ne khu khuupwa biboko, ne babaandi babowa ne kiminyololo mala barebwa mu siboe.
Bapwa kamabaale, bakhalwamo abili ne kumusiameno, berwa ne mbalu. Bakeendelanga kamasieelo ke kamakheese ne chimbusi. Baba bataambi, bapisibwa siibi ne khukuulumisibwa.
Bulayi bwe sibala se bwaba siindu khu nibo tawe! Bayiiyayiiyanga nga baakwa mu biangalaamwe ne mu bikulu, bamenyanga mu mabina ne mu maloo.
Bano boosi babonekha khuba banyindaafu khulwe lisuubila liabwe! Ne kakhaba kario se banyoola nisio Wele asuubisia khubaelesia,
sikila yaba Wele aakhurekekhera efwe kamalayi lukali. Sifuno siewe siaba bali nibo bolaane khuba babechufu ne bali nafwe.

Khwako sikila khuli ne baloli bakali bari, khe khulekhe buli siindu sikhukhiingililanga, ne bubwoni bubwakhutiila tatatatata, mala khutime chimbilo chili ebweeni wefwe ne liliekhaliilikha.
Lekha khure chimoni chefwe khu Yesu, orakikhanga ne khutabusia lisuubila liefwe. Kumusalaba se kwakila aafwa kumwoyo tawe! Ne kakhali, sikila ekhoyo niyo aaba ne alikho acha khunyoola, se abonakho sisiindu simuambia chisoni mu khufwila khu musalaba tawe, ne luno ekhaale alubeka luseecha lwe ndebe eye bubwami eya Wele.
Yibaasia khu niko abiriramo, nga efwiilisia mu khubiilwa ne babooni! Khwako mukhafukiilila khufwa kimiooyo tawe.
Sikila mukhukhaka khwenywe khuloba bubwoni, se mwapaane ne bubwoni khukhwola khukhwiirwa tawe.
Mwebiliile kamakhuwa ke khumutinyilisia enywe niko Wele aamuboolela nga babaana bewe?
“Mwana wase, rekeeresia Omwami,
ne akhukololosia,
ne okhafwa kumwoyo, nga ne akhurafwira tawe.
Sikila Omwami akololosianga buli mundu niye asiima,
lundi aukuumanga buli mundu niye abukula khuba omwana wewe.”
Yekhaliilikhila buchuuni nibwo mubiriramo nga siiukuumo khukhwama khu paapa wenywe; khuchuunisibwa khwenywe khwekesia khuli Wele alikho amukholela enywe nga babaana bewe. Omwana yesi yesi abakhoo niye raraawe akhaukuumanga tawe ku?
Ne kaaba bali se muukuumwa nga babaana bewe tawe, liekesia lili aba se muli babaana bewe bang'ali tawe; ne kakhali babaana be yasiimba.
Ne bapaapa befwe be mu sibala bakhuukuumanga efwe mala khwabaria. Nono, aba khweaana khuriena khu Paapa owe kimiooyo kiefwe mala khumenye!
Bapaapa befwe be mu sibala bakhuukuumanga efwe khu siise sitiiti, khuloondekhana nga balibona khuba lie buluungi, ne kakhali Wele akhukholelanga ario khulwe nganga yefwe fwabeene, nio wakana khusaange mu butakatifu bwewe.
Ne khuukuumwa, khubonekhananga siise esio khuba sisiindu sie khu khukhuchuunia efwe kimiooyo, se sili sie khu khusangaasia tawe. Ne kakhali enyuma wako, abo baluungisibwa ne siiukuumo nga esio sirio banyoola kumuruuru kwe bulamu bwe buluungi.
Chiililila khukeenda khu ngila chingololofu, nio mbo sikhandakilo sisialemala sikhaba sileme tawe, ne kakhali sione.
Khaka khuba mu muleembe na buli mundu, mala mukhake khumenya limenya litakatifu, sikila se aliio na mulala okhabone Omwami ne akhali omutakatifu tawe.
Mwelinde mukhakhola murio mwaukha khukhwama khu mwalaalo kwa Wele tawe. Mukhalekha omundu yesi yesi aaba nga simelwa silulu sichoanga mala sireera butinyu bukali ne buchiba bwasio khu biindi tawe.
Mukhalekha yesi yesi aaba ne sifwaabi namwe aaba okhali owa roho nga Esau, owakusia kumukabwa kwewe nga omwana omubele khulwe siakhulia silala siong'ene tawe.
Ekhumaliilikha, mu manyile muli enya anyoole chikhabi cha raraawe; mala khunyoola tawe, sikila raraawe se aaba ne ngila yosi yosi eye khukaluukhasia nisio aaba ne akholile tawe, akhaba ne achiyiima ne alila.
sikila abeele se banyala benyala mwilaka lilialoma lili, “Akhaba esaang'i ne yetiila khu sikulu, khukhwola yipwe kamabaale efwe.”
Kakabonekha kaba kariisia lukali nio Musa aloma ali, “Nariire ne khuterema!”
Ne kakhali, mwechile khu Sikulu sia Sayuni lundi mu lukoba lwa Wele omenyile mindali, Yerusalemu lwe mwikulu, ne ba Malaika balwo chielefu bali ne khoyo.
Mwechile mu libuusiana lie babaana babele ba Wele, nibo kamasina kabwe kaandikwa mwikulu. Mwechile khu Wele, oli omukhalaki owe babaandu boosi; ne khu roho che babaandu balayi babakholwa khuba babechufu.
Mwechile khu Yesu ooli owe akari we babaandu ne Wele mu ndakaano embia, lundi mwechile khu mafuki kakachichukha kasuubisia bibiindu bilayi lukali khukhila kamafuki ka Apili
Nono, lola bulayi mukhakhola murio mwaloba khuulila oyo olomaloma tawe. Abo babaloba khuulila oyo owalomanga burume bwa Wele khu sibala se beebacha tawe. Nono, efwe khukhebache khuriena, kaaba bali se khuulila oyo olomalomanga khukhwama mwikulu tawe!
Kumumilo kwewe kwasisiikha sibala siise esio, ne kakhali luno asuubisie ali, “Khasisiikhe lundi sibala ne likulu liosi.”
Likhuwa “Lundi” liekesia abuwaanga lili bibiindu bibiabuumbwa bioosi bikhasisiikhwe birusibweo nio bikhanyala biasisiikhwa birameo.
Nono, lekha khuupe orio, sikila khwanyoola bubwami bukhanyala bwasisiikhwa tawe. Lekha khuupe orio mala khusaaye Wele mu ngila emusiimisia niye, mu khweboombia ne mu buri bukali,
sikila Wele wefwe ng'ali ali kumulilo kubunia.

Chiililila khusiimana nga wandaaye ne wandaaye.
Mukhalekha khukhwakaanila bakeni mu chingo chenywe tawe. Balala baliio babakhola bario mala bakaanila bamalaika ne bakhamanyile tawe.
Khebulila abo bali mu siboe, oli muli mu siboe ne abo. Khebulila balikho baapwa siibi oli enywe ne mulikho mupwa siibi nabo.
Limenya lie khureerana likhoyeele linyoole lukoosi khukhwama khu baandu boosi, ne khukhwola busuubilifu bube akari wo museecha no mukhasi. Wele akhakhalakile be sifwaabi nende abo bakhola bueeyani.
Khwako nono efwe khunyala khuloma ne bunyindaafu khuli,
“Omwami ali omuyeeti wase, se ndaria tawe.
Omundu onyala akhola siina khwise?”
Khebulila ba baaba babemeelesi benywe, babamuboolela enywe burume bwa Wele. Yibaasia nga bamenyanga limenya liabwe, mala muloonde lisuubila liabwe.
Yesu Kristo ali busa omwene no mwene likolooba, luno nende buli lwosi.
Mukhalekha kamekisio kamakeni kosi kamurusia enywe khu ngila enuungi tawe. Buli bulayi khunyoola kamaani ke mukari khukhwama khu mwalaalo kwa Wele, ne se khuli khulwe khuria kamalaka kaloondekhana ne biakhulia tawe; abo babaria kamalaka kano se bayeetwakho nako tawe.
Basaayi bakhalabananga abuundu niio Bayaudi basaayilanga Wele se bali ne bunyali bwosi bwosi khuliakho sie mbosio siosi siosi khu alutare yefwe endakatifu tawe.
Omusaayi Omukhulu Lukali, areranga kamalasile ke bibiaayo Abuundu Atakatifu Lukali khukaana nga embosio khulwe bubwoni; ne kakhali bibiaayo bibieene biosebwanga enje we lukoba.
Khulwe sifuno sino Yesu yesi aafwiila enje we lukoba, nio akwalaasie babaandu khukhwama mu bwoni khu mafuki kewe omwene.
Lekha nono, khuche niio ali enje we lukoba, mala khusaange mu soni chewe.
Sikila lukoba lwa mindali khwifwe se luli khu sibala khuno tawe, khulikho khuyiima lukoba lulikho ne lwicha.
Nono, lekha efwe biise bioosi, khuanenge efuma khu Wele, nga embosio yefwe khubirira mu Yesu, siaanwa sie kiminwa kimwiyamanga niye nga Omwami.
Mukhebilila khukhola kamalayi ne khuyeetana tawe, sikila biaanwa nga bino bisiimisia Wele.
Ria babemeelesi benywe mala muloonde kamalaka kabwe. Baliindanga kimiooyo kienywe nandakhaola, sikila khukhwola benoosiele Wele ke bukhalabani bwabwe. Mwaba ne mu baria balakhola kimilimo kiabwe mu busangaafu, ne kalekha khuba kario tawe, balakikhola ne basulunye, mala ako se kaba ne buyeeti khwinywe tawe.
Chiililila khu khusabila efwe. Khuli na ng'ali khuli, khuli ne liba lie mumebaasio lilayi, sikila khwenya khukhole kamaluungi biise bioosi.
Lundi mwikoonjelela enywe mu busuubilifu ndi musabe muli Wele angobosie mwinywe khangu.
Nono lekha Wele owe kumuleembe owalamusia Omwami wefwe Yesu khukhwama mu lifwa, ooli Omwaayi omukali owe kamakheese. Khuloondekhana ne lifwa liewe nga embosio eye ndakaano eya mindali,
amuelesie enywe buli siindu silayi nisio mwenya nio mukhole lilienya liewe, khubirira mu Yesu Kristo. Luyali lube khu Yesu khu niye mindali na mindali! Amina.
Bawandaayase, ese mwikoonjelela enywe, murekeeresie mu khwifwiilisia burume bwe khumuraamo kimiooyo buno; sikila ebarwa niyo ese muandikile yino seli endeeyi lukali tawe.
Nenya mumanye muli wandaayefwe Timoteo alekhuulibwe khukhwama mu siboe. Aaba ne aleecha khangu, aba khabe naye nga khamukeniie enywe.
Elesia kimileembe kiefwe babemeelesi benywe boosi ne babaandu ba Wele boosi. Bawandaayefwe khukhwama Italia bamurumiire enywe kimileembe kiabwe.
Kumwalaalo kwa Wele kukhoya kube nanywe mweesi.

Basaale, ne munyoola kamakhako ka buli lukano, kabukule khuba ekhoyo,
sikila mu manyile muli lisuubila lienywe ne libirira mu makhako nga ako kario, ekhumaliilikha munyoola kamaani ke khukhwikhaliilikha.
Lekha khukhwekhaliilikha khwenywe khumutinyilisie khukhwola ekhumaliilikha, nio mube babolaana lundi babechufu bakhatamba siindu tawe.
Ne kakhali omundu yesi yesi khwinywe aaba nakhali ne limanya tawe, akhoya asabe Wele, oelesianga babaandu boosi mu buaani bukali ne kumwalaalo.
Ne musaaya, mukhoya musuubile, mukhaba ne liaayaaya liosi liosi tawe. Yesi yesi oba ne liaayaaya ali nga siibuli ne siyilwa eyi neyi, ne khuungu khu nyanja.
Omundu nga oyo ario, akhebasiakho ali anyala anyoola sisiindu siosi siosi khukhwama khu Mwami tawe.
Ali ne liaayaaya ne se amanyile nisio akhoyeele akhole mu buli siindu tawe.
Omukristo oli omutaambi akhoya asangaale Wele ne amuniinia,
ne omukristo omuiinda akhoya asangaale Wele ne amukhola khuba omutaambi sikila baiinda baliwao busa nga bimuli bie mundaa.
Enyanga esoanga ne lumemu mala yosia simelwa, khamuli khasio khakwa aasi, mala bulayi bwakho bwonakwa. Mu ngila ng'eneyo omuiinda akhaweo ne alikho achiililila khukhola kakeewe busa.
Ali ne busangaafu oyo owikhaliilikha mu makhako, sikila ne abirire likela elio, akhanyoole ekutwa eye bulamu nibwo Wele asuubisia ali alielesia abo ba bamusiima niye.
Ne khukelwa mu makhako kario, khukhaloma khuli, “Likhako lino liamile khu Wele tawe.” Sikila Wele sanyala khukhakwa ne kamabi tawe, lundi niye omwene sakhakanga omundu yesi yesi tawe.
Ne kakhali buli mundu akhakangwa ne liliekoomba liewe libi limutiimia enyuma we khumuombelesia.
Liliekoomba libi lino liiesianga ne khusaala bubwoni, ne bubwoni ne bukhulile, busaala lifwa.
Wandaayase bakoosi enywe, siindu sikhamubea tawe!
Buli siianwa silayi lundi sisichufu siamanga mwikulu khu Paapa, oli omubuumbi we buwaanga bwe mwikulu, okhakaluukhananga nga sisiiniini tawe.
Khulwe lilienya liewe omwene aakhubuumba efwe khubirira mulomo eya ng'ali, nio khube be khunyoa mu bibuumbe biewe bioosi.
Wandaayase bakoosi, khebulila lino. Buli mundu akhoya abe khangu khurekeeresia ne kakhali abe kalaa khulomaloma lundi abe kalaa mu khuambwa lirima.
Lirima lio omundu se lireeranga buluungi bwa Wele tawe.
Khwako lekha buli mwima kwe sifwaabi ne liiba libi lioosi. Yiboombia khu Wele mala mufukiilile elomo niyo abiaala mu miooyo kienywe, elomo enyala yamuonia enywe.
Mukhebea mwabeene mu khurekeeresia busa elomo yewe tawe, ne kakhali khola niko eboola.
Omundu yesi yesi orekeeresia elomo mala sakikhola tawe, ali nga omundu owilolela busa mu sikioo ebone nga nali.
Sikila elolelamo bulayi mala arekukha khangu, ebilila nga afwaana.
Ne kakhali oyo omalilanga bukesi bwewe khu lilaka lilichufu liielesianga babaandu bulekhuule, lundi se arekeeresia busa ne ebilila tawe ne kakhali alikhebulila ne khulira mu bikholwa biewe, Wele akhamubiite chikhabi mu koosi niko akhola.
Omundu yesi yesi mwinywe owibaasia ali, ali owe dini mala se anyala khuliinda lulimi lwewe tawe, edini yewe eyo aba se eli ne ngaanga tawe lundi aba alikho ebea busa.
Edini niyo Wele Paapa abala khuba engwalaafu lundi eya ng'ali niyo yino: Khuliinda bafuubi ne banamulekhwa mu sibi siabwe, ne khukhweliinda wamwene, sibala sikhakhutibia tawe.

Wandaayase enywe, nga basuubili mu Mwami wefwe Yesu Kristo, Omwami we luyali, mukhatomboola babaandu balala khuloondekhana nga babonekha busa enje tawe.
Kaaba bali omuiinda owefwarire embete eye sahabu ne chingubo chindayi echa mu siikhasio sienywe, ne omubanani owefwarire bitabutabu yesi echa.
Ne mwekesia buriaani khu omundu ofwarire bulayi ne khumuboolela muli, “Yikhala ano khu ndebe endayi yino,” mala muboolele omubanani muli, “Khewime ao namwe khewikhale aasi mu bikele biase,”
aba enywe muli ne bubi bwe khutomboolana ne khukhalakila babaandi khuloondekhana ne bifuno biikhali bilayi tawe.
Enywe wandaayase bakoosi rekeeresia! Wele aarobora babanani be sibala sino khuba baiinda mwisuubila ne khunyoola bubwami nibwo aasuubisia abo babamusiima niye.
Ne kakhali enywe ne mupia siibi babanani! Naanu bamupianga enywe siibi ne khumukhuruura ne bamuyila mu koti? Se bali baiinda?
Se bali nibo balomanga kamabi khu lisina lilayi elio nilio enywe mwaelesibwa?
Ne kakhali ne mubukula babaandu balala khuba balayi khukhila babaandi khuloondekhana nga ne babonekha aba mwakholile bubi, ne kamaandiko kekisia kali aba mwakholile bubwoni.
Yesi yesi ofuna lilaka lilala aba ali nga ofunile koosi.
Sikila mulala oyo owaloma ali: “Okhakhola bueeyi tawe,” niye lundi owaloma ali; “Okheera tawe.” Wakhaba nokhakholanga bueeyi tawe, mala waaba omwiiri aba wabeele omufunaki owe lilaka.
Khwako lomaloma ne khukhola bikholwa bienywe nga babaandu mulikhalakilwa ne lilaka likhuelesianga efwe bulekhuule.
Khola murio, sikila khu ndaalo eye likhalaka, siisa se sikhabeo khwaabo bakhakholelakho babaandu siisa tawe. Ne kakhali akhaba mu khukhalaka, Wele ali ne siisa!
Basaale base, lili ne bulayi siina omundu khuloma ali ali ne lisuubila ne bikholwa biewe se biekesia lisuubila chana tawe? Lisuubila elio linyala liamuonia ku?
Kaaba bali wandaayefwe aliio otaamba chingubo ne siakhulia,
mala mulala khywinywe amuboleele ali “Wele akhuliinde! Cha wore kumulilo mala olie bulayi!” Kaaba bali se wamueleesie bibienyekha mu limenya tawe? Aba nono wakholile ndai siina?
Kali busa kario ne lisuubila, ne likhali ne bikholwa tawe, aba liafwa.
Ne kakhali omundu alaloma ali, “Ewe oli ne lisuubila, ne ese ndi ne bikholwa.” Ese ngobosia ndi, “Njekesie, omundu yesi yesi onyala aaba ne lisuubila ne se ali ne bikholwa tawe. Nase ndakhwekesia lisuubila liase khubirira mu bikholwa biase.”
Ewe osuubila oli Wele aliio mulala yeng'ene? Bulayi! Akhaba bisieeno bisuubila ne khuterema khulwe buuri.
Musilu ewe! Ewe wenya wekesibwe oli lisuubila likhalimo bikholwa se lili ne bukhala tawe?
Kuuka wefwe Aburahamu aaba ariena omuluungi ebweeni wa Wele? Bikholwa biewe nibio bibiakila, nga ne arusia omwana wewe Isaaka khu alutare.
Se onyala wabona tawe? Lisuubila ne bikholwa biewe biaba alala. Lisuubila liewe liakholwa khuba lilichufu khubirira mu bikholwa biewe.
Ne kakhali liiandiko liloma lili, “Aburahamu asuubila Wele, ne sikila lisuubila liewe Wele amufukiilila niye khuuba omuluungi,” liecha liaba ng'ali. Khwako Aburahamu aalaangwa omusaale owa Wele.
Nono mwabone muli bikholwa biefwe nibio bikhukhola efwe khwaba baluungi ebweeni wa Wele, ne se lili lisuubila liong'ene busa tawe.
Khwako, nga kumubili kukhalimo kumwoyo ne kuli kumufu, lisuubila likhalimo bikholwa liosi lili liifu.

Bawandaayase enywe, bakali mwinywe mukhaba babekisia tawe. Nga mumanyile, efwe babekisia khulikhalakilwa mu khumenieelesibwa lukali khukhila babaandi.
Efwe fweesi khwekhiikhangakho mu biise bikali. Ne kakhali kaaba bali omundu se ekhiikhaangakho mu niko aloma tawe, aba niye ali omwichufu lundi anyala khukhweliinda mu liiba liewe lioosi.
Khurechanga endekwe mukhanwa mwe farasi nio ekhole niko khwenya ekhole lundi khunyala khwakikhola yacha niio khwenya eche.
Namwe yibaasia emeeli, nabuboofu obwo bwoosi ne khuyilwa ne khuungu esiro enyala yayusibwa ne ngara eye khukitimia eeli ndiiti eri, ne emeeli eyo enyala yacha osi osi niio omundu otimia enya eche.
Lulimi lwosi luli lurio, nabutiiti obwo bwoosi; lunyala lwebonia khu biindu biboofu.
Yibaasia busa nga kumusiru kumubalaayi kunyala kwosibwa ne khamuli khe kumulilo khalala.
Ne lulimi luli nga kumulilo. Luli ne kamakhiikha kamakali po mu mibili kiefwe, lundi lureera bubi mu liba liefwe liosi. Lurechanga limenya liefwe lioosi mu mulilo ne nalwo lwosi lwosibwa ne kumulilo kwa mindali na mindali.
Omundu anyala khubaya, lundi aabaya bibuumbe bibiindi bioosi, chisaang'i ne chinyuni, ne chindemu ne ching'eeni.
Ne se aliio akhaba mulala onyala khubaya lulimi tawe. Lulimo kamabi lundi se lunyala lwemeelelwa tawe, luli ne buchiba bubwira bukali.
Khurumikhiranga lulimi khufumia Omwami ne Paapa, lundi khulurumikhiranga khulaama babaandu babaandi. Babaandu bababuumbwa mu sifwaanani sia Wele.
Kamakhuwa ke khufumia ne kamakhuwa ke khulaama kama mukhanwa chana omwo. Basaale base, lino se lienyibwa liekholekhe tawe!
Kameechi kamanulu ne kamalulu kanyala kama mu moni ndala khulala ku?
Basaale base, kumutuli se kunyala kwama kamatuunda ke khu museituni tawe, kumusabibu se kunyala kwaama chinduli tawe, ne esebele eye kameechi kamalulu se nyala yamamo kameechi kamalayi tawe.
Aliio mwinywe oli ne limanya ne bukesi ku? Yekesia lilienelio mu khumenya bulayi, mu bikholwa biewe bilayi nibio akhola mu khwiboombia ne limanya.
Ne kakhali mu miooyo kienywe mwaba ne muli ne likhalikhililwa, bukhalafu ne khukhweyenyela, aba mulikho mukhola bubwoni khu bung'ali mu khwebonia muli muli ne limanya.
Limanya nga elio se liamanga mwikulu tawe, lili busa lie mu sibala, se lili lia roho tawe, ne kakhali lia Sietani.
Niio likhalikhililwa ne khukhweyenyela khuli, abwenao osi aba sisiayuumba ne bubi chingano choosi biliio.
Ne kakhali limanya liliama angaaki lili likwalaafu, lie kumuleembe, lie buolu lundi lie busaale. Lili lie siisa sikali lundi lireera bikholwa bilayi, se lilimo ekitombooli namwe bubacha tawe.
Ne likesa lie buluungi libialwanga mu muleembe ne nabo bareeranga kumuleembe.

Bulomani ne bukhupani buno mwinywe bilaamilanga waena? Se bilamilanga mu liekoomba lienywe lie kumubili limunaanianga enywe?
Mwekoomba ne se munyoola tawe, khwako mwirekekha akhaba khukhwira nio mu binyoole, mwekoomba bibiindu, ne kakhali se mu binyoola tawe, khwako mulomana ne khu khupana. Se munyoolanga nibio mwenya tawe sikila se musabanga Wele tawe.
Ne nga musaba, se munyoolanga tawe, sikila bifuno bienywe bie khusaba se bili bilayi tawe. Musabanga nio mubirumikhire khukhwisangaasia mwabeene.
Babaandu mukhali basuubilifu tawe enywe! Se mumanyile muli khuba omusaale we sibala aba oli omusiku owa Wele tawe? Yesi yesi owenya khuba omusaale we sibala aba abeele omusiku owa Wele.
Mukhebaasia muli liiandiko liloma lili, “Roho niye Wele aara mwifwe ali ne libuba likali,” se lilimo bung'ali tawe.
Khwako, khe mwiaane khu Wele, mukhiingilile Sietani ne naye alamwilukha.
Yisenda siimbi khu Wele, naye alesenda siimbi nanywe. Enywe babooni! Saaba kamakhono kenywe, ne enywe babacha, kwalaasia kimiooyo kienywe.
Khe mube ne bubeeleli, lila, ne khukhwiunamila; kaluukhasia chinjekho chenywe chibe bililo, ekhoyo yenywe ebe khusulunya!
Yiboombia ebweeni wo Mwami, mala naye alamuniinia.
Wandaayase enywe mukhaloma kamabi khu basienywe tawe, Yesi yesi oloma kamabi khu wasie namwe okhalakila omukristo wasie aba alikho aloma kamabi khu lilaka ne khulikhalakila. Ne yesi yesi okhalakila lilaka aba se ali omuloondi we lilaka elio tawe ne kakhali ali omukhalaki walio.
Ali Wele yeng'ene oanaanga lilaka lundi ali niye yeng'ene oli omukhalaki. Ali yeng'ene onyala aaonia lundi aabunia. Ne ewe okhalakila owasio nga naanu?
Rekeeresia enywe mulomanga muli, “Endaalo yino namwe muchuli khukhache lukeendo mu lukoba nabulebe, niio khumenyeyo kumwiiko mala khurakikhe khukhwofula khunyoole chirupia chingali,” luno ulila kakaase.
Se mu manyile muchuli bulamu bwenywe bukhabe buriena tawe! Muli nga liliisi lifwela, libao khu siise sitiiti busa ne liwaao.
Nilio mukhoyeele mulome nilio lino, “Omwami nafukiilila khubeo, khukhakhole lino namwe elio.”
Ne kakhali luno muli ne sileka lundi mwebonia. Khukhwebonia khurio khwoosi se khuli khulayi tawe.
Khwako, yesi yesi omanyile bung'ali ne se akhola bung'ali obwo tawe, aba aakholile bubwoni.

Ne luno, enywe baiinda rekeeresia niko ndoma! Yiiunamila ne khulila sikila engunyi elikho yiicha khwinywe!
Buyiinda bwenywe bwabolile, bwaweele ne chiseseu chalile chingubo chenywe.
Esahabu ne fwesa yenywe biapile engekheni, ne engekheni yino elaba buloli bubi khwinywe mala elamulia nga kumulilo. Mwabuungile kimiaandu mu ndaalo chimaliilisi chino.
Se mwaruungirekho siosi siosi khu baandu ba bakholile kimilimo mu mikuunda kienywe tawe. Ulila khukhwiloocha khwabwe! Wele Omwami Omunyali Owa Bioosi aauliile bililo bie babaandu bamukeselanga biakhulia abo.
Limenya lienywe khu sibala khuno liama khuba lie kumusasio ne khukhwesangaasia. Ne kakhali luno muli nga chikhaafu chinefu chiicha khusinjwa.
Mwakhalakila ne khukhwira babaandu bakhalikho ne bubi tawe, mala se bamukhiingililakho enywe tawe.
Bawandaayase nono mwefwiilisie, khukhwola nga Omwami ne echa. Bona nga omulimi efwilisianga ne aliindile bie mukuunda bilabe. Alindiililanga mu khwefwiilisia nabwila efula eye kumunaane nende eye siruumbi ekwa.
Enywe mwesi mukhoya mube be khukhwifwiilisia. Ba ne lilieyikina likali, sikila endaalo eye khukhwicha khwo Mwami eli siimbi.
Bawandaayase, mukhekichana tawe, nio Wele naye yesi akhamukhalakila enywe tawe. Omukhalaki ali embi, enya khwicha.
Wandaayase mwesi khebulila bang'oosi babalomaloma mu lisina lio Mwami. Babukule nga sisiekesio sie khukhweyikilakho liliefwiilisia ne liliekhaliilikha mu khupisibwa siibi.
Babaandu ba baaba ne liliekhaliilikha, khubabala khuli bali ne busangaafu. Mwaulila khukhwifwiilisia khwa Ayubu lundi mu manyile niko Omwami aamukholela niye ekhumaliilikha, sikila Omwami ali owe siisa sikali.
Aliio yesi yesi mwinywe oli mu butinyu? Akhoya asabe Wele. Aliio yesi yesi oli omusangaafu? Akhoya afumie Wele.
Aliio yesi yesi oli omulwale? Akhoya arumanie babemeelesi be kanisa, balamusabila mala bamuakhe kamafura ke kumuseituni mu lisina lio Mwami.
Lisaba lino ne bakholela mu lisuubila lilaonia omulwale. Omwami alamuonia lundi omulwale oyo ne ali ne bubwoni alabeelwa.
Khwako, khe mwiyamanile bubwoni bwenywe mala musabanile nio muone. Lisaba lio muluungi lili lie kamaani lundi likholanga ke khuukia.
Elicha aba busa omundu nga efwe ne khuli khuri. Asaba ne lisuubila ali efula ekhabao tawe, mala kimiiko kitaru ne kimieesi sita efula khukwakho khu sibala tawe.
Lundi elakho aasaba likulu lialekhuula efula yakwa, mala sibala siamelakho bibiaamo biasio.
Bawandaayase, mulala khwinywe aaba ne atiima khu ngila eye bung'ali mala okundi amukobosie,
khebulila lino, yesi yesi, oyusia omwoni khukhwama khu ngila embi, alaonia kumwoyo kwo mwoni oyo khukhwama mu lifwa lundi akile khubeelwa khwe bubwoni bukali khubeo.

Khukhwama khu Petero, omurumwa owa Yesu Kristo, khu baandu ba Wele barobore ba basalaanila ne khumenya nga baakwa mu sibala sia Pondiasi, Kalatia, Kapatosia, Esia, ne Bisinia.
Mwaroborwa khuloondekhana ne sifuno sia Paapa Wele mala mwakholwa batakatifu ne Roho wewe, khulwe khuria Yesu Kristo ne khukwalaasibwa ne kamafuki kewe.
Kumwalaalo ne kumuleembe bikhoya bibeele elala bibienywe mu bwichufu.
Lekha khupe orio khu Wele lundi ooli Paapa owo Mwami wefwe Yesu Kristo! Sikila mu siisa siewe sikali, akhuelesia efwe bulamu buyia khulwe khulamusia Yesu Kristo khukhwama mu lifwa. Kano kakhuelesia efwe lilieyikina lie bulamu likali,
mala khweyikinanga khunyoola chikhabi che buiinda nicho Wele abikhilanga babaandu bewe. Amubikhila enywe chikhabi echo mwikulu, nimwo chikhanyala chabola namwe chonekha namwe chafulaafulana tawe.
Chili chichenywe, khubirira mu lisuubila ne bunyali bwa Wele khu buonia bubwerekekha khubuulikha esiakamo sie siise.
Ba basangaafu khu kano, akhaba ne munyala khuba ne bubeeleli khulwe siise sikeekhe, sikila kamakhako kamakali niko mulikho mubiriramo.
Sifuno siako sili khukhwekesia mbo lisuubila lienywe lili lia ng'ali, bulayi bwene nga ne barechanga Esahabu mu mulilo khumanya neli endayi. Khwako lisuubila lienywe lili lie bukusi bukali khukhila esahabu, khukhwola liosi lipimwe, nio liole khukhwikhaliilikha. Nio mukhanyoole efuma ne luyali ne lukoosi khu Ndaalo niyo Yesu Kristo alibonekhela.
Mwamusiima, akhaba ne mukhamubonakho tawe, ne mwasuubila mu niye, akhaba ne mukhamubona luno tawe. Khwako mwikhoye ne khoyo eye luyali lukali lukhaboolekha tawe,
sikila mulikho munyoola buonia bwe kimiooyo kienywe, sili sifuno sie lisuubila liefwe mu niye.
Liaba khuloondekhana ne buonia buno liakila bang'oosi bayimilisia ne khukhwemenieelesia, mala bang'oola ke siianwa sino nisio andi Wele akhamuelesie.
Bakhaka khumanya siise siliba liina ne silicha sirie. Sino siaba siise nisio Roho owa Kristo mu nibo ekesia, mu khung'oola buchuuni nibwo Kristo aaba ne alikho acha khwikhaliilikha ne luyali lulwaba ne lucha khuloondakho.
Wele abuulila bang'oosi bano ali kimilimo kiabwe sekiaba khulwe bukhala bwabwe babeene tawe, ne kakhali bubwenywe, nga ne baloma khu biindu ebio nibio mwama khuulila luno khukhwama khu barume babelwacha Elomo Endayi khulwe bunyali bwa Roho Omutakatifu owarumwa khukhwama mwikulu. Bino bili bibiindu nibio akhaba malaika benyanga khumanya.
Khwako rekekha kamebaasio kenywe khulwe bikholwa. Yerekekha mala mureere elala lilieyikina lienywe khu khabi nicho mukhaebwe nga Yesu Kristo aliicha.
Khe mube baria Wele, mukhaloonda liliekoomba nilio mwaba nalio nga mwaba ne musiili mu busilu bwenywe tawe.
Ne kakhali, ba batakatifu mu bioosi nibio mukhola, nga Wele owamulaanga enywe nali omutakatifu.
Liiandiko liboolanga lili, “Ba batakatifu sikila ese ndi omutakatifu.”
Kaaba bali mulaanganga Wele muli Paapa, Wele okhalakilanga babaandu boosi mu bung'ali, kholoondekhana ne bikholwa bia buli mundu, menya limenya lie buuri khu niye siise sioosi sie limenya lienywe nga baakwa.
Sikila mu manyile sisiaruungwa khumulekhuula enywe khurura mu miima kie limenya likhalimo bukhala tawe, nikio mwaelesebwa ne bakuuka benywe, se siaba sisiindu sinyala sionakwa nga efwesa namwe esahabu tawe.
Kaaba kamafuki ka Kristo ke bukhala bukali khukhila buli siindu, owaba nga limeeme likhalikho ne bubi bwosi bwosi tawe.
Yaba aroborwa ne Wele sibala ne sikhabaang'anwa tawe, nio abonekhe mu ndaalo chimaliilisi chino sikila enywe.
Khubirira mu niye mwasuubila mu Wele, owamulamusia khukhwama mu lifwa ne khumua luyali; nio lisuubila lienywe ne lilieyikina bibe khu Wele.
Luno sikila mwekwalaasiisie mwabeene khulwe khuria bung'ali, nio mube ne busiime bwa ng'ali khu basuubili basienywe, mukhoyeele mwasiimana mwabeene ne mwabeene lukali ne kumwoyo kwenywe kwoosi.
Sikila mwasaaliilwe lukhola khabili, ne se mwasaaliilwe khu lumiicho lunyala lwabola tawe, ne kakhali mwasaaliilwe khu lumiicho lukhabola tawe lwe elomo eya Wele eye bulamu lundi eya mindali.
Nga liiandiko ne lilomanga lili:
“Babaandu boosi bali nga bunyaasi,
ne luyali lwabwe luli nga bimuli bie mundaa.
Bunyaasi bunialanga ne bimuli bikhukhumukhanga,
ne kakhali elomo eyo Mwami eliio mindali na mindali.”
Elomo yino eli Elomo Endayi eyelwachibwa khwinywe.

Nono, rura mu bumayaanu bwoosi, mukhabea lundi namwe mwekholesie namwe mukhalikhililwe namwe mube ne kamakuto tawe.
Nga babaana bachwenge, ba ne bulesia bwe kamabeele ka kiroho kamakwalaafu, nio khulwe khukanywa mwole khuchoa mala muonisibwe,
mwaba ng'ali ne muchanjaamilekho ne khumanya muli Omwami ali omulayi.
Yiicha khu Mwami, libaale lie bulamu lilialobwa no mundu nga likhalimo bukhala tawe, ne kakhali liaroborwa ne Wele nga lie bukhala.
Yiicha nga kamabaale kamalamu, mala mwilekhuule mu khurumikhirwa mu khwombakha Lukaangu lwa roho, nimwo mukhakhole nga basaayi batakatifu khurusia bie khuosia bia roho, mala bifukiililwa khu Wele khubirira mu Yesu Kristo.
Sikila liiandiko liboolanga lili,
“Narobora libaale lie bukhala,
Nilio ndikho ndaao nga libaale lie khu koona mu Sayuni;
Mala yesi yesi oosuubila mu niye se aliambwa chisoni tawe.”
“Libaale nilio babombakhi baloba, liekelile liboofu lie mu koona.”
Ne liiandiko liliindi liboolanga lili,
“Lino nilio libaale likhakhole babaandu betuye, lulwanda lukhabape aasi.” Bakhetuye sikila se basuubila mwikhuwa nga lilienya lia Wele ne lili khu nibo tawe.
Mu ndaalo echo se mwaba babaandu ba Wele tawe, ne luno muli babaandu bewe, mu ndaalo echo se mwamanya siisa sia Wele tawe, ne luno mwanyoolile siisa siewe.
Basaale base, mwikoonjelela enywe, nga bakeni lundi baakwa mu sibala sino! Mukhelekhuula khu liekoomba lie kumubili, lili mwiie buli lwoosi ne kumwoyo tawe.
Liiba lienywe mu bakhamanyile Wele tawe, likhoyeele liaba lilayi lukali, nio ne bamusitaka enywe khuba bakhola kamamayaanu, bakhoyeele babona bikholwa bienywe bilayi nio bafumie Wele khu Ndaalo eye liliicha liewe.
Sikila Omwami, khe murie buli bunyali. Lukali bunyali buuli khu muruki ooli khu bwami bwe angaaki,
ne babaami babaandi, babaroborwa ne naye, khuukuuma bakhola bumayaanu ne khufumia abo bakhola kamalayi.
Sikila Wele enyanga enywe khusisia lilomaloma lie babaandu basilu likhali lie limanya tawe, khulwe bibiindu bilayi nibio mukhola.
Menya nga babaandu balekhuule; ne mukharumikhira bulekhuule bwenywe khukisa kamamayaanu kosi kosi tawe, ne kakhali menya nga nasioobi ba Wele.
Ria buli mundu, siima basuubili basienywe, ba ne buuri khu Wele, mala murie omwami Kaisari.
Enywe banasioobi khukhwola murie bakhulu benywe mala mu bekesiele elala buriaani. Mukhekesia busa khwaabo bali balayi ne baolu bong'ene tawe, ne kakhali akhaba khwaabo baali barafu.
Wele akhamubiite chikhabi khu kano, kaaba bali mwekhaliilikha buchuuni bwe sinyaasio nisio mukhakhoyeele khunyoola tawe, sikila mu manyile lilienya liewe.
Bukhala siina buliio kaaba bali mwekhaliilikha bukhupe nibwo mukhoyeele khunyoola ne mukholile kamabi? Ne kakhali mwaba ne mwikhaliilikha buchuuni sikila mukholile buluungi, Wele akhamubiite chikhabi khu nibwo.
Bino nibio Wele amulangila, sikila Kristo omwene anyaasibwa sikila enywe mala amulekhela enywe sie khulolelakho, nio mwole khuloonda kakewe.
Se akholakho bubwoni bwosi bwosi tawe, ne se aliio owaulila bubeeyi ne bwama mukhanwa mwewe tawe.
Nga ne akhomwa, se akobosiamo ne khukhoma tawe; nga anyaasibwa se ariikhirisiakho tawe, ne kakhali aara lilieyikina liewe mu Wele, Omukhalaki owa ng'ali.
Kristo omwene asuta bubwoni bwefwe khu mubili kwewe acha nabwo khu musalaba, nio khwolaane khulekha bubwoni mala khumenye khulwe buluungi. Ne khulwe kamakoonjo kewe, enywe mwaonile.
Mwaba nga kamakheese kakatiima engila, ne luno mwayusiibwe khuloonda Omwaayi lundi omuliindi owe kimiooyo kienywe.

sikila bakhabone bikholwa bienywe ne bili bilayi lundi bie buriaani.
Se mukhoyeele mwesaa nio bali mung'oone lukoondo, ne bibiindu nga khu suuka lichuune, namwe bipalakasa bie khu maru nibio mwarakho, namwe chingubo nicho mufwara tawe.
Ne kakhali, bulayi bwenywe bukhoyeele bwaba bwe liiba lienywe lie mukari lia ng'ali, bulayi bukhawao tawe, bwe kumwoyo kukweoleelesia lundi kwe kumuleembe, kuuli kwe bukhala bukali ebweeni wa Wele.
Sikila bakhasi baberusia be khaale ba bara lilieyikina liabwe mu Wele baba balayi khulwe khuria baseecha babwe.
Sara aaba ario; aria Aburahamu ne khumulaanga ali omwami. Luno muli babaana bewe be sikhaana mwaba ne mukhola bulayi, ne mukharia siindu siosi siosi tawe.
Mukhumaliilisia, khukhwola mweesi mube ne kumwoyo mulala, lundi mube ne siisa, khe musiimane mwabeene ne mwabeene nga bawandaaye ne wandaaye, lundi mube balayi lundi baolu khu mwabeene ne mwabeene.
Mukharuungisia bubi ne bubi tawe, namwe mukhalaama tawe, ne kakhali, biita chikhabi, sikila chikhabi chili nicho Wele alakiilisia khumuelesia enywe nga aamulaanga.
Nga liiandiko liboolanga lili,
“Yesi yesi owenya khukhwikhoyela bulamu
ne ekoomba khubona biise bilayi,
khukhwola alekhe khulomaloma bumayaanu
lundi alekhe khuloma bubeeyi.
Khukhwola, alekhe khukhola bumayaanu mala akhole kamalayi;
khukhwola ayiime kumuleembe ne kumwoyo kwewe kwoosi.
Sikila chimoni cho Mwami chiloleelelanga baluungi
ne khurekeeresia kamasaba kabwe;
ne kakhali Omwami abiyilanga abo bakhola bumayaanu.”
Nono naanu okhamunyaale mwaba ne muli ne silukuluku sie khukhola kamalayi?
Ne mwakhaba bali mukhoyeele khunyaasibwa khulwe khukhola kang'ali, sangaala! Mukhaba ne buuri khu mundu yesi yesi tawe, lundi mukheembeelela tawe.
Ne kakhali ba ne buuri khu Kristo mu miooyo kienywe, lundi mu musiime nga Omwami. Yerekekha mu biise bioosi khukobosia yesi yesi omureeba enywe khumwinooselia lilieyikina nilio muli nalio, ne khola murio ne lilieboombia ne buuri.
Lekha limanya lienywe lie mu mebaasio libe lie abuwaanga, nio ne mukhomwa, abo bamuloma kamamayaanu khu liiba lienywe nga babeeka ba Kristo baambwe chisoni khu nibio baloma.
Sikila buli bulayi khunyaasibwa khulwe khukhola bulayi, liaba ne lili lilienya lia Wele, khukhila khunyaasibwa khulwe khukhola kamamayaanu.
Sikila Kristo yesi aafwa khulwe bubwoni lulala lwong'ene mala akama, aaba omuluungi mala afwila bakhali baluungi tawe nio akhureere efwe khu Wele. Erwa kumubili, ne kakhali aakholwa omulamu mu roho,
ne mu roho omwo aacha elwachila roho chichaba mu siboe.
Chino chaba chiroho chikharia Wele tawe, nga alindiililanga ne liliefwiilisia mu ndaalo nicho Noa ombakhilamo emeeli yewe. Babaandu munaane bong'ene ba baaba mu meeli eyo nibo babaona khubirira mu meechi,
sino siaba simanyisio sisiekesia libatiisia lilamuonianga enywe luno, ne se khuli khulwe khukhwisiinga ne khukhwirusiakho liikho tawe, ne kakhali lili lisaba khu Wele lie khuuba ne liiba lie mu mebaasio lili lilayi, Limuonianga enywe khubirira mu lilamukha lia Yesu Kristo,
owacha mwikulu ne luno ali kumukhono kumuseecha kwa Wele. Amiianga bamalaika boosi, lundi bubwami bwe mwikulu ne bunyali bwoosi bili aasi wewe.

Khubeela Kristo aapisibwa siibi mu mubili, enywe mwesi khukhwola mube ne kamebaasio menako sikila oyo yesi oupisibwa siibi mu mubili se amenya mu bwoni lundi tawe.
Khukhwama luno khucha ebweeni, khukhwola mu menye limenya lienywe lie chindaalo chimuramirekho mu sibala muno mu khwimeelelwa ne lilienya lia Wele ne kakhaba khulwe liliekoomba lie kumubili tawe.
Enywe mwarumikhira chindaalo chiweele chingali khukhola niko bakhamanyile Wele tawe basiima khukhola. Limenya lienywe liaba khukhola bumayaanu, liliekoomba, bumeesi, sifwaabi, bipupu bie bunywi, ne liliesaaya lie bifwaani.
Ne luno bakhamanyile Wele abo tawe, bauka nga ne mukhaambananga nabo, mu limenya lie sifwaabi elio tawe, khwako bamukhomanga enywe.
Ne bakhaboole kakabwe koosi khu Wele, owerekekha khukhalakila balamu ne bafu.
Ako niko kakakila Elomo Endayi yelwachibwa akhaba khu bafu, nio akhaba ne baaba ne bakhalakilwe mu liba liabwe lie kumubili, boole khumenya mu roho nga Wele.
Sisiakamo sie bibiindu bioosi sili embi. Khukhwola mube ne lilieliinda lundi ne bukesi, nio munyale khusaba.
Khutuuma bibiindu bioosi, siimana mwabeene ne mwabeene ne busiime bukhawa tawe, sikila busiime bufunikhanga bubwoni bukali.
Yekhoyela babasienywe mu chingo chenywe, ne mukhelung'unyakho tawe.
Buli sia mulala nga omwimeelesi omulayi owe biianwa bia Wele lukano na lukano, khukhwola abirumikhire khulwe bulayi bwe babasie.
Yesi yesi owilwacha khukhwola elwache nga burume bwa Wele; yesi yesi okholanga kia Wele khukhwola akhole ne kamaani niko Wele amuelesianga, nio mu biindu bioosi efuma yoole khuaanwa khu Wele khubirira mu Yesu Kristo oli ne luyali ne bunyali mindali na mindali. Amina.
Basaale base basiime, mukhesindukhila kamakhako kamarafu niko mulikho muchuunisibwamo, nga kali sisiindu sikeni silamwikholekhangakho tawe.
Ne kakhali ba ne busangaafu nga mulikho musaanga mu khuchuunisibwa khwa Kristo, nio mwole khuuba ne khoyo engali nga luyali lwewe lulibonekha.
Muli ne chikhabi mwaba ne mukhomwa sikila muli babeeka ba Kristo; sikila liekesia lili Roho owa Wele owe luyali, amulimo.
Ne kaaba bali yesi yesi khwinywe aukuumwa, likhaba bali sikila ali omwiiri namwe omwifwi namwe omundu omubi namwe owekhupa mu makhuwa ke babaandu babaandi tawe.
Ne kaaba bali oukuumwa sikila oli Omukristo, likhakhuambia chisoni tawe, ne kakhali elesia Wele luyali mu lisina elio.
Siise siolile sie likhalaka khurakikha, mala babaandu ba Wele bakhabe be khunyoa khukhalakilwa. Ne liaba bali likharakikhire khwifwe, aba kakhabe kariena khwaabo bakhasuubila Elomo Endayi khukhwama khu Wele tawe?
Nga liiandiko liboolanga lili, “Kaaba bali buli butinyu khu baandu balayi khuonisibwa; aba siina nono, sikhekholekhe khu booni bakhasuubila Wele tawe?”
Khwako, abo bachuunisibwa sikila lili lilienya lia Wele khu nibo, bakhoyeele khulwe bikholwa biabwe bilayi basuubile elala babeene mu mubuumbi wabwe, oliindanga lisuubisia liewe buli lwoosi.

Ese, nga omuloli we khunyaasibwa khwa Kristo lundi omusaakhulu, mulalakho khu basaangi be luyali lulifunulibwa. Nikoonjelela basaakhulu be chikanisa mwinywe, ndi
ba babaayi be kamakheese niko Wele amuelesia enywe ne khukaliinda khulwe khukhwerusia. Ne mukhaba babaayi khulwe khweyingiilila tawe, ne kakhali khola kimilimo ekio khukhwama mu liekoomba lia ng'ali khukhola.
Mukhakhaka khukhwamiia abo baali aasi we buliindi bwenywe tawe, ne kakhali khe mube silolelo khu makheese ako.
Ne nga Omwaayi Omukhulu ne aliicha, mukhanyoole ekutwa eye luyali ekhatibia buwaanga bwayo tawe.
Mu ngila ng'eneyo, enywe basoleeli baele, khukhwola murie basaakhulu. Khukhwola enywe mweesi mwefware liliefwiilisia, murichane mwabeene ne mwabeene, sikila liiandiko libolanga lili, “Wele akhiingililanga babebonia ne kakhali aananga kumwalaalo khwaabo babeboombia”
Khwako yeboombia mwabeene aasi we kumukhono kwa Wele kwe kamaani, nio amusute angaaki mu siise sisiolaana.
Mulekhele niye liliendekhelela lienywe lioosi, sikila niye amwinaanilanga.
Yeliinda lundi ba meso! Omusiku wenywe Sietani enyolanga kalaa nga etalang'i eulukhuma, eyima khulia omundu.
Mukhiingilile lukali mu lisuubila lienywe nio mu mukhaye, sikila mumanyile muli basuubili basenywe mu sibala sioosi balikho babirira mu sinyaasio sifwaanane ne sisienywe sino.
Ne enyuma we khunyaasibwa khulwe siise sikeekhe, Wele we kumwalaalo kwoosi, owamulaanga enywe khunyoola luyali lwa mindali mu Kristo, omwene akhamukhole babechufu ne khumuelesia kamaani, ne khuandalasibwa khwa ng'ali.
Bunyali bube khu niye mindali na mindali! Amina.
Khesiana buli sia mulala ne khukhwekhoyanila mu busiime bwe bukristo. Kumuleembe kukhoyeele kube ne nanywe muli ba Kristo.

Khukhwama khu Simoni Petero, omukholi no murumwa owa Yesu Kristo, khwaabo khubirira mu buluungi bwa Wele wefwe no muonia Yesu Kristo, baelesibwe lisuubila lilayi nga liliefwe:
Kumwalaalo ne kumuleembe bikhoyela khubela elala bibienywe mu bwichufu ne mu bukesi bwenywe bwa Wele ne Yesu Omwami wefwe.
Bunyali bwe buwele bwakhuele efwe buli siindu nisio khwenya nio khumenye limenya lie khuria Wele khulwe khumanya oyo owakhulaanga khusaange mu luyali ne bulayi bwewe omwene.
Mu ngila ne ng'ene akhuelesia biianwa bie bukhala bukali lundi bilayi nibio asuubisia, nio mu khubirira mu biianwa bino mwole khukhwibacha khukhwama mu liba lie liliekoomba libi mu sibala.
Sikila kano khaka nga ne munyala khutasa bulayi khu lisuubila lienywe, khu bulayi bwenywe tasakho bukesi;
khu bukesi bwenywe tasakho liliefwiilisia; khu liefwiilisia lienywe, tasakho liliekhaliilikha; khu liekhaliilikha lienywe, tasakho butakatifu,
ne khu butakatifu bwenywe, tasakho busiime bwe bukristo, ne khu busiime bwe bukristo tasakho busiime.
Bino bili bibiindu bibienyekhana, ne mwaba ne muli nabio mu bukali, bilamukhola mube bakholi balayi mu khumanya Omwami wefwe Yesu Kristo.
Ne oyo yesi okhali ne bibiindu bino tawe, aba abona aembi busa lundi ali omubofu, lundi ebiliile ali aakwalaasibwa khukhwama khu bwoni bwewe bwe chindaalo chichabira.
Nio, bawandaayase, khakakho lukali khukhola khu mulaango kwa Wele ne burobosi bwewe khwinywe khuba limanya likhawao tawe. Mwaba ne mukhola murio, se mulilekha lisuubila lienywe tawe.
Mu ngila ne ng'ene, muliiebwa kumunwa khu khwingila mu bwami bwa mindali bwo Mwami lundi Omuonia wefwe Yesu Kristo.
Ne khamukhebusienge buli lwoosi bibiindu bino, akhaba ne mwabimanya khale, lundi mwabiiandalasia mu bung'ali nibwo muli nabwo luno.
Nibaasia busa ndi, buli buluungi khwise khumukhebusia enywe bibiindu bino ne siili omulamu.
Manyile ndi embi kherusiekho kumubili kwe khufwa kuno nga Omwami wefwe Yesu Kristo ne amboleele abuwaanga.
Ndakhaka kamaani khubona mbo mukhebulila kamakhuwa kano buli lwosi enyuma we lifwa liase.
Se khwaloonda chingano che khukhwekhochoocha khulwe khukhola mumanye khukhwicha khwe kamaani khwo Mwami wefwe Yesu Kristo tawe. Ne chimoni chefwe ching'ene, khwabona bunyali bwewe.
Sikila anyoola khu Wele Paapa lukoosi ne luyali, nga kumumilo ne kwamwichakho khukhwama mu luyali lwe angaaki, ne kuboola kuli, “Yuno ali Omwana wase omukoosi, ousiimisia ese!”
Efwe fwabene khwaulila kumumilo kuno ne kwicha khukhwama mwikulu, nga ne khwaba naye khu sikulu sitakatifu.
Nio efwe khuli ne lilieyikina likali lie burume bubwelwachwa ne bang'oosi. Mulakhola bulayi mwaba ne muburekeeresia, sikila buli nga etaa ekhosia mu siilima khukhwola nga enje ne bayuukha ne buwaanga bwe eng'enieesi eya sulwe ekhosia mu miooyo kienywe.
Khutuuma bioosi, khebulila muli se alikhoo omundu yesi yesi omwene onyala aboola ke bung'oosi mu maandiko nga omwene enya tawe.
Sikila se bulikhoo burume bwe bang'oosi bubwechao busa khulwe lilienya lio mundu tawe, ne kakhali babaandu barangirirwa ne Roho Omutakatifu nga ne baloma burume bubwama khu Wele.

Nga bang'oosi be bubeeyi ne baaukha mu baandu anyumao, mu ngila ne ng'ene babekisia be bubeeyi balibonekha mwinywe, balireera mu bwikisi kamekisio kakonaka ke bubeeyi, lundi baliekaana Omwami owabasikula, nio baliereerera lilionaka lia khangu.
Kakhaba kario, bakali baliloonda chingila chabwe che sifwaabi; sikila babekisia be bubeeyi bano, babaandi baliloma kamamayaanu khu Ngila eye bung'ali.
Mu bulianga bwabwe babekisia be bubeeyi bano balinyoola bukhala khukhwama khwinywe mu khumuboolela enywe kamakhuwa ke bubeeyi. Sikhalako siabwe siamala khubisibwa khale ne se sili sia busa tawe, ne libuna liabwe se lilakhiinda tawe.
Kaaba bali Wele se alekha malaika babakhola bubwoni tawe, ne kakhali aabamwaata emakoombe, niio babowa ne kiminyololo mu siilima, baliindililanga bukhalaki.
Wele se aalekha busa sibala sie khaale tawe, ne kakhali aareera kameechi khu sibala sie babaandu bakhamanya Wele tawe, ne kakhali aaonia Noa omwilwachi we buluungi ne babaandi saba bong'ene,
lundi Wele aakhalakila chingoba cha Sodomu ne Komora aachibunia ne kumulilo, mala aachikhola sisiekesio khu kaliekholekha khu baandu bakhali ba Wele tawe.
Wele aareesia Luti, omundu omulayi, owaba ne amiinwa ne liiba lie sifwaabi lie babaandu baakhaba ne lilaka tawe.
Omundu omulayi oyo aabamenyamo, ne buli endaalo achuunisibwanga burafu nga abonanga ne khuulila bikholwa biabwe bimayaanu.
Nono, Omwami amanyile nga ne areesia babaandu bamanyile Wele khukhwama mu makhako kabwe, ne khuli nga ne abiikha bakhali baluungi tawe mu sinyaasio, khukhwola khu ndaalo eye bukhalaki,
lukali abo babaloonda liiba liabwe lie sifwaabi, lie liliekoomba lie kumubili, baleka bunyali bwa Wele.
Babekisia be bubeeyi bano bali banyindaafu lundi be khukhwebonia ne se bekesiana buriaani khu be luyali be mu ngaaki tawe; ne kakhali, balekelesia.
Akhaba malaika, bali be kamaani lukali khukhila babekisia be bubeeyi bano, se babasitaka ne khu bakhomela ebweeni wo Mwami tawe.
Ne babaandu bano nga chisaang'i chikhali ne bukesi tawe, chichasalwa khuambwa ne khukhwirwa bakhola bibiindu busa ne bakhakanakaane tawe, bebwaakala ne khukhoma buli siindu siosi siosi nisio bakhamanyile tawe. Balibunisibwa nga chisaang'i che mundaa,
ne baliruungwa ne khuchuunisibwa ne buchuuni nibwo basasia. Busangaafu khu nibo buli khukhola siosi siosi kumuusi, sisikusia kameelu kabwe ke kumubili; bali ne chisoni ne buuri nga ne baambana nanywe khu sialwa, mu siise sikeekhe, basangalila chingila chabwe che bubeeyi!
Se beenya khubonakho siosi siosi tawe, ne bakhali bakhasi be sifwaabi; kameelu kabwe ke bubwoni se kawechanga tawe. Bayilaanga babaandu batekhele mu mureko. Kimiooyo kiabwe kiekisibwa khuba kie bulianga. Bali aasi we silaamo sia Wele!
Baukha khu ngila enuungi mala batibisie engila yabwe, baloondile engila eya bukulwa ne Balamu okhwa Beori, owasiima chirupia che khunyoola khulwe khukhola kamabi,
ne kakhali aayibilwa khulwe bubwoni bwewe. Epunda yewe yaloma ne kumumilo kwo mundu yemekha sikholwa sio mung'oosi sie siyingwa.
Babaandu bano bali nga chimoni che chisebele chichateenya, nga kamafuumbi kauchwa ne ekhuungu engali; Wele aabiikha bubwangu khu nibo mu siilima sikali.
Balomanga bibiindu bie khukhwesiima ne bie khukhwesilwasia, ne barumikhira liliekoomba lie sifwaabi lie kimibili khureka abo barakikhe khukhwilukha khukhwama khu baandu bamenya mu mabi.
Babasuubisia bulekhuule ne babeene bali nasioobi be kimiima kikionaka, sikila omundu ali nasioobi owa buli siindu sisiamwibina.
Ne baba bali babaandu belukhe khukhwama mu maani ke bubwonaki ke sibala, khubirira mu bukesi bwabwe bwo Mwami wefwe lundi Omuonia Yesu Kristo, ne lundi baambwa ne baulwa nabo, babaandu nga abo bari bali mu liiba libi esiakamo khukhila nga ne baba ekhurakikha.
Bwakhabeele bulayi lukali khu nibo khulekha khumanya engila eye buluungi tawe, khukhila khukimanya mala baukhe khukhwama khu lilaka litakatifu nilio baelesibwa.
Kakekholekha khu nibo kekesia kali chisimo chino chili cha ng'ali: “Embwa elichanga kamarusi kayo” ne “Embiichi niyo basiingile ekobolanga mala yekalangasia mu matosi lundi.”

Basiime base, ebarwa yino eli eya khabili khu muandikila enywe. Mu barwa chombi nakhakile khusiisimusia kamebaasio kamalayi mwinywe khulwe khumukhebusia bibiindu bino.
Nenya mukhebulile kamakhuwa kakalomekha khaale ne bang'oosi batakatifu, ne lilaka khukhwama khu Mwami lundi omuonia nilio mwaebwa ne barumwa benywe.
Khunyoa, khukhwola mumanye muli mu ndaalo chimaliilisi babaandu balala bakheeche ne liliekoomba liabwe babeene. Balimukholela enywe embelekeu,
ne khumureeba enywe bali; “Se alakiilisia khukhwicha? Ali waena? Ba paapa befwe bafwa, ne buli siindu sisiili busa nga ne siaba khukhwama nga sibala ne sibuumbwa!”
Balekelesia likhuwa lino, khaale Wele aaloma elomo, mala likulu ne liloba biabuumbwa. Liloba liabuumbwa khukhwama khu meechi khubirira khu meechi,
ne lundi kaba kameechi kamakali niko kakonaka sibala sie khaale.
Ne likulu ne liloba biliio luno, biabikhiilwe ne lilaka lia Wele ne liliene, nio bionakwe ne kumulilo. Bilikho bibikhwa khulwe endaalo niyo babaandu bakharia Wele tawe, balikhalakilwamo ne khubunisibwa.
Omwami se ali kalaa khukhola nisio alakiilisia nga balala ne bebaasia tawe. Ne kakhali amwekhaliilikha enywe, sikila se eenya yesi yesi khubunisibwa tawe, ne kakhali eenya boosi bekanile.
Kaaba bali bibiindu bino bioosi bilionakwa mu ngila yino, nono aba, mukhoyele khuuba babaandu lukano siina? Bulamu bwenywe bukhoyeele khuuba butakatifu lundi bubwaanwa khu Wele,
nga ne mulindiilila endaalo eya Wele ne mukhaka kamaani khukikhola khukhwicha khangu, endaalo niyo likulu liliosebwa ne khu khwonakwa, ne bie mwikulu biliyengusibwa ne kumulilo.
Ne khulindiilila khu nibio Wele alakiilisia: likulu liiya ne liloba liiya, niyo buluungi bumenyile.
Nono, basaale base, nga ne mulindiilila endaalo eyo, khaka nga munyala khuba ne kumuleembe ne naye, lundi bakwalaafu bakhali ne chisoni tawe.
Bala liliefwiilisia lio Mwami wefwe nga bubwangu nibwo alamuelesianga enywe khuonisibwamo, khuli nga wandaayefwe omusiime Paulo ne aandika khwinywe, narumikhira limanya nilio Wele amuelesia.
Kano kali niko aaloma mu barwa chewe choosi nga ne aandika. Biliio bibiindu bilala biiandalafu mu barwa chewe nibio babaandu bakhamanyile lundi bakhali baluungi se banyala khubinoosia mu bubeeyi tawe, khuli nga ne bakholanga ne kamaandiko kakaandi, khulwe khukhwereerera libuna khu beene.
Ne enywe, basaale ne munyoile khumanya kano, yeliinda mwabeene mukhecha mwekisibwa ne babaandu bakhaloonda lilaka tawe mala mukwe khukhwama mu buonelo bwenywe tawe.
Ne chiililila khukhula mu mwalaalo ne limanya lio Mwami wefwe lundi Omuonia Yesu Kristo. Niye abe ne luyali, luno nende buli lwoosi! Amina.

Nga bulamu buno ne bwabonekha, khwabubona, khwako, khubulomalomakho ne khumuboolela enywe ke bulamu bwa mindali bubwaba ne Paapa mala bwakholwa bwamanyikhana khwifwe.
Niko khwabona mala khwaulila khuboolela akhaba enywe mwesi, nio nanywe muambaane ne nafwe mu busangaanilo nibwo efwe khuli nabwo ne Paapa alala no Mwana wewe Yesu Kristo.
Khulikho Khuandika kano nio liliekhoya liefwe liichusibwe.
Burume nibwo khwaulila khukhwama khu niye mala nibwo khulikho khumuboolela enywe nibwobu: Wele ali buwaanga, ne mu niye sisiilima se simulikhomo ne atiiti ene tawe.
Nono, kaaba bali efwe khuloma khuli, khuli ne busangaanilo ne naye, mala mu siise sisiene ne sisiene, khumenya mu siilima, aba khulikho khubea mala aba se khumenyile khuloondekhana ne bung'ali tawe.
Ne khwaaba ne khumenyile mu buwaanga nga niye ne ali mu buwaanga, aba khuli ne busangaanilo khu fwabeene ne fwabeene, ne kamafuki ka Yesu, Omwana wewe, kakhukwalaasia efwe khukhwama mu buli bwoni bwoosi.
Khwaaba bali khuloma khuli se khuli ne bubwoni tawe, aba khwebea fwabeene, mala aba bung'ali se buli mwifwe tawe.
Ne khwaaba ne khweyama bubwoni bwefwe khu Wele, niye ali omusuubilwa lundi omuluungi, khwako alakhubeela efwe bubwoni bwefwe lundi akhukwalaasie khukhwama khu bikholwa biefwe biikhali biluungi tawe.
Kaaba bali khuloma khuli khu khakholakho bubwoni tawe, aba khukhola Wele khuba omubeeyi ne elomo yewe aba se eli mwifwe tawe.

Baana base, ndikho muandikila enywe, nio mukhakhola murio mwakhola bubwoni tawe; ne omundu yesi yesi aaba nakhola bubwoni, khuli no mundu okhusabila khu Paapa mu bweyaangu bwefwe, niye Yesu Kristo, oli omuluungi.
Ne Kristo omwene niye engila niyo bubwoni bwefwe bubeelwangwakho, ne se buli bubwoni bwefwe bwong'ene tawe, akhaba bubwoni bwa buli mundu yesi yesi.
Nono khwaaba ne khuria kamalaka ka Wele, aba khuli ne lisuubila khuli khumumanyile.
Babaandu balomanga bali bamumanyile mala se baria kamalaka kewe tawe bali babeeyi, lundi bung'ali se bubalimo tawe.
Abo boosi babaria elomo yewe, nibo ng'ali busiime bwabwe khu Wele bwechusiibwe. Yino niyo engila niyo khunyala khwaba ne lisuubila khuli, khuli mu buambaani ne Wele:
Yesi yesi oloma ali amenyile mu buambaani ne Wele akhoyela amenye bulayi bwene nga Kristo ne amenyanga.
Basaale base bakoosi, lilaka nilio ndikho muandikila lino se lili liya tawe, lili likhale, nilio mwaba nalio khukhwama mu khurakikha. Lilaka lino lili elomo niyo mwaulila khale.
Ne kakhaba kario, ndikho nono muandikila enywe lilaka liya, sikila bung'ali bwalio bubonekhela mu Kristo lundi akhaba mwinywe mwesi. Sikila sisiilima silikho sibira, ne buwaanga bwa ng'ali bwakhosiisie khale.
Yesi yesi oloma ali amenyanga mu buwaanga, ne khane aabiila wandaaye, asili busa mu siilima khukhwola esaa yino.
Yesi yesi owasiima wandaaye aba amenyile mu buwaanga, mala sisiindu se siliio mu niye sinyala siakila omundu okundi akhola bubwoni tawe.
Ne yesi yesi obiila wandaaye ali mu siilima, asikeendamo; mala se amanyile niio alikho acha tawe, sikila sisiilima siamubofuusie.
Baana base, ndikho muandikila enywe, sikila bubwoni bwenywe bwabeelwa khulwa Kristo.
Ba paapa, ndikho muandikila enywe, sikila mu mumanyile oyo obechangao khukhwama mu lirakikha. Baele, ndikho muandikila enywe sikila mwaula Omumayaanu chana.
Baana base, ndikho muandikila sikila enywe mumanyile Paapa. Ba paapa, ndikho muandikila enywe sikila mumanyile oyo owabao khukhwama mu lirakikha. Baele, ndikho muandikila enywe, sikila muli ne kamaani, elomo eya Wele emenyanga mwinywe mala mwaula Omumayaanu chana oyo.
Mukhasiima sibala namwe bibiindu bie sibala tawe, omundu yesi yesi osiima sibala aba se aasiima Paapa tawe.
Sikila bioosi bili mu sibala, liliekoomba lie kumubili, liliekoomba lie chimoni, ne sileka sie khukhwiboneselia khu biindu bie mu bulamu buno, bioosi bino se biaama khu Paapa tawe, bili bie sibala.
Ne sibala ne bibiindu bioosi bilimo nibio babaandu bekoomba bino bilikho bibira, ne oyo okholanga lilienya lia Wele amenya mindali.
Baana base, yino eli esaa emaliilisi! Enywe mwaboolelwa muli Omusiku owa Kristo alikho echa, ne luno basiku ba Kristo bakali bechile khale, khwako khwamanyile khuli esaa yino eli emaliilisi.
Babaandu bano baama mwifwe, ne se baba babefwe tawe, sikila baba babefwe, andi bachiililila nafwe. Ne kakhali bakhururamo nio limanyikhe abuwaanga lili boosi se bali babefwe tawe.
Ne kakhali enywe mwaakhwa lubakho ne Omutakatifu Omwene khwako enywe mwesi mumanyile bung'ali.
Nono ese ndikho muandikila enywe, ne se kali bali sikila se mumanyile bung'ali tawe, ne kakhali sikila mu bumanyile, mala mumanyile lundi muli bubeeyi se bwamanga mu bung'ali tawe.
Nono, naanu oli omubeeyi? Ali omundu yesi yesi olomanga ali, Yesu se ali Kristo tawe. Omundu nga oyo ali Omusiku owa Kristo, owikaana Paapa no Mwana.
Sikila yesi yesi owikaana Omwana aba ekaana ne Paapa yesi, ne yesi yesi ofukiilila Omwana ali ne Paapa yesi.
Nono, khu niko mwaulila khukhwama mu lirakikha karame mwinywe. Burume nibwo mwaulila khukhwama mu lirakikha ne burama mwinywe, aba nono mwesi mularama mu Mwana ne mu Paapa.
Ne lino nilio Kristo omwene akhusuubisia khu khuelesia efwe; bulamu bwa mindali.
Ndikho mbandika kano khwinywe khuloondekhana ne nabo balakhakanga khumubea enywe.
Ne kakhali enywe, Kristo amuelesia luubakho lwa Roho wewe, nga Roho yuno ne asiili mwinywe se mwenyekha omundu okundi khumwekisia tawe. Sikila Roho wewe amwekisianga buli siindu, mala niko ekisianga kali kang'ali, se buli bubeeyi tawe. Fukiilila niko Roho ekisia, nio murame mu bulala ne Kristo.
Nono, baana base, khemurame mu niye, nio nga ne aakhabonekhe efwe khwole khuba ne bunyindaafu, nio khukhekisa khu niye mu liicha liewe sikila chisoni tawe.
Mumanyile muli Kristo ali omuluungi, nono, khukhwola lundi mumanye muli buli mundu okholanga kaali kamaluungi ali Omwana owa Wele.

Basaale base bakoosi, luno khuli babaana ba Wele, ne kasiili khumanyikha abuwaanga nga khukhabe. Ne kakhali khumanyile khuli nga Kristo akhabonekhe khukhabe nga niye sikila khukhamubone nga niye ne ali.
Buli mundu oli ne lilieyikina lino mu Kristo, eliindanga aba omukwalaafu bulayi bwene nga Kristo ne ali omukwalaafu.
Yesi yesi okhola bubwoni, aba afunake lilaka lia Wele, sikila bubwoni buli khufunaka lilaka.
Mumanyile muli Kristo aabonekha nio arusieo bubwoni, ne bubwoni se bulikho mu niye tawe.
Nono omundu yesi yesi omenyanga mu buambaani ne Kristo se abelelela khukhola bubwoni tawe, ne yesi yesi obelelela khukhola bubwoni aba se amubonakho namwe amumanya tawe.
Baana base, mukhalekha omundu yesi yesi amubea tawe! Yesi yesi okhola kaali kamaluungi ali omuluungi bulayi bwene nga Kristo ne ali omuluungi.
Omundu yesi yesi obelelela khukhola bubwoni ali owa Sietani, sikila Sietani akholile bubwoni khukhwama mu lirakikha liewe. Sino nisio sifuno sisiakila Omwana owa Wele abonekha, nio onakake kimilimo kia Sietani.
Omundu yesi yesi oli Omwana owa Wele, se abelelela khukhola bubwoni tawe, sikila liiba lia Wele liliene limulimo. Ne sikila Wele ali Raraawe, se anyala abelelela khukhola bubwoni tawe.
Buno buli bubwabukhani bumanyisia akari we babaana ba Wele, ne babaana ba Sietani: omundu yesi yesi okholanga kakhali kamaluungi tawe, namwe okhasiima wandaaye tawe, aba se ali Omwana owa Wele tawe.
Khukhaba nga Kaini owaba owo Mumayaanu mala eera wandaaye Apili tawe. Siina sisiakila ne amwiira? Sikila bibiindu nibio omwene akholanga biaba bimayaanu, ne bikholwa bia wandaaye biaba biluungi.
Nono bawandaayase, kaaba bali babaandu be sibala ne bamubiila, mukhesiindukha tawe.
Khumanyile khuli khweyama lifwa, khwecha mu bulamu. Khulimanyile khurio sikila khwasiima bawandaayefwe. Yesi yesi okhasiima tawe, asiili aasi we bunyali bwe lifwa.
Yesi yesi obiila wandaaye ali omwiiri, ne enywe mumanyile muli se aliio omwiiri yesi yesi ooli ne bulamu bwa mindali mu Kristo tawe.
Efwe khumanya nga busiime mu ngila yino; Kristo aana bulamu bwewe sikila efwe. Nono, akhaba efwe khukhoyela khwaana bulamu bwefwe sikila bawandaayefwe!
Omundu aaba ne ali omuiinda mala abone wandaaye ataamba, mala alekhe khumuelesiakho siindu tawe, omuiinda oyo anyala aloma ariena ali, asiima Wele?
Baana base, busiime bwefwe bukhaba bwe munwa busa tawe; khukhwola bube busiime bwa ng'ali bubweyokesia bubwene mu bikholwa.
Ne efwe khwaaba be bung'ali, khulemanyila khu lino, mala likile khube ne bunyindaafu ebweeni wa Wele.
Kaaba bali kamebaasio kefwe ke mu miooyo kakhukhalakila, khumanyile khuli Wele ali omukali khukhila kamebaasio ke mu miooyo kiefwe mala lundi amanyile buli siindu.
Khwako, basaale base bakoosi, kaaba bali kamebaasio ke mu miooyo kiefwe se kakhukhalakila tawe, aba khuli ne bunyindaafu ebweeni wa Wele.
Efwe khunyoola siosi siosi nisio khusaba khukhwama khu niye, sikila khwaria kamalaka kewe, mala khukholanga bibiindu bimusiimisia niye.
Ne lino nilio lilaka liewe; khukhoyeele khusuubile mwisina lio Mwana wewe Yesu Kristo, mala khusiimane fwabeene ne fwabeene bulayi bwene nga ne akhulakiilisia.
Omundu yesi yesi oria kamalaka ka Wele amenya mu buambaani ne Wele mala Wele yesi amenya mu buambaani ne naye. Ne sikila Roho niye Wele aakhuelesia efwe, khumanyile khuli Wele amenyile mu buambaani ne nafwe.

Basaale base bakoosi, mukhasuubila boosi baloma bali, bali ne Roho tawe, ne kakhali bakhake nio mumanye roho niye bali naye ne aama khu Wele. Sikila bang'oosi be bubeeyi bakali bachile buli abuundu.
Ne Roho ne ali owa Wele, munyala mwamanya mu ngila yino: Omundu yesi yesi ofukiilila ali Yesu Kristo echa nga omundu, ali ne Roho owaama khu Wele.
Ne buli roho okhafukiilila Kristo tawe, se ali roho khukhwama khu Wele tawe. Ali roho ooyingania Kristo niye mwaulila bali alikho eecha, mala luno ali khale mu sibala.
Ne enywe baana base, muli ba Wele, mala mwaula bang'oosi be bubeeyi abo sikila ooli mwinywe ali omukali khukhila oyo ooli mu sibala.
Bang'oosi be bubeeyi abo balomaloma kamakhuwa ke sibala, mala sibala sibarekeeresia nibo sikila bali be sibala.
Ne efwe khuli ba Wele. Omundu yesi yesi omanyile Wele akhurekeeresia efwe; yesi yesi okhali owa Wele tawe, se akhurekeeresia efwe tawe. Nono lino nilio likhola khwabukhasia Roho owe bung'ali ne roho owe bubeeyi.
Basaale bakoosi, kha khusiimane sikila busiime bwaama khu Wele. Yesi yesi osiima ali Omwana owa Wele lundi amanyile Wele.
Yesi yesi okhasiima tawe, se amanyile Wele tawe, sikila Wele ali busiime.
Ne Wele eekesia busiime bwewe khwifwe, khulwe khuruma Omwana wewe omuteelwa mu sibala nio efwe khwole khuba ne bulamu khubirira mu niye.
Busiime nibwo buno: se kali bali efwe khwasiima Wele tawe, ne kakhali niye akhusiima efwe mala aaruma Omwana wewe khuba engila niyo efwe khwekanilamo bubwoni bwefwe.
Bakoosi, kaaba bali Wele akhusiima efwe ari, nono fwesi khukhoya khusiimane.
Se aliio omundu owabona Wele tawe, ne khwaaba ne khusiimana, aba Wele amenyile mwifwe, ne lundi busiime bwewe buli bubwichufu mwifwe.
Sikila kano khuli nasuubi khuli khumenyile mu niye, ne naye amenyile mwifwe, sikila akhuelesia Roho wewe.
Efwe khwabona mala khuboolela babaandi khuli Paapa aruma Omwana wewe khuba Omuonia we sibala.
Omundu yesi yesi aaba nalomanga ali Yesu ali Omwana owa Wele, Wele amenyile mu niye ne naye amenyile mu Wele.
Khwako efwe khumanyile lundi khusuubila busiime nibwo Wele ali nabwo khwifwe.
Wele ali busiime, ne omundu yesi yesi omenya mu busiime amenyanga mu Wele ne Wele amenyanga mu niye.
Busiime bukholwa khuba bubwichufu mwifwe nio khwole khuba ne bunyindaafu khu Ndaalo eye Likhalakilwa; mala khuliba ne bunyindaafu sikila limenya liefwe mu sibala sino lili bulayi bweene nga lia Kristo.
Mu busiime, buuri mbamo; ne busiime bubwichufu burusiangao buuri bwoosi. Khwako, busiime bukhechusibwa mu mundu oli omuri tawe, sikila buuri buli khulwe siiukuumo.
Khusiima sikila Wele anyoa akhusiima efwe.
Omundu yesi yesi aaba nalomanga ali asiima Wele, mala abiila wandaaye, ali omubeeyi. Sikila nakhasiima wandaaye niye abonanga tawe, se anyala asiima Wele niye akhabonakho tawe.
Lilaka nilio Kristo akhuelesia efwe lili lino: Omundu yesi yesi owasiima Wele khukhwola asiime wandaaye yesi.

Omundu yesi yesi osuubila ali Yesu ali Kristo, aba ali Omwana owa Wele, ne yesi yesi osiima Paapa asiimanga ne Omwana wewe yesi.
Lino nilio khumanyilakho ne khwasiima babaana ba Wele, khuli khusiima Wele ne khuria kamalaka kewe.
Sikila busiime bwefwe khu Wele nibwo buno, efwe khurie kamalaka kewe. Ne kamalaka kewe se kali kamaandalafu khwifwe tawe,
sikila buli Omwana owa Wele anyala khukhila ke sibala. Ne ngila eye khukhila ke sibala eli lisuubila liefwe.
Naanu onyala khukhila ke sibala? Ali omundu osuubila ali Yesu ali Omwana owa Wele.
Yesu Kristo niye yeng'ene owecha ne kameechi ke libatiisia liewe ne kamafuki ke lifwa liewe. Se echa ne kameechi kong'ene tawe, echa nabio bioombi, kameechi ne kamafuki. Ne Roho omwene aboola ali kano kali ng'ali, sikila Roho ali bung'ali.
Baloli baliio bataru:
Roho, kameechi ne kamafuki; mala bioosi bitaru biboola kamafwaanane.
Efwe khusuubilanga buloli bwe babaandu, ne kakhali buloli bwa Wele buli ne kamaani lukali, mala niye aanile buloli buno khu Mwana wewe.
Khwako omundu yesi yesi osuubila mu Mwana owa Wele ali ne buloli buno mu mwoyo kwewe, ne omundu yesi yesi okhasuubila Wele tawe, akhola Wele khuba omubeeyi, sikila se asuubila niko Wele aaloma khu Mwana wewe tawe.
Buloli nibwo buno: Wele akhuelesia efwe bulamu bwa mindali, mala bulamu buno bwakukha mu Mwana wewe.
Omundu yesi yesi oli no Mwana ali ne bulamu buno, yesi yesi okhali no Mwana owa Wele se ali ne bulamu tawe.
Ese ndikho mbandika kano khwinywe mu mwasuubila mu Mwana owa Wele nio mwole khumanya muli, muli ne bulamu bwa mindali.
Khuli ne bunyindaafu ebweeni wa Wele, sikila khuli nang'ali khuli akhuulilanga ne khumusaba sisiindu siosi siosi khuloondekhana ne lilienya liewe.
Kaaba bali khumanyile khuli mu koosi niko khumusabanga akhuulilanga, nono aba khumanya khuli koosi niko khumusabile, khulanyoola.
Kaaba bali obona wandaayo ne akhola bubwoni bukhamuyila mu lifwa tawe, okhoyela wasaba Wele, olamuelesia bulamu. Lino lili khwaabo nibo bubwoni bwabwe bukhareeranga lifwa tawe. Ne bubwoni buliio bureera lifwa, ne ese se ndikho mboola ndi mukhoyeele musabe Wele khulwe bubwenobwo tawe.
Buli sikholwa sibi siosi siosi buli bubwoni, ne bubwoni buliio bukhayila omundu mu lifwa tawe.
Efwe khumanyile khuli se aliio omwana owa Wele obelelelanga khukhola bubwoni tawe, sikila Yesu Omwana owa Wele amuliindanga, nio Omumayaanu alekhe khumutiilakho tawe.
Khumanyile khuli efwe khuli ba Wele akhaba sibala sioosi ne sili aasi we bubwami bwo Mumayaanu.
Khumanyile khuli Omwana owa Wele echa mala akhuelesia efwe limanya, nio khumanye Wele wa ng'ali. Khumenyile mu buambaani ne Wele wa ng'ali ne mu buambaani no Mwana wewe Yesu Kristo. Yuno ali Wele wa ng'ali, ne buno buli bulamu bwa mindali.
Baana base, yeliinda mwabene khukhwama khu wele be bubeeyi!

Ese omwimeelesi — khu mukhaaye omukoosi ne babaana bewe, nibo nasiima mu bung'ali. Ne se ndi seng'ene tawe, ne naabo boosi bamanyile bung'ali bamusiima enywe,
sikila bung'ali buli mwifwe mala bulaba nafwe mindali.
Lekha Paapa Wele ne Yesu Kristo, oli Omwana owa Paapa, bakhuelesie efwe kumwalaalo ne siisa, ne kumuleembe, bibe bibiefwe mu bung'ali ne mu busiime.
Naba omusangaafu lukali khunyoola balala khu baana bowo ne bamenyile mu bung'ali nga Paapa ne akhulakiilisia.
Ne luno, omukhaaye khusaba ewe ndi, lekha fwesi khusiimane buli mulala nowasie. Se ndikho khuandikila lilaka liya tawe; lili lilaka nilio khwaba nalio khukhwama khale.
Busiime buli bali khumenye mu khuloonda kamalaka ka Wele. Lilaka nga mwesi ne mwaulila khukhwama mu khurakikha, lili bali mweesi khukhwola mumenye mu busiime.
Babeeyi bakali bamalile khucha mu sibala siosi, babaandu bakhafukiilila bali Yesu Kristo echa nga omundu tawe. Omundu nga oyo ario ali omubeeyi lundi Omusiku owa Kristo.
Mube meso, nio mulekhe khutibia nisio mwakholela kimilimo, ne mulanyoola kumuruuru kwenywe mu bwichufu.
Omundu yesi yesi obiriirira kamekisio ka Kristo ne khulekha khu kamenyamo tawe, se ali ne Wele tawe. Ne oyo omenya mu mekisio ka Kristo aba ali ne Paapa no Mwana boombi.
Nono, omundu yesi yesi ne echa okhekisia liliekisia lino tawe, mukhamwakaanila mu chingo chenywe tawe, namwe mwamukheesia tawe.
Sikila yesi yesi owenyela omundu lukano luno kumuleembe, aba yesi afukiilisiana naye mu mamayaanu niko omundu oyo akholanga.
Ndi ne kamakali ke khu muboolela, ne se nyala khu kaboolela khu karatasi ne bubwino tawe; ne kakhali, ndola ndi ndamukeniia enywe nio ndomalome nanywe moni na moni, nio khusangaale mu bwichufu.
Babaana bo mukhaana wenywe omukoosi bamurumiire enywe kimileembe kiabwe.

Omusaale wase omukoosi, khusabila ndi buli siindu sibe silayi khwiwe lundi obe omulamu. Manyile ndi oli omulamu mu roho.
Nasangaala lukali nga balala khu bawandaayefwe bakristo ne boola mala bamboolela nga ne oli omusuubilwa khu bung'ali, nga buli lwoosi nomenyanga mu bung'ali.
Se siliio sisisiimisia lukali khukhila khuulila bali babaana base bamenyile mu bung'ali tawe.
Omusaale wase omukoosi oli omusuubilwa khu milimo nikio okholelanga bakristo basio, akhaba ne bali bakeni.
Baboolela e kanisa kamakhuwa ke busiime bwowo. Nosiima bayeete bachiililile ne lukeendo lwabwe mu ngila ekhasiimisie Wele.
Sikila barakikha lukeendo lwabwe khu milimo kia Kristo, ne bakhafukiililakho buyeeti bwosi bwosi khukhwama khu baandu bakhasuubila tawe.
Efwe bakristo nono, khukhwola khuyeete babaandu bano, nio khusaange mu milimo kiabwe khulwe bung'ali.
Naandike ebarwa enyiimbi khu kanisa; ne Tioturefe, owenyanga khuba omwimeelesi wabwe, mala se eenya khurekeeresia niko mboola tawe.
Nga ne ndecha, ndalomaloma koosi niko akholile, kamabi niko alomaloma khwifwe ne bubeeyi nibwo aboolanga! Ne se kali ako kong'ene tawe; se akaanilanga bawandaayefwe Bakristo nga ne bechanga tawe, ne lundi akhingiililanga abo babenyanga khubakaanila, ne khukhaka khubaoona barure mu kanisa!
Musaale wase omukoosi, okhaloonda kamabi tawe, ne kakhali loonda kamalayi. Yesi yesi okhola kamalayi aba ali owa Wele; yesi yesi okhola kamabi aba akhaabonakho Wele tawe.
Buli mundu alomanga khu bulayi bwa Demetirio; bung'ali bubwene bulomanga bulayi bwewe. Ne sesi ndasakho khuboola buloli bwewe, ne ewe omanyile oli buloli bwase buli bwa ng'ali.
Ndi ne kamakali khukhuboolela, ne kakhali se nenya khukhola ndio ne kalamu ne bubwino tawe.
Ndi suubi khu khubona bwangu, nio khulomalome moni na moni.
Kumuleembe kube nawe.
Basaale bowo boosi bakhurumire ewe kimileembe. Kheesia basaale befwe boosi moni na moni.

Khwaabo nibo Wele aalanga, bamenyile mu busiime bwa Paapa Wele ne mu buliindi bwa Yesu Kristo:
Nyoola siisa sia Wele, kumuleembe ne busiime mu bwichufu.
Basaale base bakoosi, nakholanga kamaani khumuandikila kamakhuwa ke buonia nibwo khuli nabwo, nga ne neulila ndi nenyekha mbaandike ebarwa khangu khumutinyilisia enywe mu khupanila lisuubila nilio Wele aelesia khale babaandu bewe.
Sikila babaandu balala bakhamanyile Wele tawe, baakhwichilemo mu bwikisi, babaandu bayuusia elomo eye kumwalaalo kwa Wele wefwe nio bachiililile khukhola ke sifwaabi ne khuloba Yesu Kristo, oli yeng'ene Omwami lundi Wele wefwe. Kamaandiko kang'oola khaale siiukuumo nisio bakhanyoole.
Khebulila malaika bakhanyalikha ne bunyali bwabwe bwa ng'ali tawe, ne kakhali baalekha bumenyo bwabwe. Baabowa kiminyololo kia mindali na mindali aasi mu siilima, niio Wele aababiikha khukhwola khu Ndaalo emboofu niyo bakhakhalakilwekho.
Khebulila Sodomu ne Komora, ne chingoba che aembi, che babaandu babakhola nga malaika abo bakhola ne khukhwiyingisia mu bukhobani ne sifwaabi. Banyoola siiukuumo sie kumulilo kwa mindali nga sisiekesio sia abuwaanga khu boosi.
Mu ngila ng'ene eyo, babaandu bano bali ne kamalola kabakhola ne bakhola bubwoni mu mibili kiabwe; balekelesia bunyali bwa Wele ne khukhoma bibuumbe bie luyali bili angaaki.
Akhaba malaika omukhulu Mikaili se akhola kano tawe. Mukhulomaloma khwewe ne Sietani, nga bayinganilanga khu mubili kwa Musa, Mikaili se aakhalakila Sietani khu mukhoma tawe, ne kakhali aloma ali, “Wele omwene akhurafwire!”
Ne kakhali babaandu bano beela mu khukhoma sisiindu siosi siosi nisio bakhamanyile tawe; ne bibiindu nibio bamanyile mu ngila eye kumwiima, nga eye chisaang'i che mundaa, bino nibio bibiindu bibieene bibabunia.
Bali ne silaamo! Baloondile engila niyo Kaini aabirirakho. Chirupia chakilile beyingiisie mu mabi niko Balamu aakhola. Bakholile sileka nga Kora ne aakhola mala bosi babunile nga niye.
Ne luyoka lwabwe bukhalimo chisoni tawe, bali nga kamarokondo ke buchafu mu naikara chenywe che kumuleembe. Beyibaasia busa babeene lundi bali nga kamafuumbi niko ekhuungu euucha ne se kareera efula tawe. Bali nga kimirongooro kikhaama kamatuunda akhaba mu siise siakio tawe. Bali nga kimirongooro kikiakhuulwa ne kimili kiakio lundi bafwiile sio.
Bali nga bibuli bie kamaani khu nyanja, ne bikholwa biabwe bie chisoni bibonekha nga lifuro. Bali nga ching'enieesi chiyiiya-yiiya, nicho Wele aabiikhila abuundu we sisiilima siboofu po!
khukhalakila babaandu boosi, ne khuukuuma boosi khulwe bikholwa biikhali bie buwele nibio bakhola lundi khulwe kamakhuwa kamabi koosi niko babaandu bakhamanyile Wele tawe balomaloma khuloondekhana naye!”
Babaandu bano busiele belung'unya ne khubiiya babaandi. Baloonda liliekoomba liabwe libi embakha yabwe eye khukhwebonia ne khukhwalisia lulimi khu baandi, nio banyoole nisio benya.
Ne kakhali enywe, basaale base khebulila niko mwaboolelwa khaale ne barumwa bo Mwami wefwe Yesu Kristo.
Bamuboolela enywe bali, “Nga chindaalo chimaliilisi ne chiliola, babaandu baliicha bali mukholela enywe sienya meno, babaandu baloonda liliekoomba liabwe likhali lie buwele tawe.”
Bano nibo babaandu bareera liliabukhana, baloonda busa liliekoomba lie kimibili kiabwe, bakhali ne Roho tawe.
Ne kakhali enywe, basaale base, khemuchiililile khukhwiyombakha mu lisuubila litakatifu lukali. Khemusabile mu bunyali bwa Roho Omutakatifu,
lundi mwebikhe mu busiime bwa Wele, nga ne mu silindiilila Omwami wefwe Yesu Kristo mu siisa siewe amuelesie enywe bulamu bwa mindali.
Kholela siisa abo bakhali nasuubi mwisuubila tawe,
yulakho balala, mubaonie khukhwama mu mulilo; ne khu baandi bakhoolele siisa ne buuri, ne kakhali biila chingubo chabwe chilikho kamarokondo ke liliekoomba liabwe lie bubwoni.
Khuyo onyala khumuliinda enywe nio mukhakwa tawe ne khumureera enywe mu buluungi ne khukhwikhoyela ebweeni we khubao khwewe khwe luyali
khu Wele yeng'ene Omuonia wefwe, abe owe luyali, Omukali, Omunyali Owa Bioosi ne bunyali khubirira mu mwami wefwe Yesu Kristo khukhwama khaale ne naluno, nende buli lwoosi. Amina.

Sitabu sino sili kamakhuwa ke bibiindu nibio Yesu Kristo afuunula. Wele aamuelesia niye lifunulwa lino nio naye ekesie bakholi bewe kamakhuwa kaali siimbi khukhwekholekha, Kristo aakhola bibiindu bino biamanyikha khu mukholi wewe Yoana khulwe khumurumira malaika,
mala Yoana aaboolile bioosi nibio aabona. Lino nilio liboola liewe khuloondekhana ne burume bubwama khu Wele ne bung'ali bubwafuunulwa ne Yesu Kristo.
Omundu osoma sitabu sino aabiitwa chikhabi, lundi barekeeresianga kamakhuwa ke bung'oosi bwe burume buno, mala baria kakaandikwa mu sitabu sino babiitwa chikhabi! Sikila siise sie bibiindu bino khukhwekholekha sili siimbi.
Kumwalaalo ne kumuleembe khukhwama khu Wele omenyile mindali, owabao lundi okheeche, khukhwama khu roho saba baali ebweeni we Ndebe yewe eye bubwami,
lundi khukhwama khu Yesu Kristo omuloli omusuubilwa, owe khunyoa mukhulamusibwa khukhwama mu bafu lundi ooli omuruki owe babaami be sibala bibe nanywe.
Aakhusiima efwe, ne khulwe lifwa lie khukhwerusia aakhuonia efwe khukhwama mu bwoni bwefwe;
mala aakhukhola efwe khuba basaayi khukhalabanila Wele wewe ooli Paapa wewe. Luyali ne bunyali bibe khu Yesu Kristo mindali na mindali! Amina.
Ese Yoana, wandaayenywe, lundi ooli omuloondi wa Yesu, ese ndi omusaangi wasienywe mu lifwiilisia khulwe khukhwekhaliilikhila siibi sisiichanga khwaabo bali be Bubwami bwewe. Namwaatwa khu sibala sisiakarwa ne kameechi sia Patimo, sikila naba nelwachile elomo eya Wele, ne bung'ali nibwo Yesu afunula.
Khu ndaalo yo Mwami naba mu Roho, mala naulila kumumilo kwe angaaki kukwauliilikha nga ekhoombi, ne kulomaloma enyuma wase.
Kwaloma kuli, “Aandika mu sitabu niko olikho obona mala oyile mu chikanisa saba mu ngoba chino: Efeso, Simina, Perikamo, Siatira, Sarite, Filatelefia ne Laotikia.”
Nekhebukha mbone olikho oolomaloma khwise, mala nabona biteetwe bie chitaa saba bie sahabu,
ne akari wabio aabao mulala ofwaana nga Omwana wo mundu afwarire ekaanjo endeeyi eyoola aasi khu bikhandakilo biewe, lundi aaba eboyile kumusiipi kwe sahabu khu sifuba siewe.
Lichuune liewe liaba liwaanga chwe nga bufuumbo buwaanga, ne chimoni chewe chaba nga chinjaso che kumulilo;
bikele biewe biang'enang'ena nga kumukasa nikwo boselia mu mulilo baapilila ne khumiuusia, ne kumumilo kwewe kwauliilikha nga kameechi ke mwikhupo ne kaoloola.
Asuta angaaki ching'enieesi saba mu mukhono kwewe kumuseecha, ne mbalu enjoki chimbeka chombi yama mukhanwa mwewe. Bubweeni bwewe bwakhosia nga enyanga.
Nga namubona, nakwa mu bikele biewe nga omufu. Andaakho kumukhono kwewe kumuseecha mala amboolela ali, “Okharia tawe! Ese ndi owe khunyoa lundi omumaliilisi.
Ese ndi omulamu! Naba nafwa, ne luno ndi omulamu mindali na mindali. Ese ndi ne bunyali khu lifwa ne khu sibala sie bafu.
Nono, andika bibiindu nibio olikho obona, alala ne bibiindu biliio luno ne bilikho bicha khwikholekha.
Sino sili sifuno sisiakukhuulilwa sie ching'enieesi saba nicho oboone mu mukhono kwewe kumuseecha, ne biteetwe saba bie sahabu bie chitaa: ching'enieesi saba, chili malaika be chikanisa saba, ne biteetwe saba bili chikanisa saba.

“Khu malaika ooli mu kanisa eye Efeso andika oli:
“Burume buno bwama khuyo owasuta ching'enieesi saba mu mukhono kwewe kumuseecha, mala okeendanga akari we biteetwe bie sahabu bie chitaa.
Manyile niko okholile; manyile nga okholile ne kamaani, ne liliefwiilisia liowo. Manyile ndi sonyala wekhaliilikha babaandu bamayaanu tawe, lundi wakhaka abo balomanga bali, bali barumwa khane se bali barumwa tawe, lundi wamanyile oli bali babeeyi.
Ewe oli owefwiilisia, wapisibwa siibi sikila ese, ne se wafwiile kumwoyo tawe.
Ne kakhali lino nilio khwikiicha; se wasiimile ese nga waba ne wasiima mu khunyoa tawe.
Yibaasia niio wakwila! Yikanila mala olekhe bubwoni bwowo okhole niko wakholanga mu khunyoa. Kaaba nokhekanila bubwoni bwowo tawe, ndeecha mala ndusieo siteetwe sie taa siowo abuundu wasio.
Ne kano niko kamalayi niko oli nako. Wabiyila niko Banikolayi bakholanga, nga seesi nakabiyila.
“Khwaabo balaula ndabafukiilila khulia kamatuunda ke kumurongooro kwe bulamu kuli mu Paratiso eya Wele.
“Burume buno bwama khuyo oli owe khunyoa lundi owe khumaliilisia, owafwa mala alamukha.
Ese manyile butinyu bwowo ese manyile ndi, oli omutaambi ne khane ng'ali oli omuiinda! Ese manyile bibiindu bimayaanu biboolwa khwiwe ne naabo babelangaanga bali, bali Bayuda khane tawe, bali sipupu sia Sietani!
Okharia siosi siosi nisio oli siimbi khubiriramo tawe. Rekeeresia! Sietani alamura mwikhako khulwe khumwaata balala khwinywe mu siboe, ne butinyu bwowo bulamala chindaalo ekhumi. Ba basuubilwa khwise, khukhwola khufwa mala ndamuelesia ekuutwa eye bulamu.
“Abo baliiula se banyoola lifwa lie khabili tawe.
“Khu malaika oli mu kanisa eye Perikamo andika oli:
“Burume buno bwama khu mulala oli ne mbalu enjoki chimbeka chombi.
Ese manyile niio ewe wamenya, abwenao niio Sietani ali ne ndebe yewe eye bubwami. Ewe oli owa ng'ali khwise, ne se wanjukha lisuubila liowo mwise tawe, akhaba mu ndaalo nicho Andipa omuloli wase omusuubilwa eererwa, abuundu niio Sietani amenya.
Ne kakhali biliio bibiindu bikeekhe nibio ese khwikiichilakho ewe, babaandu balala bali akari wenywe baloondanga kamekisio ka Balamu, owekisia Balaki nga anyala ayila babaandu ba Isiraeli mu bwoni khulwe khubaombelesia balie biakhulia biaanibwe khu bifwaani ne khukhola sifwaabi.
Mu ngila ng'eneyo ne ng'ene muli ne babaandu akari wenywe baloondanga kamekisio ke Banikolayi.
Nono yikanila mulekhe bubwoni bwenywe! Mwaba ne mukhakhola murio tawe, ndecha khangu mala ndumikhire embalu eyaama mukhanwa mwase khu khuupana ne babaandu abo.
“Khwaabo baula ndabaelesia emana eyakukhuulilwa. Lundi ndaelesia buli mundu khu nibo libaale liwaanga liliaandikwakho lisina liya nilio omundu yesi yesi akhamanyilekho tawe, nakhali oyo olinyoola yeng'ene.
“Khu malaika ooli mu kanisa eye Siatira andika oli:
“Burume buno bwama khu Mwana wa Wele; owe chimoni nga lumemu lwe kumulilo. Owe bikele bing'enang'ena nga kumukasa nikwo bosiisie.
Ese manyile niko okholanga. Manyile busiime bwowo, lisuubila liowo, bukhalabani bwowo, ne liliefwiilisia liowo. Ese manyile ndi luno olakholanga kamakali khukhila mu khunyoa.
Ne lino nilio khwikiichilakho ewe: wikhaliilikha omukhasi Yesebeli, owilangaanga ali, omurumwa owa Wele. Khulwe kamekisio kewe atiimia bakholi baase, bakhola sifwaabi ne khulia biakhulia biianibwe khu bifwaani.
Namuelesia siise sie khukhwikanila bubwoni bwewe, ne se eenya khulekha sifwaabi tawe.
Khwako ndamumwaata khu sitanda, nisio niye nende abo ba baeyananga naye balichuunwa lukali. Luno ndakhola ndio baaba ne bakhekanila bibiindu biibi nibio bakholanga naye tawe.
Lundi ndeera baloondi bewe, nio chikanisa choosi chimanye chili ese niye omanyile kamebaasio kali mu buli mundu ne lilienya liewe. Ndaruunga buli mundu khwinywe khuloondekhana nende niko akholile.
“Ne kakhali muramire mu Siatira mweesi mu khaloonda kamekisio kamamayaanu kano tawe; se mweyika niko babaandi balangaanga bali, ke simoonyo sie mukari sia Sietani tawe. Ese muboolela enywe ndi se ndamutiuukha enywe busiro bubuundi tawe.
Ne nabwila ndikobola, khukhwola mukhayile khu nisio muli nasio.
Khuyo oula, achiililile khukhola niko ese nenya khukhwola khu siakamo ndamuelesia bunyali bufwaanana nende nibwo nanyoola khukhwama khu Paapa. Ndamuelesia bunyali khu kholo choosi,
alabaamiia ne siimbo eye sichuuma, ne khu baaraakakamo nga chinyuungu.
Lundi ndamuelesia niye eng'enieesi eya sulwe.
“Oyo oli ne kamaru, arekeeresie niko Roho aboolela chikanisa!

“Khu malaika oli mu kanisa mu Sarite andika oli:
“Burume buno bwama khu mulala oli ne roho saba ba Wele ne ching'enieesi saba. Ese manyile niko olikho okhola; manyile ndi oli ne fuma eye khuba omulamu; ne kakhali wafwa!
Yinyokha! Waramire ne kamaani matiiti, koosi kali siimbi khuwa. Khwako khaka obe ne kamaani. Naboone ndi niko olakholanga se kali kamechufu ebweeni wa Wele tawe.
Nono khebulila niko wekisibwa nende niko waulila; karie mala wekanile, ndeecha nga omwifwi; ne se okhamanye esaa niyo khechelekho tawe.
Ne kakhali bakeekhe khwinywe mu Sarite omwo mumwaliinda chingubo chenywe mu bumiliiu. Mulakeenda nase, mwefwarire chiwaanga, sikila mwolaana khukhola murio.
Abo baula balafwarwa mu waanga; mala se ndarusia kamasina kabwe mu sitabu sie balamu tawe. Ebweeni wa Paapa ne bweni wa malaika bewe ndabeyama abuwaanga ndi bano bali babaase.
“Oyo oli ne kamaru, arekeeresie niko Roho aboolela chikanisa!
“Burume buno bwama khuyo ooli omutakatifu lundi owa ng'ali. Ali ne lufunguo lulwaba lwa Daudi; ne ekula kumuliango se aliio onyala wekala tawe, ne nga akwikala, se aliio onyala aakwikula tawe.
Ese manyile niko okholanga, manyile ndi oli ne kamaani matiiti, waloonda kamekisio kase mala waaba omusuubilwa khwise. Nakhwikulila kumuliango nikwo omundu akhanyala ekala tawe.
Rekeeresia! Sipupu sia Sietani esio, babeeyi balomanga bali nibo Bayuda ne se bali Bayuda tawe, ndabakhola beche basikame mu bikele biowo. Balamanya bali ese nakhusiima.
Sikila waliinda lilaka liase ne khukhwekhaliilikha, sesi ndakhuliinda bulayi mu saa eye kamakhako kalikho kakeecha khu sibala sioosi khukhaka babaandu be khu sibala.
Ese ndikho nicha khangu. Liinda bulayi nisio oli nasio nio omundu akhakhola ario akhunuula kumuruuru kwowo kwe liiula tawe.
Ndakhola oyo oula abe enjeko mu Lukaangu lwa Wele wase, mala se aliruramo tawe. Ndamuandikakho lisina lia Wele wase, ne lisina lie lukoba lwa Wele wase, Yerusalemu luya, lukheekhe aasi khukhwama mwikulu wa Wele wase. Lundi ndamuandikakho lisina liase liiya.
“Oyo ooli ne kamaru, arekeeresie niko Roho aboolela chikanisa!
“Burume buno bwama khu Amina; omusuubilwa lundi omuloli owa ng'ali, lirakikha lia bioosi nibio Wele abuumba.
Ese manyile niko wakholile; namanya ndi se oli omunyifu namwe omubile tawe. Ese nenya ndi, andi oli silala khu bino.
Ne sikila oli busa siyambola, se oli omubile namwe omunyifu tawe, ndikho nja khu khufuucha orure mukhanwa mwase!
Ewe olomanga oli, ‘Ese ndi omuiinda, lundi ndi busa bulayi, ndi na buli siindu.’ Ne kakhali se wamanyile nga ne oli owe ngunyi lundi owe bubeeleli tawe! Ewe oli omutaambi, oli sichula, lundi omubofu.
Khwako khusaba okule esahabu khukhwama khwise esahabu engwalaafu nio oindiaale. Lundi kula chingubo chiwaanga wifware mala webiimbe sichula siowo. Lundi okule kamafura weakhe chimoni nio obone.
Ese ndarafwiranga ne khuukuuma abo boosi nibo nasiima. Nono ba ne silukuluku mala wekanile bubwoni bwowo.
Rekeeresia! Ese nemile amuliango ndikhokhong'oonda, omundu yesi yesi oulila kumumilo kwase mala ekula kumuliango, ndengila munju mwewe mala ndie naye.
Oyo oula, ndamuelesia niye bung'ali bwe khukhwikhala nase khu Ndebe yase eye bubwami, bulayi bwene nga sesi ne naula mala luno nekhaale alala ne Paapa wase khu Ndebe yewe eye bubwami.
“Oyo, ooli ne kamaru; arekeeresie niko Roho aboolela chikanisa.”

Enyuma wa kano naba ne kamalola kakaandi mala nabona kumuliango kuuli khwasie mwikulu. Nio kumumilo kwauliilikha nga ekhoombi nikwo abeele naba naulilakho khale, kwalomaloma nase, ne kuloma kuli, “Niina wiche ano mala ndakhwekesia niko khukhwola kakholekhe enyuma wa kano”
Abwenao Roho aanjichulamo. Mwikulu omwo Endebe eye bubwami yabaamo, ne omundu aba aakikhaalekho,
mumoni mwewe mung'enang'ena nga kamabaale ke bukusi bwe angaaki kamawaanga, kamelamela ne kamarandaafu; ne lufutu lwaba lwakarire Endebe yoosi, lukoondo lwe lubookha.
Chindebe che bubwami chichiindi kamakhumi kabili na chine chabotookhelela Endebe eye bubwami, ne basaakhulu kamakhumi kabili na bane baba bachiikhaalekho, befwarire chingubo chiwaanga ne chikuutwa che sahabu.
Khuburukhaka khwe lueni, likukuma ne libalukhaka lie fula biama mu Ndebe eye bubwami. Ebweeni we Ndebe eye bubwami, chinjaso saba chaba chikhosia, chino chaba roho saba ba Wele.
Lundi ebweeni we Ndebe eye bubwami siabao sisiafwaana nga enyanja eye sikioo sikwalaafu sibonekha nga epirauli.
Bibuumbe bilamu bine bibiechula chimoni ebweeni nende nyuma biabotookhelela Endebe eye bubwami.
Sie khunyoa siafwaana nga etalang'i, sie khabili siafwaana nga euunwa, sie khataru siafwaana mumoni nga omundu, ne sie khane siafwaana nga efuruusi epuruukhe.
Buli silala khu bibuumbe bie bulamu bine chana, siaba ne chindaa sita; mala siechulakho chimoni mukari ne nje. Kumuusi ne siilo, se bilekhanga khukhwimba bili:
“Omutakatifu, Omutakatifu, Omutakatifu
ali Omwami Wele Omunyali Owa Bioosi;
Owabao, oliio, lundi oolikho owiicha.”
Bibuumbe bilamu bine chana ebio biemba chinyimbo che luyali, ne lukoosi ne khu khuupila orio oyo owikhaale khu Ndebe eye Bubwami, omenyile mindali na mindali. Nga biakholanga birio,
basaakhulu kamakhumi kabili na bane abo basikama ebweeni woyo owikhaale khu Ndebe eye bubwami, mala basaaya oyo omenyile mindali na mindali. Bamwaata aasi chikuutwa chabwe che bubwami ebweeni we Ndebe eye bubwami mala bemba bali:
“Omwami wefwe lundi Wele wefwe!
Ewe wolaana oeebwe luyali, lukoosi ne bunyali,
Sikila ewe wabuumba bibiindu bioosi,
ne khulwe lilienya liowo biaebwa limenya ne bulamu.”

Lundi nabona malaika owe Bunyali bukali lukali, aaloma ne kumumilo kumuboofu, ali, “Naanu owolaana khurusiakho kimiiuri kino mala abambule sitabu sino?”
Ne se abao na mulala yeng'ene mwikulu namwe khu sibala namwe aasi we sibala onyala abambula sitabu chana mala alolemo tawe.
Nio nalila lukali sikila se abao na mulala owolaana khubambula sitabu chana, namwe aasilolemo tawe.
Nio, mulala khu basaakhulu abo amboolela ali, “Okhalila tawe. Lola! Etalang'i khukhwama mu kholo eya Yuda, Omukali, owe lisaaye lia Daudi, abeele omukhili mwiie, ne anyala arusiakho kimiiuri saba mala abambula sitabu esio.”
Limeeme liaacha mala liabukula sitabu chana khukhwama mu mukhono kumuseecha kwoyo owikhalanga khu Ndebe eye Bubwami.
Nga ne liakhola lirio bibuumbe bilamu bine chana ne basaakhulu kamakhumi kabili na bane chana bakwa aasi ebweeni we Limeeme. Buli sia mulala aba ne lituungu ne sibuumba sie sahabu siechuule bimuli bie khukhwosia biiunya kumuuya kumulayi, bimuli bino bili lisaba lie babaandu ba Wele.
Bemba kumwenya kumuya bali:
“Ewe wolaana khubukula sitabu
ne khurusiakho kimiiuri kiasio, osibambule.
Sikila ewe werwa, mala khulwe lifwa liowo lie khukhwerusia
wasikula babaandu ba Wele khukhwama mu buli kholo,
lulomo, baandu ne lukoondo lwe babaandu boosi.
khukhalabanila Wele wefwe,
mala balamiia khu sibala.”
mala bemba ne kumumilo kwe angaaki bali:
“Limeeme lilierwa lili liliolaana
khunyoola bunyali, kimiaandu,
limanya, ne kamaani, lukoosi, luyali ne fuma!”
Nio naulila buli sibuumbe mwikulu, khu sibala, mu sibala sie aasi ne mu nyanja, bibuumbe bilamu bioosi mu limala lioosi biembanga bili;
“Khuyo owikhalanga khu Ndebe eye bubwami
ne khu Limeeme,
efuma ne lukoosi, luyali ne bunyali
bibe khwinywe mindali na mindali.”
Bibuumbe bilamu bine chana biakobosia bili, “Amina!” Basaakhulu chana bakwa aasi mala basaaya

Nio nabona Limeeme liafunaka kumuuri kwe khunyoa khu miuuri saba, mala naulila silala khu bibuumbe bine, ne siboola mu mumilo kukwauliilikha nga likukuma lie fula ne kuloma kuli, “Yiicha!”
Nalola mala nabona efarasi ewaanga. Okitimia aba asutile buyiingo mu ngaaki, mala aebwa ekuutwa eye bubwami. Aakitimia nga omuuli ocha khuula.
Nga, Limeeme liekula kumuuri kwa khabili, naulila sibuumbe silamu sia khabili ne siloma sili, “Yiicha!”
Efarasi ekiindi, embesemu yarura enje. Okitimia aebwa bunyali khureera liie khu sibala nio babaandu berane babene khu beene. Aebwa embalu emboofu.
Naulila sisiauliilikha nga kumumilo kukwama akari we bibuumbe bilamu bine, kwaloma kuli, “Sikalabo silala sie bufu bwe ngano khulwe kumuruungo kwe ndaalo, ne bikalabo bitaru bie shayiri khulwe kumuruungo kwe ndaalo. Ne kakhali okhonaka kamafura ka museituni namwe liruuti lie kimisabibu tawe.”
Nga, Limeeme liekula kumuuri kwa khane; naulila sibuumbe silamu sikhola khane ne siloma sili, “Yiicha!”
Nalola, nabona efarasi emuluku yabao. Lisina lioyo okitimia bali Lifwa, ne Makoombe yakiloondakho siimbi. Baebwa bunyali khu sitonyi silala khu bine bie sibala; beere khulwe khurumikhira liie, enjala, bulwaale, ne chisaang'i che mundaa.
Nga, Limeeme liekula kumuuri kwa kharaano. Nabona aasi owa alutare kimiooyo kiaabo babeerwa sikila khuboola elomo eya Wele, ne khuba basuubilwa khu buloli bwabwe.
Baapa luyoka mu mumilo kwe angaaki ne baloma bali, “Omwami owe Bunyali, omutakatifu lundi owa ng'ali! Lilabukula siise siina nio khalakile babaandu be khu sibala ne khubaelesia sinyaasio khulwe khukhwira efwe?”
Buli mulala khu nibo aebwa ekaanjo ewaanga, mala baboolelwa khuola khu siise, khukhwola bukali bwe bakholi basiaabwe, ne bakristo berwe nga bosi baba.
Ching'enieesi chakwa khu sibala nga chinduli chimbisi ne chikwa khukhwama khu mutuli ekhungu engali ne ucha.
Likulu liakoriokha nga sitabu nisio baulukuuse ne buli sikulu ne likenga biarusibwa niio bibechanga.
Nio babaami be khu sibala ne baruki, bakhulu be liie, baiinda nende be bunyali ne babaandu babaandi boosi, nasioobi ne balekhuule, bekisa mu mabina ne mu mbangaachi mwe chinyaanda ne khu bikulu.
Balaanga bikulu ne chinyaanda bali, “Khemukhukwekho mala mukhukise khukhwama mumoni choyo owikhaale khu Ndebe eye Bubwami; ne khu lirima lie Limeeme!
Endaalo emayaanu eye lirima liabwe yolile ne naanu onyala emao?”

Lundi nabona malaika okundi ne aniina khukhwama ebukwe ne kumuuri kwa Wele omenyile mindali. Alaanga malaika bane ne kumumilo kumuboofu, malaika nibo Wele aelesia bunyali khukhwonaka sibala ne nyanja.
Malaika oyo aloma ali, “Mukhonaka sibala ne nyanja namwe kimirongooro tawe; khukhwola nga ne khura kumuuri khu bweeni bwe bakholi ba Wele.”
Mala naboolelwa ndi bukali bwaabo ba barerwakho kumuuri kwa Wele khu bweeni bwabwe baba babaandu chielefu emia ndala ne kamakhumi kane na bane. Bama mu kholo likhumi na chibili cha Isiraeli,
be kholo eya Yuda baba chielefu likhumi na chibili. Be kholo eya Rubeni baba chielefu likhumi na chibili. Be kholo eya Kati baba chielefu likhumi na chibili.
Be kholo eya Asheri baba chielefu likhumi na chibili. Be kholo eya Nafutali baba chielefu likhumi na chibili. Be kholo eya Manase baba chielefu likhumi na chibili.
Be kholo eya Simioni baba chielefu likhumi na chibili. Be kholo eya Lawi baba chielefu likhumi na chibili. Be kholo eya Isakari baba chielefu likhumi na chibili.
Be kholo eya Sebuluni baba chielefu likhumi na chibili. Be kholo eya Benjamini baba chielefu likhumi na chibili. Be kholo eya Yusufu baba babaandu chielefu likhumi na chibili.
Enyuma wa kano nabona babaandu bakali po, babaandu nibo omundu akhanyala abala boosi tawe! Khukhwama buli sibala, buli luuya, buli kholo nende buli lulomo, bema ebweeni we ndebe eye bubwami eye Limeeme befwarire chingubo chiwaanga, mala basutile mu ngaaki kamakheendu.
Baloma ne kumumilo kumuboofu bali, “Buonia buli bwa Wele wefwe, owikhalanga khu Ndebe, ne khukhwama khu Limeeme!”
Ne bamalaika boosi benyokha bema, babotookhelela endebe eye bubwami, basaakhulu, ne bibuumbe bilamu bine. Baakwa aasi mafumala ebweeni we Ndebe chana, ne basaaya Wele;
ne baloma bali; “Amina! Efuma, luyali, limanya, khu khupa orio, lukoosi, kamaani, ne bunyali bili bia Wele wefwe mindali na mindali! Amina!”
Mulala khu basaakhulu andeeba ali, “Baandu siina babefwarire chingubo chiwaanga bano, ne bamile waena?”
Ne amboolela ali, “Bano bali babaandu baonile khubirira mu khupisibwa siibi. Basiinga chingubo chabwe mu malasile ke Limeeme.
Kano kakila ne bema ebweeni we Ndebe eya Wele ne khumukholela niye siilo ne kumuusi mu Lukaangu lwewe. Khubao khwoyo owikhalanga khu Ndebe eye bubwami khulabaliinda.
Se baliiulilakho enjala namwe bulesia namwe enyanga namwe bukhafu bwosi bwosi se bulibosia tawe,
sikila Limeeme liili akari we Ndebe eye bubwami, lilaba omwaayi wabwe, ne alabarangirira abayile a sebele che kameechi kaananga bulamu. Mala Wele alabeeya kamasika mumoni mwabwe.”

Nga Limeeme liekula kumuuri kukhola saba, mwikulu mwasila busa chi, khulwe nusu eye saa ndala.
Nio nabona malaika saba bemile ebweeni wa Wele, mala baebwa chikhoombi saba.
Ne liliisi lie biiunya kumuuya kumulayi lianiina alala ne lisaba lie babaandu ba Wele khukhwama mukhono mwa malaika owimile ebweeni wa Wele.
Nio malaika chana abukula sibuumba sie khukhwoseliakho biiunya kumuuya kumulayi, echusiakho kamaanda ke kumulilo khukhwama khu alutare, mala akachukha khu sibala. Likukuma, libalukha, chimbeni ne literema lie sibala biabao.
Nio malaika saba be chikhoombi saba berekekha khuchipa.
Malaika okhola khabili apa ekhoombi yewe. Sisiindu sisiafwaana nga sikulu siboofu silikho ne siyia siamwaatwa mu nyanja. Sitonyi silala khu bitaru sie nyanja siakaluukhana siekela kamafuki,
sitonyi silala khu bitaru sie bibuumbe bilamu bie mu nyanja biafwa, ne sitonyi silala khu bitaru sie chimeeli chonakwa.
(Lisina lie eng'enieesi chana bali, “Bululu”) sitonyi silala khu bitaru sie kameechi siakaluukhana siekela silulu, mala babaandu bakali bafwa sikila banywa kameechi, kakalukhaane kekela kamalulu.
Nio, nalola, mala naulila efuruusi eyaba ne purukha mu ngaaki tibotibo, yaloma mu mumilo kumuboofu eli, “Engunyi! Engunyi! Engunyi khwaabo abo boosi bamenyile khu sibala nga bakhaulile khu khupwa khwe chikhoombi nicho malaika babaandi bataru khukhwola bape!”

Nio malaika okhola kharaano aapa ekhoombi yewe. Ese nabona eng'enieesi eyaba ne ekwile aasi khu sibala, mala yaebwa lufunguo lwe liloo likhali ne sisiakamo tawe.
Eng'enieesi yekula liloo elio, mala liliisi liamamo nga liliisi khukhwama mu mwanya kwe bukhafu kumuboofu; buwaanga bwe nyanga ne mbeo biamaliisibwa ne liliisi khukhwama mu mwanya omwo.
Chisike chaama mu mwanya mala checha khu sibala mala chaebwa bunyali busa nga bwa walute.
Chaboolelwa chikhonakakho bunyaasi namwe kimirongooro namwe simelwa sisiindi siosi siosi tawe; ne kakhali khunyaasia babaandu ba baaba ne bakhali ne kumuuri kwa Wele khu bweeni bwabwe tawe.
Chisike chino se chasibulwa khukhwira babaandu bano tawe, ne kakhali khubaa sinyaasio siong'ene khu miesi kiraano. Burafu bwe sinyaasio siacho buli nga burafu bwe luboola lwa walute.
Mu miesi kiraano ekio, bakhayime lifwa, ne se bakhalinyoole tawe; bakhenye khufwa, ne kakhali lifwa likhabelukhe.
Lichuune liacho liaba nga lie bakhasi, kameno kacho kaba nga kameno ke talang'i.
Bifuba biacho biafuumwa ne sisiabonekhana nga chingabo che bichuuma, ne luyoka lulwakholwa ne chindaa chacho lwaba nga luyoka lwe kamakaari kamakali kakakhweswanga ne chifarasi ne kacha mwiie.
Chili ne bibuno ne chimboola nga cha walute, ne bibuno biacho bilimo kamaani ke khunyaasia babaandu khulwe kimieesi kiraano.
Chili no mwami ochamiia, niye malaika owimelelanga liloo likhali ne sisiakamo tawe. Lisina liewe mu Lueburania lili Abadoni; mu Lukiriki lili Apoliyoni (liboola lili “Omwonaki”)
Sinyaasio sie khunyoa siawele, enyuma wa sino, bisiliio binyaasio bibili bibiindi bikheche.
Kumumilo chana kwaboolela malaika okhola sita kuli, “Kangulula malaika bane abo, bababowa e luuchi luboofu lwa Efurati!”
Malaika bane abo balekhuulwa; ba baaba ne berekekhe esaa eyo eye endaalo ng'ene, ne kumwesi kwene ne kumwiiko kwene khukhwira sitonyi silala khu bitaru sie babaandu boosi.
Naboolelwa bukali bwe banamae, baba chimilioni chimia chibili.
Ne mu malola kase nabona chifarasi, ne bachitimia baba ne chingabo che khu bifuba chimbesemu nga kumulilo, chimbuusi ching'enang'ena, ne chifwaana kamaki nga kumulilo kumubuusi kuburukha. Kimirwe kie chifarasi kiaba nga kimirwe kie chitalang'i ne mukhanwa mwacho kumumilo kwamamo, liliisi, ne kumulilo kumurafu kufwaana kamaki.
Sitonyi silala khu bitaru sie babaandu sieerwa ne lufu chingano chitaru echo: kumulilo; liliisi, ne kumulilo kufwaana kamaki kukwama mukhanwa mwe chifarasi.
Sikila bunyali bwe chifarasi buli mukhanwa mwacho ne mu mikhiinga kiacho. Kimikhiinga kiacho kili nga chindemu chiili ne kimirwe, mala chikirumikhira khuumisia babaandu.
Se bekanila bubwiri bwabwe, bufumu bwabwe, sifwaabi siabwe namwe bubwifwi bwabwe tawe.

Nio nabona malaika okundi owe kamaani ekha aasi khukhwama mwikulu. Aaba aboelwe mu lifuumbi, ne lufutu lwamukarire khu murwe kwewe; mumoni mwewe mwaba nga enyanga, ne bikele biewe biaba nga chinjeko che kumulilo.
Aaba ne sitabu sitiiti sibambulwe mukhono mwewe. Aswaala sikele siewe siseecha khu nyanja, ne sikele siewe siikhasi khu sibala,
mala alaanga ne kumumilo kumuboofu kukwauliilikhana nga liiulukhuma lie chitalang'i. Nga amala khulaanga, libalukha saba liakobosia ne liiulukhuma.
Ne nga libalukha saba liauliilikha, naba nenya khuandika, ne kakhali naulila kumumilo khukhwama mwikulu ne kuloma kuli, “Ra mu mwoyo nga esiiri niko libalukha saba liboolile. Okhakaandika aasi tawe.”
ne echuba mwisina lia Wele, olimenya mindali na mindali, owabuumba likulu, sibala, ne nyanja nende buli siindu silimo. Malaika aloma ali, “Se khulaba lundi ne liiayilila tawe!
Ne kakhali nga malaika okhola saba ne apa ekhoombi yewe, aba Wele alamaliilisia lirekekha liewe lie mu bwikisi, nga ne aaboolela bakholi bewe, bang'oosi.”
Nacha khu malaika na musaba ambelesia khatabu khatiiti akho, mala amboolela ali, “Khabukule mala okhalie; khalaba khalulu munda mwowo, ne mukhanwa mwowo khalaba khanulu nga bubuukhi.”
Nabukula khatabu khatiiti chana khukhwama mukhono mwewe mala nakhalia; mala khaba khanulu nga bubuukhi mukhanwa mwase. Ne nga ne nakhamila, khaba khalulu munda mwase.
Nio naboolelwa ndi, “Khukhwola lundi oboole burume bwa Wele khu kholo chingali, ne babaandu be chinomo chingali ne babaami.”

Ne okhapiima luuya luuli enje we Lukaangu tawe, sikila lwaanwa khu Be Chikholo, bakhetuye khu Lukoba lutakatifu khu miesi kamakhumi kane na kibili.
Kharume baloli base babili ba befwarire kamakunia, mala bakhaboole burume bwa Wele khu ndaalo e elefu ndala ne chimia chibili ne kamakhumi sita echo.”
Ne omundu yesi yesi aaba nakhaka khubanyaasia nibo, kumulilo kukharure mukhanwa mwabwe khubunia basiku babwe; ne mu ngila ng'eneyo yesi yesi okhaka khubanyaasia akheerwe.
Bali ne bunyali khukhwikala likulu nio efula elekhe khukwa mu sise nisio belwachilamo burume bwa Wele. Lundi bali ne bunyali khu sebele choosi khuchikaluukhasia chibe kamafuki; lundi bali ne bunyali khureera lufu lwa buli lukano mu sibala siise siosi siosi.
ne kimibili kiabwe kimifu kiliba khu ngila che lukoba luboofu niio Omwami wabwe abaambilwa. Lisina lie lukoba olwo mu khulufwaananisia lulaangwa bali Sodomu, namwe Misiri.
Babaandu khukhwama mu bibala bioosi mu kholo choosi, chinomo ne babaandu khukhwama buli abuundu balilola khu mibili kiabwe kimifu khu ndaalo chitaru ne nusu mala se balibafukiilila nibo bakisiikhe tawe.
Babaandu be sibala baliba ne busangaafu sikila lifwa lie babaandu babili bano. Baliekhoya ne khurumanila biianwa, sikila bang'oosi babili abo bareera buchuuni bukali khu baandu.
Enyuma we chindaalo chitaru ne nusu kumuuya kuaana bulamu kwecha khukhwama khu Wele ne khubengilamo, mala benyokha; ne boosi ba babona banikina lukali.
Bang'oosi babili chana abo baulila kumumilo kumuboofu khukhwama mwikulu ne kubaboolela kuli, “Niina mwiche ano!” Bachiila mu lifuumbi baniina mwikulu basiku babwe ne ba baloleleele.
Mu siise siene esio literema lie sibala likali liabao. Sitonyi silala khu bitonyi ekhumi bie lukoba bionakwa, mala babaandu chielefu saba beerwa. Babaandi bareenga mala bafumia bukali bwa Wele owe mwikulu.
Sinyaasio sia khabili siawele, ne kakhali sinyaasio sia khataru silikho siicha khangu!
Nio basaakhulu kamakhumi kabili na bane babekhaale khu ndebe chaabwe che bubwami ebweeni wa Wele, bakwa mafumala mala basaaya Wele,
ne baloma bali:
“Omwami Wele Owe Bunyali Bwoosi,
oliio lundi owabao!
Khu khupila orio nga obukuule bunyali bwowo bukali,
mala warakiikhe khukhwamiia!
lirima liowo siolile, siise sie khukhalakilakho bafu.
Siise siolile sie khuelesia bakholi bowo bang'oosi
kumuruuru, ne babaandu bowo boosi,
boosi ba bakhuria, babenyalila nende bakhenyalila sitube,
siise siolile sie khubunia abo babonaka sibala!”

Nio, libonekha liboofu lundi lie kamakana liabonekhana mu ngaaki. Omukhasi aabaao, engubo yewe yaba enyanga lundi aaba ne kumwesi aasi we bikele biewe, ne kuutwa eye ching'enieesi ekhumi na chibili khu murwe khwewe.
Aaba siimbi khusaala, ne buchuuni bwe khulumwa bwakila niye aalila.
Ne kumukhiinga kwakwo kwarusia sitonye silala khu bitaru sie ching'enieesi khukhwama mu ngaaki, mala kwachimwaata khu sibala. Kwema ebweeni wo mukhasi chana oyo, nio kulindiilile omwana khusaalwa mala kumulie.
Nio omukhasi oyo, aasaala omwana omusoleeli oliamiia chikholo choosi ne esiimbo eye sichuuma. Omwana chana ayuulwa mala ayilwa khu Wele, ne khu ndebe yewe eye bubwami.
Nio omukhasi elukha acha mu sichiimi, abuundu niio Wele aaba ne amurekekheele, niio akhaliindwe khu ndaalo e elefu ndala ne chimia chibili ne kamakhumi sita.
ne kakhali kuremu kwaulwa, ne bamalaika bakwo se bafukiililwa khumenya mwikulu lundi tawe.
Kuremu kuboofu chana kwamwaatwa aasi, kuremu kwe khaale okwo, kulaangwa bali Omumayaanu, namwe Sietani, kukwabeanga sibala sioosi. Kwamwaatwa khu sibala, ne bamalaika bakwo boosi.
Bawandaayefwe bamukhila niye khulwe kamafuki ke Limeeme ne khulwe bung'ali nibwo belwacha; lundi baba berusia khuana bulamu bwabwe ne khufwa.
Ne ewe, likulu sangaala, ne nanywe mweesi mu menyilemo! Ne kakhali silaamo sili khu sibala ne nyanja! Sikila Omumayaanu ekhile mwinywe, mala ali omukhalafu, sikila amanyile ali aramire ne siise sitiiti.”
Nga Kuremu chana kwakhebulila kuli kwamwaatiilwe khu sibala, kwarakikha khutimania omukhasi owaba ne asaalile omwana omusoleeli.
Ne kakhali omukhasi oyo aebwa chindaa chibili che efuruusi emboofu, nio apurukhe ache abuundu wewe mu sichiimi, niio aliliindwa khu miiko kitaru ne nusu, aliindwe bulayi kuremu kukhamwibwaakala tawe.
Kuremu kwakhaasa kameechi nga luluuchi khukhwama mukhanwa mwakwo khuloonda khu mukhasi chana, kamwire.
Ne kakhali sibala siayeeta omukhasi oyo; siasama kumunwa kwasio mala siamila kameechi kakaba ne kechile khukhwama mukhanwa mwe kuremu.
Kuremu chana kwakhalalila omukhasi oyo, mala kwacha khu khupana ne lisaaye lio mukhasi oyo lioosi nende abo boosi babaria kamalaka ka Wele ne basuubili khu bung'ali bubwafuunulwa ne Yesu.
Mala kuremu okwo kwema khu sikiingi sie nyanja.

Esaang'i chana yafwaana nga engwe, ne bikele biafwaana nga bikele bie ling'u ne kumunwa nga kumunwa kwe talang'i. Kuremu kwaelesia esaang'i kamaani kakwo, endebe eye bubwami bwakwo, ne bunyali bwakwo bukali.
Kumurwe kwe esaang'i mulala kwaba ne mbala eye likuma liboofu, ne likuma elio liaba liaonile. Sibala sioosi siauka mala sialoonda khu saang'i chana.
Buli mundu osaaya kuremu chana, sikila yaba kwaelesia esaang'i bunyali. Akhaba lundi babaandu basaaya esaang'i bosi baloma bali, “Naanu oli nga esaang'i? Naanu onyala apana nayo?”
Yarakikha khulaama Wele, lisina liewe, abuundu niio amenyile, nende abo boosi bamenyile mwikulu.
Yafukiililwa khu khupana ne babaandu ba Wele ne khubaula, lundi yaebwa bunyali khu buli luuya, ekholo, lulomo, ne babaandu babaandi.
Babaandu boosi bamenyile mu sibala bakhakisaaye, khurusiakho abo nibo kamasina kabwe kaandikwa mu sitabu sie bulamu sie Limeeme lilieerwa sibala ne sikhabaang'anwa tawe.
“Rekeeresia nono, omundu aaba ne ali ne kamaru khaulile!
Yesi yesi okhoyeele khuambwa ng'ali akhaambwe; oyo okhoyeele khukhwirwa ne mbalu akheerwe ng'ali ne mbalu. Kano kenya liliekhaliilikha ne lisuubila khu baandu ba Wele.”
Nio nabona esaang'i ekiindi yama aasi mwiloba. Yaba ne chinjika chibili nga chinjika che Limeeme, lundi yalomaloma nga kuremu.
Yarumikhira bunyali bukali bwe esaang'i eye khunyoa, ebweeni wayo, yayingiilila sibala nende abo boosi bamenyilemo basaaye esaang'i eye khunyoa, eye likuma liliaba ne liionile.
Esaang'i eya khabili yino yakhola kamayia ke khuukia; yakhola kumulilo kwekha khukhwama mwikulu kwola khu sibala ebweeni wa buli mundu.
Lundi yabea babaandu boosi bamenyile khu sibala mu ngila eye kamayia niko yafukiililwa khukhola ebweeni we esaang'i eye khunyoa. Esaang'i yaboolela boosi khukhwombakha sifwaani khulwe khuana lukoosi khu saang'i yaba ne remirwe ne mbalu mala yaba esiili enamu.
Esaang'i eya khabili yafukiililwa khuela kumuuya kwe bulamu mu sifwaani sie saang'i eye khunyoa, nio sifwaani sinyale khulomaloma mala siire abo boosi bakhenya khusisaaya nisio tawe.
Esaang'i chana yayingilila babaandu boosi, batiiti ne bakhoongo, baiinda ne bataambi, nasioobi ne balekhuule, khura simanyisio khu mikhono kiabwe kimiseecha namwe khu bweni bwabwe.
Se aabaao akhaba mulala owanyala khukula namwe khukusia nakhali ne simanyisio sino tawe, lili, lisina lie saang'i namwe enamba eboola lisina liayo.
Lino lienyekhana limanya. Yesi yesi oli omukesi anyala akanakana sifuno sie namba eye saang'i yino. Sikila enamba yino yimeelela lisina lio mundu. Enamba yino eli 666.

Lundi naulila kumumilo khukhwama mwikulu kukwauliilikha nga khuoloola khwe kameechi ke mwikhupo, nga khubalukha khwe fula khukali, lundi khwauliilikha nga kimienya kie bakhupa ka matuungu, ne baapa kamatuungu kabwe.
Babaandu chana emia ndala ne kamakhumi kane na bane abo bema ebweeni we ndebe eye bubwami, bibuumbe bine bilamu, ne basaakhulu; baba balikho bemba kumwenya kumuya. Se aabao onyala eyika kumwenya okwo tawe, ne kakhali babaandu emia ndala ne kamakhumi kane na bane abo ba baaba ne baonisibwe khukhwama khu sibala.
Bali babaandu babeliinda mu bukwalaafu se bakholanga sifwaabi ne bakhasi tawe; sikila baloba bakhasi. Baloondanga khu Limeeme buli niio licha. Baonisibwe khukhwama khu baandu babaandi boosi mala bali be khunyoa khuanwa khu Wele ne khu Limeeme.
Se bamanyikhanakho mu khuloma bubeeyi tawe, bali baluungi.
Nio nabona malaika okundi apurukha mu ngaaki lukali, ne burume bwa buli lwoosi bwe Lomo Endayi naboolela baandu be sibala, ba buli lukoondo lwe babaandu, buli luuya, buli lulomo, nende buli ekholo.
Aaloma mu mumilo kwe angaaki ali, “Ria Wele lundi mufumie bukali bwewe! Sikila esaa yewe eye khukhalakila babaandu yolile, saaya oyo owabuumba likulu, liloba, enyanja, ne chimoni che kameechi!”
Malaika owa khataru aaloonda khu bataayi babili, ne aloma ne kumumilo kwe angaaki ali; “Yesi yesi olasaaya esaang'i chana ne sifwaani siayo, mala anyoole simanyisio khu bweeni bwewe namwe khu mukhono kwewe,
omweneyo akhanywe endali eya Wele, endali eye burafu bwewe, niyo achukhile ne kamaani koosi mu sikoombe sie lirima liewe! Boosi bakhola lino bakhanyaasibwe mu mulilo kumubuusi ebweeni wa malaika batakatifu ne Limeeme.
Liliisi libanyaasianga nibo lituukhanga mu ngaaki mindali na mindali. Basaaya esaang'i ne sifwaani siayo, nende omundu yesi yesi oli ne simanyisio sie lisina liayo se balikho ne siiuluukho siilo ne kumuusi tawe.”
Ano niio liliekhaliilikha lie babaandu ba Wele lienyekhanga, abo ba baria kamalaka ka Wele, mala bali basuubilwa khu Yesu.
Nio naulila kumumilo khukhwama mwikulu ne kuloma kuli, “Andika kano: Abo bafwiila mu khu khalabanila Omwami khukhwama luno ne khuchilila babiitwa chikhabi!”
Ne Roho akobosia ali, “Yee ng'ali! Bakhekhoyele liiola khukhwama khu milimo kiabwe kimiandalafu, sikila bikholwa biabwe bikhabaloondekho.”
Nio, malaika okundi echa khukhwama mu Lukaangu ne aboolela mu mumilo kwe angaaki oyo owaba ne ekhaale khu lifuumbi, ali, “Rumikhira engeso yowo mala okese, sikila esaa eye likesa yolile, sibala sialabile siolile likesa!”
Nio, oyo owaba ne ekhaale khu lifuumbi auucha engeso yewe khu sibala, mala sibala siakesibwa.
Lundi nabona malaika okundi arura mu lukaangu mwikulu, mala yesi aba ne engeso enjoki.
Nio, abwenao malaika okundi, owimeelela kumulilo, aama khu alutare aochelela ne kumumilo kwe angaaki malaika owaba ne engeso enjoki ali, “Rumikhira engeso yowo, mala okhale kamatuunda ke kumusabibu khukhwama mu mukuunda kwe sibala, sikila chisabibu charobire!”
Nio malaika oyo auucha engeso yewe khu sibala, akhala kamatuunda ke kumusabibu khukhwama khu sakia aakamwaata mu sisuuriro sie endali eye burafu bwe lirima lia Wele.
Kamatuunda ke kumusabibu kakhamululilwa mu sisuuriro sie endali enje we lukoba, mala kamafuki kama mu sisuuriro sie ndali kumukhula buleeyi bwe chikilomita chimia chitaru ne embi chimita chimia chibili khukhwiikha aasi.

Nio, nabona mu ngaaki sisiindu sisiindi sie kamakana, siboofu lundi sie khuukia. Babaamo malaika saba ne lufu saba, luli lumaliilisi sikila luli liliekesia limaliilisi lie lirima lia Wele.
Lundi, nabona sisiabonekhana nga enyanja eye sikioo yatubaanile ne kumulilo. Lundi nabona abo ba baaba ne baulile esaang'i ne sifwaani siayo, nende oyo niye lisina liewe liaanwa ne namba. Baba bemile a nyanja eye sikioo, baambile kamatuungu niko Wele aaba ne abaelesie,
baapa ne khukhwimba lulwimbo lwa Musa, omukholi owa Wele, ne kumwenya kwe Limeeme bali:
“Omwami Wele owe bunyali,
bikholwa biowo bili biboofu lundi bie khuukia!
Omwami owe chikholo,
chingila chowo chili chinungi lundi cha ng'ali!
Naanu okhalobe khufumia bukali bwowo?
Ewe weng'ene oli omutakatifu.
Chikholo choosi chikheche
chikhusaaye ewe,
sikila bikholwa biowo biluungi biabonekhaane khu boosi.”
Malaika saba chana ba baaba ne lufu saba barura mu lukaangu, befwarire chingubo cha katani ching'enang'ena lundi beboyile kimisiipi kie sahabu mu bifuba biabwe.
Ne, mulala khu bibuumbe bine bilamu aelesia malaika saba abo bibuumba saba bie sahabu biechuule lirima lia Wele omenyile mindali na mindali.
Lukaangu lwechula liliisi khukhwama khu luyali ne bunyali bwa Wele, ne se aliio owanyala khukhwingila mu lukaangu chana olwo tawe khukhwola nga lufu saba lulwareerwa ne malaika saba olwo lwawa.

Nio, naulila kumumilo kwe angaaki khukhwama mu lukaangu ne kuloma khu malaika saba kuli: “Cha muchukhe bibuumba saba bie lirima lia Wele khu sibala!”
Malaika owa khabili aachukha sibuumba siewe khu nyanja. Kameechi kekela nga kamafuki ko mufu, ne buli sibuumbe silamu mu nyanja siafwa.
Naulila malaika owimeelela kameechi aloma ali, “Bukhalaki nibwo mukholile buli buluungi, Ewe Omutakatifu, Ewe oliio lundi owabao!
Bachukha kamafuki ke babaandu ba Wele nende ke bang'oosi, khwako nawe wabaeele kamafuki banywe. Balikho banyoola nisio bakhoyeele banyoole!”
Nio, naulila kumumilo khukhwama khu alutare ne kuloma kuli, “Omwami Wele owe bunyali! Likhalaka liowo lili lia ng'ali lundi liluungi!”
Malaika owa khaane aachukha sibuumba siewe khu nyanga, mala enyanga yasibulwa khukhwosia babaandu ne kumuumu kwayo kumurafu.
Bosebwa ne kumuumu kumurafu, mala balaama lisina lia Wele ooli ne bunyali khu lufu luno. Ne kakhali se bekanila bubwoni bwabwe, ne khuelesia Wele efuma tawe.
mala balaama Wele owe mwikulu khulwe buchuuni bwabwe ne kamabiimba, ne se bekanila bubwoni bwabwe tawe.
Nio, nabona roho bataru bamayaanu ba bafwaana nga chikhele. Bama mukhanwa mwe kuremu, mukhanwa mwe esaang'i, ne mukhanwa mwo omung'oosi owe bubeeyi.
Baba roho be bisieeno baakhola kamayia. Baroho bataru bano bacha khu baami boosi be mu sibala, khu bareera alala mwiie khu Ndaalo emboofu eya Wele Owe Bunyali Bwoosi.
Nio, malaika owa saba aachukha sibuumba siewe mu mbeo. Kumumilo kwe angaaki kwama khu ndebe eye bubwami eye mu Lukaangu, ne kuloma kuli, “Kakholekhe!”
Liburukha lie chimbeni, litirira, ne khubalukha khwe fula, ne khuterema khwe sibala khukali po khwabao. Literema lie sibala lie lukano olwo likhabakhoo khukhwama nga omundu ne abuumbwa tawe, lino liaba literema liboofu limalayo!
Lukoba luboofu lwakabukhanamo bitonyi bitaru, ne chingoba che bibala choosi chonakwa. Wele akhebulila Babiloni omukali mala amunywesia endali khukhwama mu sikoombe siewe, endali eye lirima liewe lirafu.
Kamakenga koosi kataambao, bikulu bioosi bianywelulukha biawa.
Kamaarara kamaboofu, buli lilala busiro embi chikiilo kamakhumi karaano, kakwa khu baandu ba balaama Wele khulwe lufu lwe kamaarara, sikila lwaba lufu lubi po.

Babaami be sibala bakhola sifwaabi naye, lundi babaandu be sibala bameela endali eye sifwaabi siewe.”
Omukhasi chana aba efwara engubo enapeenda ne mbesemu, afuniikhwe ne bibiuma bie sahabu, kamabaale ke bukusi bwe angaaki ne chisiimbi. Mukhono mwewe aba aambile sikoombe sie sahabu siechule bibiindu bie bunyaalu lundi biibi, bibiekesia bueeyi bwewe.
Khu bweeni bwewe lisina liaba liaandikwakho, lisina lie sifuno sisiekisa sili; “Babiloni omukali, maawe owe baeeyi boosi ne babi mu sibala.”
Nio nabona omukhasi chana ameelile kamafuki ke batakatifu ba Wele, ne kamafuki kaabo babeerwa sikila baba basuubila Yesu.
Nga ne namubona, narangararwa lukali.
Malaika aandeeba ali, “Siina sikila norangaraarwe? Ndakhuboolela sifuno sisiekesia omukhasi ne saang'i emumemanga, esaang'i eye kimirwe saba ne chinjika ekhumi.
Esaang'i eyo yabechanga enamu, ne luno yafwiile, eli siimbi khurura mwiloo likhali ne sisiakamo tawe, mala eche ebunisibwe. Babaandu ba baamenya khu sibala be kamasina kakhaandikwa mu sitabu sie bulamu, sibala ne sikhabaang'anwa tawe, nga balibona esaang'i eyaba enamu eyo, ne luno yafwiile, balirangararwa, ne kakhali ekhabonekhe lundi.
“Kano kenya bukesi ne limanya. Kimirwe saba kili bikulu saba, nikhwo omukhasi chana ekhalanga. Lundi bali babaami saba,
baraano khu nibo bakwiile, mulala asiamiia, ne okundi akhecha tawe nga akheche, aliamiia busa siise sitiiti.
Ne esaang'i chana eyaba enamu, ne luno yafwiile, eng'ene eli omwami owa munaane eli ndala khu saba mala echa khubunisibwa.
Ekhumi bano boosi bali ne sifuno silala, mala baana kamaani ne bunyali bwabwe khu saang'i.
Bakhapane ne Limeeme, ne kakhali Limeeme, alala ne baloondi bewe basuubilwa, babalaangwa lundi babaroborwa, balibaula, sikila ali Omwami owe babaami lundi Omuruki we baruki.”
Lundi malaika aamboolela ali, “Kameechi niko waboone, niko omueeyi ekhaalemo, kali chikholo, babaandu, lukoondo lwe babaandu, ne chinomo.
Chinjika ekhumi nicho waboone echo ne saang'i bikhabiile omueeyi oyo; bilimubukula buli siindu nisio ali nasio, mala bimulekhe sichula; chikhalie kumubili kwewe, mala chimwosie ne kumulilo.
Wele ara mu miooyo kiabwe lilienya lie khukhola sifuno siewe, khulwe khukholela alala ne khuelesia esaang'i bunyali bwabwe yamiie nabwila nga kamakhuwa niko Wele aaloma kekholekha.
“Omukhasi niye mwaboone ali lukoba luboofu lulwamiia babaami be sibala.”

Enyuma wa kano, nabona malaika okundi ne ekha khukhwama mwikulu. Aba ne bunyali bukali, ne luyali lwewe lwakhosia khu sibala sioosi.
Aalomaloma mu mumilo kwe angaaki ali: “Lwakwiile! Babiloni luboofu lwakwiile! Luno lwekholile bumenyo bwe bisieeno ne baroho babi, ekholile abuundu niio chinyuni chinyaalu choosi nende nicho babiila chimenya.
Sikila chikholo choosi chanywele endali eluluue eye liliekoomba lie sifwaabi sialwo. Babami be sibala bakhola bueeyi naye, ne baboofuli be sibala baindiaala sikila liliekoomba lialwo likali.”
ne kuloma kuli,
“Baandu base, khemurure! Khemurure
mu lukoba olwo!
Mukhaambaana nalwo mu bwoni bwalwo tawe;
mukhakhola murio mwasaanga mu siiukuumo sialwo tawe!
mala Wele akhebulila chingila chalwo chimayaanu.
ruruungie khabili khu koosi niko lukholile.
Yichusia sikoombe sialwo khukhwola khabili
nga nisio lwamuelesia enywe.
nga luyali ne bukoote nibwo lwaba nalwo.
Sikila lwachiilililanga khuloma luli,
‘Ese ndi Kwini, nekhaale ano!
Se ndi namulekhwa tawe,
se ndimanya bubeeleli nisio siina tawe!’
Bulwaale, bubeeleli ne njala.
Ne aliosebwa ne kumulilo,
Sikila Omwami Wele, omukhalakilanga ali ne bunyali.”
Babaami be sibala ba baaba mu sifwaabi ne kumuliuliu naye, bakhalile ne khukhwiunamila mu lukoba nga balibona liliisi ne lituukha khukhwama khu memu chilwosia.
Bakhemele ataayi, sikila bakharie khusaanga mu sinyaasio siewe. Bakhalome bali, “Engunyi! Engunyi engali! Babiloni lukoba luboofu lundi lwe kamaani luno, khu saa ndala yong'ene siiukuumo siakhunyoola!”
se aliio akhaba mulala okula esahabu yabwe, efwesa, kamabaale ke bukusi bwe angaaki, chisiimbi, chingubo chabwe cha katani, chingubo chifwaana buseemwa, laasi, ne chimbesemu, ne chimbako choosi chikhasala tawe, ne bibiindu bibiindi bioosi bibiakholwa khukhwama khu misaanga, nende bie chimbao che bukusi bwe angaki, bie kimikasa, bie bichuuma, nende bie kamabaale kamamiliiu,
ne kumutalasini ne bing'aa bulayi bie mu biakhulia, bupaani, manemane, uti; endali ne kamafura ka museituni, bufu bunosie ne ngano, chikhaafu ne kamakheese, chifarasi ne kamakaari ke liie, nasioobi, aakhaba ne bulamu bwe babaandu.
Baboofuli baboolela omukhasi oyo bali, “Bibiindu bilayi bioosi nibio wekoombanga khuba nabio biaweeleo; ne kimiaandu kiowo nikio weboneseliakho kiaelile, ne se olikinyoola lundi tawe.”
Baboofuli ba baindiala khulwe khukhwofulila mu lukoba olwo, bakhemele aleeyi, sikila bariire khusaanga mu buchuuni bwewe. Balalila ne khusooma,
lundi balaloma bali, “Engunyi! Engunyi engali! Lwaba lwanala khukhwifwara chingubo cha katani, chifwaana buseemwa ne chindandaafu, ne khukhwekwalaasia ne bibiuma bie sahabu, kamabaale ke bukusi bwe angaaki, ne chisiimbi.
Mu saa ndala lwaba lwatibiisie buiinda!”
Bakhulu boosi be chimeeli nende ba chikeendelamo, ba baandereba baacho ne babaandi boosi banyoolanga kumuruungo khu nyanja, bemela aleeyi,
mala balila nga babona liliisi liliama khu memu che kumulilo kulwosia bali, “Lukhabakhoo lukoba luboofu luluundi nga luno tawe!”
Bepuuka lipukhuulu khu mirwe kiabwe, balila ne khu sooma, ne baloma bali, “Engunyi! Engunyi engali khu lukoba luboofu! Luli lukoba nilwo be chimeeli chikeenda mu nyanja baindialilamo khuloondekhana ne buiinda bwalwo! Mala mu saa ndala yong'ene lwatibiisie buli siindu!”
Buwaanga bwe taa se bulibonekha mwiwe lundi tawe; namwe kumumilo kwo mundu niye baakhile se kuliuliilikhanakho lundi mwiwe tawe. Baboofuli bowo baba be kamaani kamakali khukhila mu sibala sioosi, khubirira mu bufumu bwowo bwe bubeeyi wabea babaandu be mu sibala!”

Enyuma wa kano naulila kumumilo nga kwe babaandu bakali khukhwama mwikulu, ne kuloma kuli, “Fumia Wele, buonia, luyali ne kamaani bili bia Wele wefwe!
Sikila likhalaka liewe lili lia ng'ali lundi liluungi! Wele akhalakile omueeyi omukhulu oyo owonaka sibala sikila sifwaabi siewe. Wele amuukuuma sikila eera bakholi bewe.”
Lundi baloma bali, “Wele afume! Liliisi liliama khu memu chibunia lukoba luboofu, liniinanga mu ngaaki mindali na mindali.”
Babemeelesi kamakhumi kabili na bane ne bibuumbe bine bilamu biakwa aasi basaaya Wele owaba ne ekhaale khu ndebe eye bubwami. Baloma bali, “Amina! Wele afume!”
Naulila sisiindu siauliilikhana nga babaandu bakali, lundi nga khuoloola khwe kameechi kasuungukha mwikhupo, lundi nga khubalukha khwe fula. Naulila ne baloma bali, “Wele afume! Sikila Omwami Wele wefwe Owe Bunyali Bwoosi, ali Omuruki!
Lekha efwe khwikhoye lundi khusangaale; lekha khufumie bunyali bwewe! Sikila siise sie siselelo sie Limeeme siolile, ne omwea wewe amwirekekheele.
Aaebwa bunyali khufwara enaanga emiliiu eng'enang'ena.” (Engubo eya katani emiliiu eyo, aba bikholwa bilayi bie babaandu ba Wele.)
Nakwa mu bikele biewe nenya khu musaaya mala amboolela ali, “Okhakhola orio tawe! Ese ndi omukholi wasio ne omusuubili wasienywe, ne naabo boosi batiila bung'ali nibwo Yesu afuunula. Saaya Wele! Sikila bung'ali nibwo Yesu afuunula nibwo kamaani ke bang'oosi.”
Chimoni chewe chaba nga lumemu lwe kumulilo, mala aafwara chikuutwa chingali khu murwe kwewe. Aandikwakho lisina, ne se aliio omanyile sifuno sialio tawe, nakhali omwene yeng'ene.
Ekaanjo niyo efwara yaba yenikhwa mu mafuki. Lisina liewe bali, “Elomo eya Wele.”
Banamae be liie be mwikulu bamuloondakho, ne batimia chifarasi chiwaanga, baba befwarire chingubo cha katani chiwaanga.
Embalu enjoki niyo akhaulile chikholo yaba mukhanwa mwewe. Alibarukira esiimbo eye sichuuma, lundi aliswalakilila endali mu sisuuriro sie lirima lirafu lia Wele Owe Bunyali Bwoosi.
Khu ngubo yewe, ne khwiraango khwewe lisina liaandikwakho: “Omwami owe babaami lundi Omuruki we baruki.”
Yiicha mubooche kimilaambo kie babaami, babemeelesi be liie, ne banamae, chinyama che chifarasi, ne kimilaambo kie bachitimia, ne babaandu boosi, nasioobi ne balekhuule, babenyalila nende bakhenyalila.”
Nio, lwanyuma nabona esaang'i chana, ne babaami be sibala ne banamae babwe babuusiana khu khupana ne noyo owaba otimia efarasi ne banamae bewe.
Esaang'i chana yaambwa alala no mung'oosi we bubeeyi owaba nakholile kamayia ebweeni wewe. (Khulwe kamayia ako, aba atiimia abo ba baaba ne simanyisio sie saang'i, ne naabo babasaaya sifwaani sie saang'i.) Esaang'i chana no mung'oosi owe bubeeyi boombi bamwaatwa balamu mu nyanja eye kumulilo kumurafu kumubuusi.
Banamae be liie babaandi boosi berwa ne mbalu eyaama mukhanwa mwoyo owaba ne atimia efarasi chana; mala chinyuni choosi chaboocha kimilaambo kiabwe mu khuyaayana.

Nio, nabona malaika ne ekha khukhwama mwikulu, atiilile lufunguo mukhono mwewe lwe liloo likhali ne sisiakamo tawe, ne kumunyololo kumusiro.
Akhamara sisieeno sie khaale esio, nisio khulaanga khuli Omumayaanu namwe Sietani mala asiboa kumunyololo khulwe kimiiko eelefu ndala.
Malaika chana aasimwaata mwiloo likhali ne sisiakamo tawe, ekasia ne khulitiimbia, nio sikhatiimia chikholo lundi tawe, nabwila kimiiko eelefu ndala ne kiwa. Enyuma wako khukhwola silekhuulwe khu siise sitiiti.
(Bafu babaandi, se balamukha tawe nabwila kimiiko eelefu ndala ne kiawa.) Lino nilio lilamukha lie bafu lie khunyoa.
Abo baali mu lilamukha lie khunyoa lino babiitwa chikhabi. Lifwa lia khabili se lili ne bunyali khu nibo tawe; balaba basaayi ba Wele lundi ba Kristo, mala baliamiia alala naye khulwe kimiiko eelefu ndala.
Enyuma we kimiiko eelefu ndala ekio, Sietani alikangululwa khukhwama mu siboe,
mala alirura ache khubea be chikholo ba basalanila mu sibala sioosi, nibo Koki ne Makoki. Sietani alibabuusia alala boosi, khulwe liie, mala baliba bakali nga kumuyekhe kwe khu nyanja.
Bamaasia mu sibala sioosi, babotookhelela ekambi eye batakatifu ba Wele, ne lukoba nilwo aasiima. Ne kakhali kumulilo kwama mwikulu mala kwababunia.
Nio, Sietani chana owababea, amwaatwe mu nyanja eye kumulilo kumubuusi, nimwo esaang'i no mung'oosi omubeeyi bamwaatwa khale; mala balinyaasibwa kumuusi ne siilo, khulwa mindali na mindali.
Nabona babafwa, babenyalila nende bakhenyalila sitube, bemile ebweeni we ndebe eye bubwami. Bitabu biabambulwa mala lundi sitabu sisiindi siabambulwa, sitabu sie bulamu. Ne babafwa bakhalakilwa khuloondekhana ne bikholwa biabwe, nga ne kaandikwa mu bitabu.
Nio, enyanja yarusia bafu baayo. Lifwa ne makoombe bioosi biarusia bafu ba babamo. Mala boosi bakhalakilwa khuloondekhana nende niko bakhola.
Nio, lifwa ne makoombe biamwaatwa mu nyanja eye kumulilo. (Enyanja eye kumulilo yino nilio lifwa lia khabili.)
Omundu yesi yesi niye lisina liewe likhaandikwa mu sitabu sie bulamu tawe, amwaatwa mu nyanja eye kumulilo.

Lundi nabona lukoba lutakatifu, nilwo Yerusalemu, luya, ne lwikha khukhwama mwikulu wa Wele, lwefwarire lwerekekhe nga omwea nacha khukhwakanila omuseecha wewe.
Naulila kumumilo kwe angaaki kumuboofu ne kuloma khukhwama mu ndebe eye bubwami kuli, “Lola! Bumenyo bwa Wele buli mu baandu! Alamenya nabo, mala balaba babaandu bewe. Wele omwene alaba nabo lundi alaba Wele wabwe.
Alabeeya kamasika koosi sia moni. Lifwa se lilibao lundi tawe, lisooma, namwe khulila namwe buchuuni tawe. Sikila bibiindu bie khaale biabirire.”
Nio, oyo owikhaale khu ndebe eye bubwami aloma ali, “Ne luno ese khola bibiindu bioosi khuba biiya!” Lundi aamboolela ese ali, “Andika kano, sikila kamakhuwa kano kali ka ng'ali, lundi kanyala khusuubilwa.”
Nio aamboolela ali, “Kakholekhe! Ese ndi owe khunyoa lundi omumaliilisi. Khuyo oli ne bulesia ndamua bunyali khunywa kameechi khukhwama mu sebele eye kameechi ke bulamu niko akharuunga tawe.
Abo baula balinyoola kumuruuru kuno khukhwama khwise: Ese ndiba Wele wabwe ne nabo baliba babaana base.
Ne kakhali baari, bachongani, batiimia, babeeri, be sifwaabi, bafumu, basaayanga bifwaani, ne babeeyi boosi, abuundu wabwe aliba mu nyanja eye kumulilo kumubuusi; lino nilio lifwa lia khabili.”
Mulala khu malaika saba, ba baaba ne bibuumba saba, bibiechula lufu chingano saba, chimaliilisi echa mala aamboolela ali, “Khowiche mala kane khwekesie Omwea, omukhasi owe Limeeme.”
Roho amwichamo mala malaika aasuta ese aaniinia khu sikulu sileeyi lukali. Anjokesia Yerusalemu Lukoba Lutakatifu, lulwaba ne lwikha khukhwama mwikulu wa Wele,
lwakhosia ne luyali lwa Wele. Lukoba lwakhosia nga libaale lie bukusi bukali, nga libaale liwaanga limelamela nga sikioo
Lwaba ne lisiisi liboofu lileeyi, lie bilibwa ekhumi na bibili, ne malaika ekhumi na babili baliinda bilibwa ebio. Khu bilibwa kamasina ke chikholo ekhumi na chibili che babaana ba Isiraeli kaandikwakho.
Buli lubeka lwaba ne bilibwa bitaru; ebukwe bitaru, ebunaswa bitaru, siafubo bitaru, ne mumbo bitaru.
Lisiisi lie lukoba liombakhwa khu misiingi kie kamabaale ekhumi na kabili ne khu nikio, kamasina ke barumwa be Limeeme kaandikwakho, ekhumi na kabili.
Malaika chana owalomalomanga ne nase aba ne lusaala lwe sahabu lwe khupiima lukoba, bilibwa bialwo, ne lisiisi lialwo.
Lukoba olwo lwalekhaana chimbeka choosi, bubalaayi ne buleeyi bwalwo. Malaika chana apiima lukoba chana ne lusaala lwe khupiima; lwaba buleeyi chikilomita chielefu chibili ne chimia chine, ne bukhiikha balwo ne khucha mu ngaaki bialekhaana.
Malaika chana apiima lisiisi lioosi, liaba chimita kamakhumi sita khucha angaaki, khuloondekhana ne sikelo sie khupiima nisio arumikhiranga.
Lisiisi elio liaba liombakhwa ne kamabaale ke bukusi bwe angaaki kamanapenda kamelamela, ne lukoba lulwene lwaba lwombakhwa ne sahabu engwalaafu nga sikioo similiiu.
Kamabaale ke kumusiingi kwe lisiisi lie lukoba kaba kang'oonwa mu ngila endayi eye kamabaale ke khurobarobana ke bukusi bwe angaaki. Libaale lie lukhelela lwe khunyoa mu musiingi liaba libuusi elala, lia khabili liaba lie kamabuusi, lia khataru likokhakokhe, lia khane libookha,
lia kharaano libuusi lifulaafulane, lia sita libesemu, lia saba linapenda, lia munaane liaba libuusi libookha, lia tisa liaba likokhakokhe, lie khumi liaba lifwaana lufutu, lie khumi na lulala liaba lia mayayi nga liki, lie khumi na chibili liaba linakhanyuusi.
Bilibwa ekhumi na bibili ebio biaba chisiimbi ekhumi na chibili. Ne buli silibwa silala siakholwa khukhwama mu siimbi ndala. Engila eye mu lukoba yaba eye sahabu engwalaafu nga sikioo sing'enang'ena.
Se nabona Lukaangu mu lukoba tawe, sikila Lukaangu lwalwo luli Omwami Wele Owanyala bioosi ne Limeeme.
Lukoba olwo se lwenya enyanga namwe, kumwesi khu lukhosiakho tawe. Sikila luyali lwa Wele lulukhosiangakho, ne Limeeme nilio etaa yalwo.
Babaandu be mu sibala balakeendela mu buwaanga bwalwo. Ne babaami balareeramo buiinda bwabwe,
Bilibwa bie lukoba bilirama khwasie endaalo yoosi; se biliikalwa tawe, sikila siilo se silibayo tawe.
Lukoosi ne buiinda bwe chikholo bulireerwa mu lukoba.
Ne siosi siosi siili sinyaalu se silingila mu lukoba olwo tawe, namwe yesi yesi okhola bibiindu bie chisoni namwe omubeeyi se alingilamo tawe. Ne kakhali abo nibo kamasina kabwe kaandikwa mu sitabu sie bulamu sie Limeeme bong'ene balingilamo.

mala kekhela akari we kumuyila kwe lukoba. Kumurongooro kwe bulamu kwaba buli lubeka lwe luluuchi, kukwama kamatuunda mu biise ekhumi na bibili khu mwiiko, buli mwesi; ne kamasaafu kakwo kali kaonia chikholo.
Se silibao siosi siosi nisio Wele aalaama silinyoolekha mu lukoba olwo tawe.
Endebe eye bubwami eya Wele nende eye Limeeme eliba mu lukoba lwene olwo, lundi bakholi bewe balimusaaya niye.
Balibona bubweeni bwewe, ne lisina liewe liliaandikwa khu bweni bwabwe.
Siilo se silibao lundi tawe, ne se balienya buwaanga bwe chitaa, namwe bwe nyanga tawe; sikila Omwami Wele omwene aliba buwaanga bwabwe, mala baliamiia nga babaami mindali na mindali.
Nio, malaika chana amboolela ali, “Kamakhuwa kano kali ka ng'ali lundi kolaana khusuubilwa. Omwami Wele, Omwami oelesianga bang'oosi Roho wewe, aarumire malaika wewe ekesie bakholi bewe kakhekholekhe ambi ari.”
Yesu aloma ali, “Rekeeresia! Ndikho nicha bwangu! Oyo oria kamakhuwa ke bung'oosi bwe sitabu sino aabiitwa chikhabi!”
Ese Yoana samwene naulila ne khubona bibiindu bino bioosi. Ne nga na mala khuulila ne khubibona, nakwa aasi mu bikele bia malaika owaba ne anjekesie ese bibiindu bino abeele ndi siimbi khumusaaya.
Ne kakhali aamboolela ali, “okhakhola orio tawe! Ese ndi omukholi wasio lundi owe bawandaayo bang'oosi nende abo boosi baria kamakhuwa ke mu sitabu sino. Saaya Wele!”
Lundi aamboolela ali, “Okhakukhuulila kamakhuwa ke bung'oosi bwe mu sitabu sino tawe, sikila siise siako sili siimbi nisio kano koosi kalekholekhelakho.
Omwoni khukhwola achiililile ario mu bwoni bwewe; ne owe sifwaabi khukhwola achiililile ario mu sifwaabi siewe; ne omulayi khukhwola achiililile ario khukhola kamalayi kewe, ne ooli omutakatifu achiililile khuuba omutakatifu.”
Ese ndi Alufa ne Omeka, owe khunyoa ne khumaliilikha, owe khurakikha ne khutabusia.”
Ne enje we lukoba chimbwa chiliyo nende abo bakhola bufumu, be sifwaabi, babeeri, abo basaaya bifwaani nende abo baali babeeyi mu makhuwa ne mu bikholwa.
Buli mundu yesi yesi oulila kano akhoyeela yesi aaloma ali, “Yiicha!” Lekha yesi yesi oli ne bulesia eche; anywe kameechi ke bulamu kakhali ne bukusi tawe.
Ne omundu yesi yesi aaba narusiakho siosi siosi khu makhuwa ke bung'oosi bwe sitabu sino, Wele alamunuula kumukabwa kwewe kwe kamatuunda ke kumurongooro kwe bulamu nende kwe mu lukoba lutakatifu, nga ne kenoosibwa mu sitabu sino.
Oyo obonanga bibiindu bino bioosi aloma ali, “Yee, ng'ali! Ndikho nicha bwangu!” Amina. “Nio kabe kario.” Yiicha Omwami Yesu!
Kumwalaalo kwo Mwami Yesu kube ne batakatifu boosi. Amina.

