YALLIH-naqasuh yen Muusa rabek lakal, *YALLI, Muusa catoh luk yen Nuun-Yoosuwa lih yaabe.
*YALLI Yoosuwak iyyemii, «Muusay yi naqasuh yenehiyya rabeh immay, koo kee Israayil marak bical gacaay; Ordon weeqaytuk tabba xicay, woo anu Israayil marah ecee baaxo fan gexa.
Muusak akah exce innah, inkih tan baaxoy adda akak tabtoonu waytaanahiyya inkitanuuk siinih eceeh an.
Sin baaxo cuduud gabbi le qaxat raqta bacarih tan baaxok xabba haanamaay Lubnaan qaleelah amma 'yaanamaay, tohuk kalah kaadu Furaat kaxxa weeqaytuy ayrô-mawqat yanik xabba haanamaay, Ciitah yooboke marih baaxo edde anuk, Maditraaniyah Badat idiyya 'yaanam sinimi.
Tonna'mmay Yoosuwaw, atu addunyal tanim fan qeebil num kok mayaysaay; anu kaadu Muusa lih akah suge innah ko'lih aneyyo. Kok mabaxsimaay way koo macaba.
Anu sin kaxxa abbobtik, ‹Siinih aceeyyo› axcuk xagana keenih akah culeh suge baaxo tabbaxoonu waytan saaku ken abba akketto'mmay, a taamal digga xicaay agaagul akak cab» kaak iyye.
«A taamal digga xicaay, abba haytaamal agaagul akak cabba haay dudda luk ab. Yi naqasuh yen Muusa koh warse xinto intam inkih oggola num tik. Teetil enna 'taamak tu cabe'kal duudusaay; tonnal gexinnaan ikkel kullim gabal kok bicele.
Tama xinto elle tunkuttube kitab kulli waqdi kassitay mahawweenin. Bar kee laqoh kawis. Tama kitaabih addal tanim inkih duudussem keh nagay isik cubbus. Taham abtek kullim kol amqeleeh; kullim gabal akak bicta num akketto.
‹Agaagul akak cabay a taamal digga xic› 'yaanam amrih kol oobiseh; tama amri hawweene waytam kol tan. Anu *YALLAAY; ku Dagelta kinniyooh; elle gexinnaan ikkel ko'lih ani'mmay mameysitinaay; niya kok baxaqe waytay» kaak iyye.
Tohuk lakal Yoosuwa abbobtih yen marak iyyemii,
«Gexay ummatak, ‹Qusba-dabaaqah safarah bical gacaay, sakayi bicsita› inxica. ‹Sidiica ayrok lakal Ordon weeqaytuk tabba 'teenih *YALLAY sin Dagelta kinnihiyya siinih yecee baaxo tabbixeeni'gidih gexetton› keenik inxica» keenik iyye.
Yoosuwa Manasseh yooboke marak garab kee Ruuben kee Gaadah yooboke marak iyyemii,
«Muusay YALLIH-naqasuh yenehiyya duma siinik iyyem mahawweenina. Iyyemii, ‹YALLI, Ordon weeqaytuk ayrô-mawqa le kabut raaqa aracal tan baaxoy away elle taniinihiyya dabaaqah siinih ecee› siinik iyyeh suge.
Awayah tu gactek gennaaqoh agabuuy xaylo kee laak litoonum inkih akkel elle caba. Takkay immay sin qaskaray qeebi silac gabat lehiyya Israayil maray toobokoh siinik yanihiyya cataana'gidih, Ordon weeqaytuk ayrô-culma le kabut raqta baaxo raaqisaanam fanah foocat keenik gacca 'yeenih gexaanama.
Isinni tooboko cattaanam siinil tan. Siinik kaxxih YALLAY sin Dagelta kinnihiyya keenih yecee baaxo guffu heenih tokkel nokka iyyaanam fanah qokol keenih takkeenimi. Tohuk gaba kaltan saaku, Ordon rasul ayrô-mawqa le kabut raqta baaxoy YALLIH-naqasuh yen Muusa siinih yeceehiyya fanah aduuretton» 'yaanam keenik iyye.
Too waqdi oson Yoosuwak iyyeenimii, «Atu nek inxicca 'tem abennooh, atu nek gexa inte ikke gexenno» iyyen.
Kaadu qagseenih iyyeenimii, «Nanu Muusah amri kulli way elle oggolak sugne innal, ku amri kaadu oggolennooh; YALLAY ku Dagelta kinnihiyya, Muusa lih elle suge innal, ko'lih kaadu yanay.
Ku abbootan cina num kee atu axcinnaanim cina numul rabi amaatele. Abtaamat bisoh inxicaay agaagul akak cab» kaak iyyen.

Tohuk lakal Yoosuwa, Tikible-Golo deqsita aracak namma num gibah ruube. Farrintoh too namma numuk iyyemii, «Kanqaan baaxok axcihiiy Yeriko deqsitta magaala sasot rebsimak gexay gibitay gaca» iyye. Too namma num gexxeeh; woo magaala gufen waqdi, Racab deqsitta xiiqareh xiinah buxa gexeeniih; wokkel elle xiinen.
Too bar Yerikô-malik Israayil marak tu takkem gibah temeetem yoobbe.
Too waqdi Racabah farmo ruubeeh teetik iyyeemih, «Ku buxah addal yan mari inkih tan baaxo gibita'gidih yemeete mara'mmay, buxak ken eyyeeqay yol ken bah» iyye.
Too waqdi kaak intemii, «Sinam temeeteh sugte'mmay akak yemeeten ikke maaxiga. Tonna'mmay oson magaalah afa alfintaamak naharat ayro culte waqdi yi buxak gexen. Elle gexen qaxa maaxiga'mmay xayih lakat keenik gexxeenik ken aybeebexetton» keenik inte. Takkay immay Racab woo namma numuy gibah yemeetehiyya qari amol tan kafte talbi-qaalay sartan akak bicsaanahiyyah gubat ken tooqoreh raaqisse.
Malik mari magaalak ken goranah yewqe waqdi magaalah afa alfeenih. Sarrak malik mari woo gibâ-marih goranah Ordon weeqaytuk akak taban gitah amma 'yaanam fan gexe.
Tohuk lakal Racab woo gibâ-mari xiine'kal yanin waqdi qari amo keenil tewqeeh,
annah keenik inte. «YALLI a baaxo siinih yeceem aaxigeeh; kulli num sin meysih raba.
Isin Masrik gexxen saaku Qasa Badak tabten waqdi, YALLI Qasa Bad siinik foocat elle kafise inna noobbeh. Amoorâ-malikih nammayay Ordon weeqaytuk ayrô-mawqa le kabut raqta baaxol yenehiyyay migaaqah Sicon kee Qoog deqsitak yenehiyya elle qidden inna kaadu noobbeh.
Woh noobbe waqdi meysih afqado nel dub inte. YALLAY sin Dagelta kinnihiyya qaran kee baaxo inkih xiinisam aaxigeh.
Tonna'mmay taway anu sin elle abbaxuk sugga exce innal, yi buxah marah toh abettoonumuh YALLIH-migaaqal yoh xiibittaanam siinik faxa.
Yi ina kee yi abbaay yi tooboko kee yi maqanxiixiiy ken buxah mara inkih qide waytaanamah xagana yoh cula. Sin marak, ‹Ken maqidina› inxica» keenik inte.
Osonuuy teetik iyyeenimih, «Nanu inxicci innam abe waynek, Yalli nee qiday. Nanu abak sugnem gersi marah warse waytek, YALLI a baaxo neh yacayu waa saaku koh amqennoomuh xagana koh culla» teetik iyyen.
Racab qari magaalat maroh yan gidaarat xakabuh yeneeh; sarrakaay woo mara akattat uxuyya hayteh qarik taagatak addah ken oobisse.
Too waqdi keenik inteemih, «Gexxan waqdi woo qaleela le baaxo gexa. Tokke gexe wayteenik, woo malik mari sin geele. Oson yaduureenim fan tokkel sidiica ayro sasot sugaay; tohuk lakal isinni gexoh gexxaasita» keenik inte.
Woo mari teetil gacseemih, «Afak nek teyyeeqe xagana koh duudusenno.
Tonna'mmay atu abtaamahaa, nanu sin magaala nabbixe'gidih namaate saaku, woo nee akattat toxeeh akak rubte taagatat qasa akatta astah uxuyay sug. Ku abba kee ku inaay ku tooboko kee kok ramad elli haa mara inkih isi buxal sugus.
Numuk teeni siinik afah eweqqa 'yeh rabe kaa tekkek, kaat yakku waa raba usuk isih isil baahem deqsitele. Tonna hinna'mmay, ku qarih addat yan marak numuk teenal tu baaheenik, toh nek way.
Takkay immay tahat numuk teena lih yabte koo tekkek, away afak nek teyyeeqe Yalla kee xagani qangara nee matabbixam ixig» teetik iyyen.
Is tahal ken lih bicteeh, sarrak ken rubsusseh. Oson gexxa 'yen waqdii, qasa akatta taagat caxxat toxee.
Teetik elle gexen ikkel qaleela fanah gexeeniih, wokkel yombooqoren. Malik maray ken lakal gexehiyya sidiica ayroh gide ken goranat sugen. Sarrak ken weenih Yeriko fan yuduuren.
Tohuk lakal taaxige gibâ-mari nammay qaleela-le-baaxok oobeeniih, weeqaytuk tabba 'yeenih Yoosuwa fan yuduuren. Too waqdi tikka 'tem inkih kaah warsen.
Sarrak iyyeenimih, «YALLI a baaxo inkih neh yeceem digga le. Macaay intek, wokkel enna 'ya mari inkih meysih bux nek haak raaqe» iyyen.

Too ayrok geeri ayro Yoosuwa kee raqqa 'te Israayil ummat inkih maaca dibroh ugutta 'teh woo dabqih elle sugen Tikible-Golo deqsita aracak gexeeniih; Ordon weeqaytuk tabaanam fanah weeqayti xaqul elle yinfiddigen.
Sidiica ayrok lakal Israayil makaabon kee saqolti, Israayil mari elle yinfiddige ikke fan yemeeteeniih;
too waqdi keenik iyyeenimih, «Seeka, YALLAY sin Dagelta kinnihiyyah qahdi addat akak yan Sandug, quukah baahah tablen waqdi, litoonum ussukuqay ken kataata.
Isin a baaxo mataaxigaanaay gita oson sin aybulleelon. Takkay immay gexxan waqdi woo qahdih sandugul maxayyoowina. Woo sanduguk salaf le kabuk inki kiilomitrih gide akak exxeeray gexa» iyyen.
Yoosuwa a marak iyyemii, «Beera YALLI sin addal ablewaynuh tanim abam faxaah; tohih sabbatah taahirik gacay suga» keenik iyye.
Sarrak seekak, «Isin kaadu Qahdi-Sandug luk ummattak foocat gexa» iyye. Seeka usuk iyyem abte.
Tohuk lakal YALLI Yoosuwak annah iyye. «Anu a saaku abu waamak gexxaamah, Israayil mari kaxxa numuh koo abaluk raaqeleeh; anu Muusa lih akah suge innah ko'lih kaadu anim aaxigelon.
Qahdi-Sandug quukah tabbixe seekak, ‹Weeqaytu guftan waqdi ibah adda akak gacay, soola› keenik inxic» iyye.
Sarrak Yoosuwa kaadu ummattak annah iyye. «Amay YALLAY sin Dagelta kinnihiyya iyyam ankacisa.
‹Waara Dagelti sin lih yaniih, isin bisoh gutuqak elle tamaateenimil Yalli Kanqaanah yooboke maraay, Ciitah yooboke maraay, Ciiwih yooboke mara kee Feriidah yooboke maraay, Girgaasah yooboke maraay, Amoorah yooboke mara kee Yabuusah yoobokeh mara inkih baaxok ayyaaqele. Waara Dagelti ne'lih yanim macal aaxigenno inteenik, YALLAY inkih yan baadak Amoytah yanihiyyah qahdih sandug Ordon weeqaytuk siinik foocak tabselon.
Israayil kedoy taban kee nammay takkehiyyak kulli kedok num-num doora.
Seekay inkih tan addunyah Dageltah yan YALLIH Qahdih Sandug quukah tabbixehiyya weeqaytuk tabta'gidih iba woo leeh addat hayta waqdi, Ordon weeqayti caxitak maraaqa. Too waqdi caxitak sugte lee inki aracal gaaboowele› siinik iyye» 'yaanam keenik iyye.
Too keenik iyyem buqre edde orbisan waktih addak teneeh; weeqayti kaxxa lee luk yen.
Tohuk lakal ummatta woo Ordon weeqaytuk tabaana'gidih elle sugen ikke cabeenih gexeeniih; too waqdi seeka, Qahdi-Sandug quukah abbaxuk, ummattak foocat taben. Seeka woo weeqaytih addat ibah culusse waqdi,
weeqayti lee caxitak maraaqinnaay, Xartan deqsita aracak darrel ten Adam deqsitta magaalal gaabowte. Rabe Bad deqsita bad fan caxitak sugte lee inkitanuuk tiggiriqeh. Too waqdi sinam inkih woo lee sinni kafin baaxol gexxeeh; seekay Qahdi-Sandug quukah tabbixehiyya, Ordon weeqaytuk gudey kafinuk raqtehiyyal, ummatta inkih taturra intam fan soolak sugte. Sinam inkih Yeriko deqsitta magaalah gariik Ordonuk tabte.

Inkih tan ummat Ordonuk tabte saaku, YALLI Yoosuwak iyyeemihii,
«Taban kee nammay takke kedok kulli kedok num-num door.
Hununuh too seeka soolak elle sugte Ordon weeqaytuk gudek taban kee namma xaa ugusa keenik inxic. Too xeet baahay, a bar elle tanfiddigoonu waytan ikkel haa keenik inxic» iyye.
Sarrak Yoosuwa taban kee namma numuy doorehiyyah seeceeh
annah keenik iyye. «YALLAY sin Dagelta kinnihiyyah Qahdih-Sanduguk naharat Ordon fan gexa. Kulli num siinik Israayil kedoh migaaqal inki-inki xaa sunkul heeh baahay, a bar elle xintan ikkel haa.
A xeet ummatah YALLI abeemih kassis akkele. Sarra-yan-barah sin abuusi ‹Ah macah hayten xeetiiy?› 'yaanam siinik iyyoonu waan waqdi,
‹YALLIH-Qahdi-addat-akak-yan-Sandug Ordon weeqaytuk tabsen saaku, weeqayti lee solteeh; tonna leemiik a xeet kulli way Israayil marah akkel tekkeemih kassiisih heen xeeti› keenik inxica» iyye.
Too taban kee namma num, YALLI Yoosuwa akah amriseeh Yoosuwa kaadu ummat elle amrise innal, Ordon weeqaytih gudek taban kee namma xaa sunkul hayya heenih woo elle yanfidigoonu waan arac fan beenih tokkel heen. A taban kee namma xaa taban kee nammay takke Israayil kedoh loowol been.
Yoosuwa kaadu taban kee namma xaa Ordon gudel Qahdi-Sandug tabbixe seeka elle solta ikkel soolise. Woo xeet uxih a saaku fan tokkel yan.
YALLI Yoosuwah elle amrise innal, ummatta too taamak gaba kalla haytam fanah seeka wokkel elle soolak sugte. Tonnal Yoosuwa Muusa elle iyye'nnal abe.
Raqqa iyye mari weeqaytuk sissikuk tabe.
Sarrak ummatta inkih weeqaytuk woo qaxa tabte waqdi, YALLIH-Qahdih-Sandug tabbixe seeka woo marak foocat gexxe.
Muusa keenik elle iyye innal, Ruuben kedo kee Gaad kedoh yooboke mara kee Manassê-kedoh yooboke marak garabay qeebih bical gaceh sugehiyya gersi marak naharat gexen.
Morootom alfi yakke mari YALLIH foocal Yerikô-magaalah garil tan booxa fanah qeebi abaana'gidih gexen.
YALLI too saaku abem Israayil marih garil Yoosuwa kaxxa num abte. Oson Muusa assakaxxayuk elle suggu 'yen innal, Yoosuwa assakaxxayuk raaqen.
YALLI Yoosuwak, «Woo seekay yi Qahdih Sandug tabbixehiyyak, ‹Ordon weeqaytuk eweqa› 'yaanam inxic» iyye.
Yoosuwa toh keenih warse.
Seeka Ordon weeqaytuk akah tabte innaak, weeqayti kaxxa weeqah weeqe.
Ummatta Ordon weeqaytuk sanatak naharsi alsak tabanhaytoh ayrol tewqeeh; Gilgal deqsita aracay Yerikô-magaalak ayrô-mawqa le kabut raaqahiyyal yinfiddigen.
Too aracal Yoosuwa taban kee namma xaay Ordonuk baaheenihiyya soolise.
Sarrak Israayil marak iyyeemih, «Sarra yan barah sin abuusi, ‹A xeet akah hayteenim macaay?› iyye kaa tekkek,
Israayil mari Ordon weeqaytuk adda kafin baaxol elle taben inna keenih warisa.
YALLAY ni Dagelta kinnihiyya neh Qasa-bad akah kafise innah, siinih kaadu tabtaanam fan Ordon weeqaytu elle kafise inna keenih warisa.
Tahak gexxaamah baaxô-bagul enna 'ya mari YALLIH qandek leh gide aaxigeloonuuh; isin kaadu YALLAY sin Dagelta kinnihiyyak daayiman meysitak xiinetton» keenik iyye.

Tikki 'ya Amoorah yooboke maray Ordonuk ayrô-culma le kabut raaqahiyya kee, Kanqaan amoytittey Maditraaniyah badih dariifal tanihiyya takkeemiik YALLI Ordon weeqaytu Israayil mari akak tabam fanah kafsem yoobben. Tohuk gexxaamah kaxxa meysi ken tibbixeeh, niya keenik radde.
Too saaku YALLI Yoosuwak iyyemii, «Af le xeet bicissa haay, Israayil mara edde salootis» kaak iyye.
Yoosuwa YALLI kaa akah amrissa hee innah abeeh; «Salot Kooma» deqsita aracal Israayil mara salootise.
YALLI toh akah iyyem, Israayil mari yakkeemiik Masrik yewqe saaku, labha inkih solot keenik luk ten. Sarrak morootom liggida woo bacarih tan baaxol sugen saaku, urru solootiseenih manannon. Too morootom liggidak ellecabot Masrik yewqen saaku qeebi caddo gufte labha Yallih amri cinteemih sabbatah inkih raben. YALLI dumah yan daban ken kaxxa abbobtik, «Siinih aceeyyo» axcuk xagana akah cule baaxoy mango leelwa kee qayso leeh kullim elle taabukehiyya, qeebi caddo gufte labhak, «Sin culi mahaa» 'yaanamal xiibiteh yen. Akah xiibite innah, culi ken mahanna.
Ken aftok ken xaylo culse. Too mari salot luk mananna'mmay, YALLI Yoosuwak, «Labha salootisa» akah iyyem tohu.
Salootuk gaba kaleenik sarra, tikki 'ta labha inkih salootuk urtam fan elle yinfiddigen aracal elle yeeden.
Sarrak YALLI Yoosuwak annah iyye. «A saaku Masril luk sugten qaybik sin kaleh» iyye. Too arac a saaku fan Gilgal deqsita. (Gilgal iyyaanam kalti iyyaanama.)
Israayil mari Yerikô-magaalah garil tan booxal Gilgal deqsita aracay elle yinfiddigeenil yanin waqdi, woo saaku edde sugen alsak taban kee fereyhaytoh ayrot carri waqla Elle-Tatriyyi-Qiid aben.
Ciggilta ayro qimbook Kanqaan baaxol tooboke daro yokmen. Too ayrot alen alo kee kamiir maleh bicsen gaqambo yokmen.
Manna deqsitta maaqo too ayrook wadir qaraanak oobak maraaqinna. Tohuk wadir Israayil mari manna akamuk maraaqinna. Too ayrook xabba haanam Kanqaan baaxol tooboke daro akamuk raaqen.
Ayrok teena Yoosuwa Yerikô-magaalak xayih yan aracal yan waqdi, garciik seef gabat le num isik foocal soolah yuble. Too waqdi Yoosuwa kaal yemeeteeh, «Atu ni qaskarih num kinnitoo, ni naqboytiitih num kinnito?» kaak iyye.
Woo numuuy, «Woo marak num hinniyo. Anu akkel YALLIH qaskarih abbah an» kaak iyye.
Too waqdi Yoosuwa kay massakaxxah moyya baaxol xagga heeh, iyyemii, «Anu yi abbaw, ku naqasu kinniyok, maca yok aba intaah?» iyye.
YALLIH qaskarih abba kaak iyyeemih, «Naharak ama elle soltam taahirik yan aracak, ibak kabel eyyeq» kaak iyye. Yoosuwa too waqdi usuk kaak aba iyyem abe.

Yerikô-magaalak afa Israayil mari culaamak alifit teneeh; num akak yawqeeh culam duudak mananna.
YALLI Yoosuwak iyyemii, «Anu Yerikô-magaalaay tet malik kee teetil enna 'ta agiirah tan qaskar ku gabal heeyyo.
Koo kee ku qaskar lica ayroh gide, ayrol inki adda magaalak iro le kabuk woo qaxaak a qaxa mermeritetton.
Malcina seekiy maruw gaysak bicsen *baanta gabat lehiyya woo YALLIH Qahdih-Sanduguk foocat gexxaama. Malcinhaytoh ayro woo seeka baanta taagure waqdi, koo kee ku qaskarak takkeenimik woo magaalat malcina adda mermerita.
Sarrak baanta ayseede'kal waqla fan meqe gide xongolisaanama. Too anay taabben waqdi aki mari yakkeemiik xongolaama. Too waqdi woo magaalah gasoosa inkih addah addigillele. Tohuk lakal qaskar elle sugte'kkek takkeemiik magaala cultaama» kaak iyye.
Too yab yoobbek lakal, Yoosuwa seekah seeceh annah keenik iyye. «YALLIH-Qahdih-Sandug beyaay malcina seekiy maruw gaysak bicsen baanta lehiyya foocat isinnik haa. ‹Woo Qahdih Sanduguk foocat gexa› keenik inxica» iyye.
Sarrak Yoosuwa isi qaskarak, «Siinik garab woo Qahdih Sanduguk naharat gexxa seekak foocat gacak magaalat mermerita» keenik iyye.
Too waqdi Yoosuwa ken elle amrisa innal, fooci-qaskar, baanta taagure seekak foocat gexxeeh; ken lakat woo YALLIH Qahdih Sandug tabbixe seeka gacte. Woo seekah lakat kaadu qaskar ten. Tah elle takkeemil baanta aagaruk gexen.
Takkay immay Yoosuwa iyyeemih, «Anu siinik axce'kal num siinik xongole waay; num guduqqa siinik axce waay» keenik iyye.
Woo mari usuk iyyem abeeh; naharsi ayro, woo YALLIH Qahdih Sandug yabbixe mari inki adda magaalat mermerite. Tohuk gaba kalen waqdi elle yinfiddigen aracah yuduureeniih barak wokkel elle xiinen.
Woo ayrol katayta ayro Yoosuwa maaca dibroh ugteeh; qaskar kaaduuy duma Yoosuwa aba keenik elle iyye innal, nammeyhaytoh ayro kaadu naharat fooci-qaskar gacteeh; ken lakat kaadu malciin takke seekay malcina baanta taagure gacteeh; woo seekah lakat YALLIH Qahdih Sandug quukah tabbixe seeka gacte. YALLIH Qahdih Sandug tabbixe seekak ellecabot qaskar gacca 'teh magaalat mermeriten. Tah elle abaanamal baanta aagaruk yenen.
Too ayro inki adda magaalat mermeritta 'yeenih woo elle yinfiddigen arac fan yuduuren. Lica ayro fan tonnah abak sugen.
Malcinhaytoh ayro, ayro bukka 'te waqdi ugutta 'yeenih malcina adda teetit mermeriten. Too ayrok sah wohuk dumal malcina adda woo magaalat mermeriteenih masuginnon.
Malcinhaytoh adda mermeritta 'yeenih seeka woo baanta toogore waqdi, Yoosuwa isi marak, «YALLI a magaala siinih yeceek, xongola» iyye.
Sarrak kaadu iyyeemih, «A magaala kee tet addal tanim inkih YALLIH sadgatah bayisa. Racab deqsitta xiiqareh xiinah ten barra nanu gibah rubne mara neh tooqoreemih sabbatah, tet buxah mara kee tet maxagina.
Tonna'mmay woo bayissoonu waytan duyyek isinnih tu isinnih maraqsitina. Wohuk tu raaqisseenik, Israayil marah umaane kee baati baahettoonum ixiga.
Lakqo kee dahabaay, nacaas kee birtak bicsen duyye inkih YALLAH rikeek yan aracal haanam faxxintaah, Yallih im elle haan ikkel daanisaanam faxxinta» 'yaanamih amri keenil oobise.
Sarrak seeka baanta toogoreeh; too waqdi raqqa 'ye mari too baantah anay akah yoobbe innaak kaxxa xongoloh xongolen. Too waqdi magaalat maroh tan gasoosa tiddigilleh. Sarrak qaskar takkeemik woo magaala elle tan kooma fan yewqeeniih magaala yibbixen.
Magaalah addal suggu 'ye marak lab mara takkuu, say mara takku urru takku idoola takku inkih seefit qiden. Toh lih kaadu laay illi kee danoona qideenih.
Yoosuwa woo gibah ruubeh suge namma numuk iyyemii, «Woo xiiqareh xiinah tan barrah buxa gexay, xagana teetih akah culten innah tet kee tet buxah mara baaha» iyye.
Osonuuy gexeeniih Racab kee tet abba kee inaay, tet tooboko kee maqanxix kee raqqa 'ye tet buxah marak tu macabinnoonuy inkih baahen. Tet kee tet buxah mara inkih woo Israayil mari elle yinfiddigeh yen arac fanah beenih, rikeek yan aracal ken heen.
Tohuk lakal woo magaala kee tet addal sugga 'teemik dahab kee lakqooy nacaas kee birtak bicsen duyye kalihim inkih carariseenih. Too duyyeh tu gactek, bahha heenih YALLAH rikeek haan duyye elle daanisan aracal heen.
Yoosuwa, Racab kee teetih ramad elli haytam inkih rabak cateh. Woh akah abem is, usuk Yerikô-magaala fan gibah ruube namma num tooqoreh raaqisseh ten. Teetih ramad le mari a saaku fan Israayil baaxol yan.
Too saaku Yoosuwa keenik iyyemii, «Yerikô-magaala nammeyhaak xisu waa num YALLIH abaaro geele. A magaala xisa'gidih makaado hayu waa saaku, naharsi-baxa weeleeh; teetik alifu bicisu waa saaku, ellecabol kaah yooboke lab-baxa weele» 'yaanam digga luk keenih qaddoyse.
Too saaku tekkeemik gexxaamah YALLI Yoosuwâ-wakali yekkeeh; Yoosuwâ-migaq inkih tan baaxol yontoobbe.

YALLI Israayil marak, «Yerikô-magaalak baysi akak faxxiima duyye bayisaay; yoh rikeek baxsah heeh meqe duyye baxsah haa» 'yaanam iyyeh suge'mmay, woo amri moggoliminna. Qaakan deqsita num woo amri cineh sugeeh; tohuk gexxaamah YALLIH bagcarra Israayil mara gufte. Qaakan Karmi deqsita numih baxak teneeh, Dabdi deqsita numuk kaadu baxi baxak ten. Dara deqsita gulubuh aabakuk yen. Dara Yuuda deqsitta kedoh aabakuk yen.
Yoosuwa, Yerikô-magaalak tu yakke mara Qaay deqsitta magaala fan ruube. Qaay, Beetal deqsita aracak ayrô-mawqa le kabut raqta magaalaay; Beet-Awen deqsita aracak garil tan magaalak ten. Keenik iyyeemih, «Gexay Qaay magaala wagitaay baaxo elle tani'nna gibitay ama» keenik iyye. Gexeenih yuduuren waqdi,
yubleenimit yaabeeniih, annah iyyen. «Qaay magaala qunxaah, tet mabbuuxuh kulli num akah gexam mali. Namma alfi akki kee sidiica alfi yakke mari dibuk xiqele. Inkih tan qaskar gaaduh ruubaanam taqabik sah xiqtam malik maruubin» kaak iyyen.
Tohih sabbatah sidiica alfih num woo magaala tabbaxuh gexxe. Takkay immay wadirih ken gacsen.
Qaay mari magaalah afak keenit aben ardat boodooda elle tan arac fan ken baaheeniih; qaleek ayradduk ken elle oobisen ikkel, soddom kee lica num keenik qiden. Sarrak Israayil marak niya raddeeh, meysi ken tibbixe.
Too waqdi Yoosuwa abeh yan wariggah sara isik qanxiseeh; YALLIH Qahdih-Sanduguk foocal gommoh rade. Israayil makaabon kaadu toh abteeh; tokkel aben arka yaybulleeni'gidih amol siisa luk magrib tikki 'yam fan gommoh sugen.
Too waqdi Yoosuwa iyyeemih, «YALLAW, Mulki le Dageltaw, fiiruk Ordon weeqaytuk macah nee tabisse? Akke macah nee bahte? Amoorâ-marih gabal nee hayta'gidih nee maay bahte? Hay, nee bayissa'gidih nee maay bahte? Ahak Ordon weeqaytuk woo qaxal raqnam neh ayse rarte.
Taway Goytaw, Israayil mari naqboytiitik yoowweh yanik, anu maca abbasitu!
Kanqaan kee raqqa 'ye maray a baaxol yanihiyya inkih ta xaagu aabbeleeh; marot hayya nee heenih nakkeemiik nee qidelon. Isi migaaqih taagah yi Goytaw, tahak tuk teena ab» iyye.
Sarrak YALLI kaak iyyeemih, «Ugut. Baaxok bagul annah magacin.
Israayil mari dambi lem baaheeh; anu ‹Maabina› keenik excem abeenih ken lih hee qahdi makeenih. ‹Mabena› exce duyye garqeenih isinnih haysiten. Isinni duyyet yesgelleeniih too duyyek diraabah niimi iyyen.
Israayil mari naqboytiitit akah koysite weem tohih sabbata. Wadir wadirih keenik yoowweenih; toh akah keenit tekkem, keenit kaadu baatî-cokmi yekkeemih sabbata. Isinnih mahaysitinay bayisa siinik exce duyye bayse'kal, sin qaxat magaca.
Ugut. Away ummatta taahirroysaay yi foocah yamaateeni'gidih bical ken hay. ‹YALLAY sin doore Dagelta kinnihiyya, «Israayil ummatey, anu ‹Mabena› siinik exce duyye teddereenih immay, tamaham bayse'kal naqboytiitit makoysittan» siinik iyyah yanik, beera bical gaca› keenik inxic.
Maaca kedo-kedoh gacca xicay fooca fan ama keenik inxic. Too waqdi anu koo ayballayu waa kedo, gulub-gulubuh gacca 'yeenih yamaatoonay. Inki gulubuh yan maray anu koo ayballayu waahiyya, buxa kee buxâ-marah gacca 'yeenih fooca fan yamaatoonay. Buxâ-marah tittak yan maray anu koo ayballayu waahiyya kaadu, num-numuh gacca 'yeenih fooca fan yamaatoonay.
Sarrak anu koo ayballayu waa numuu, ‹Mabena› exce duyye bee num kinnim aaxigettooh; too waqdi kaa kee kay buxah mara kee usuk yedderem inkih cararisaanama. Israayilil qaybih tanim bahteeh yo'lih luk yen xagana bayissem too numu» iyye.
Too ayrok geeri ayro Yoosuwa Israayil mara kedo-kedoh hayya heeh fooca fan baahe. Yuudâ-kedo kaa yuybulleeh, ken gulubuh hayya heeh fooca fan ken xayyoose. Darâ-maray gulubuh tittak yanihiyya kaa yuybulle waqdi, tonnah kaadu, fooca fan ken xayyoose. Ken kaadu buxa kee buxâ-marah hayya heeh xayyoose. Sarrak Dabdî-buxah mara kaa yuybulle waqdi, kay buxah mara fooca fan xayyoose.
Too waqdi Dabdi deqsita numuk rade mara num numuh hayya heeh baahe. Sarrak Dabdik baxi baxah yen Qaakan deqsita numuy abbak Karmi akak iyyan numuk baxah yenehiyyak caxxi yewqe. «Tamah kaa» iyye.
Too waqdi Yoosuwa kaak iyyeemih, «Yi baxaw, YALLAY Israayil doore Dagelta kinnihiyyah nabna faylisaay; kay foocal abteemit yab. Abba haytem taway yoh warisay yok maaqarin» kaak iyye.
Qaakan kaal gacsemii, «YALLAY Israayil doore Dagelta kinnihiyyal dambi lem bahtem yoo; toh numma.
Dannabah orbisne duyyeh addat qax-meqe Baabelon marih rarayto kee namma kiilo takke lakqo kee kiilok garab yakke dahab uble waqdi, ossokooteh innih haysite. Too duyye yi siraqih addat ubkuneh abbixe. Lakqo guba akak heeh abbixeeh, tokket daanah siinih sugele. Ta duyye elle beem tama'nna» iyye.
Too waqdi Yoosuwa kay siraq fanah sinam ruubeeh; woo mari arduk gexxa 'yeenih, woo duyyey Yalli isinnih mahaysitina axcuk amri akah yeceehiyya edde yubkune aracat geen waqdi hagga iyyen. Lakqo gersi duyyek gubat yooqoreh suge.
Woo mari woo duyye woo siraqih addak edde yubkuneh suge ikkek beyya heenih, Yoosuwa kee inkih yan Israayil marih gabal heen. Sarrak woo duyye YALLIH Qahdih Sanduguy YALLIH mano taybulleehiyyak foocal heen.
Yoosuwa kee raqqa 'ye Israayil mari inkih yakkeenimik Qaakan yibbixeenih, kaa'lih kaadu beeh suge lakqooy rarayto kee dahab edde yibbixen. Toh lih kaadu kay xaylooy kay laay kay danoonaay illiiy siraq kee kalah kaadu luk suggu 'yem inkih Gadaamâ Golo deqsitta golo fan been.
Sarrak Yoosuwa kaak annah iyye. «Annah tan umaane nel akah bahtem macaay? Away YALLI umaane kol oobisele» kaak iyye. Tohuk lakal ummatta inkih xeet kaat hayteeh, kaa qiddeh. Tonnah kaadu kay buxah mara xeetit qideeniih, kay buxah mara kee usuk edderra heem inkih carariseenih.
Amol kaak qalumuk fayya 'ta caddol xeet sittin bagul xiseeniih; woo xeet a saaku fan elle yan. Woo arac a saaku fanah migaaqah Gadaamâ Golo deqsita. Tohuk lakal YALLIH kaxxa bagcarra xamacteh.

Tohuk lakal YALLI Yoosuwak iyyemii, «Tikka 'ta qaskar gabat haay, woo Qaay fan gex. Mameysitinay niya kok baxaqe waytay, Qaay magaalah malik kee woo magaalal tan ummattak qeebih koo aysiiseyyo. Woo magaala kee baaxo sinim abeyyo.
Qaay magaala kee malikik, duma Yerikô-magaala kee tet malikik abba haytem abetto. Tonna'mmay magaalal geytoonu waytan duyye kee saq isinnih haysitetton. A magaala darreek gacca 'teeniih garciik abbixetton» kaak iyye.
Yoosuwa inkih tan qaskar luk Qaay magaala gexa'gidih bical gace. Qaskarak addak dooren marak soddom alfih num yeyyeeqeeh, barat ken ruube.
«Magaalak darret ombooqoraay; takkay immay kaxxam akak maxxeerina. Tet tabbaxoonuh bical gaca.
Too waqdi yoo kee yi mara magaalat xayyoowennooh; Qaay magaalah mari net yamaate waqdi, naharsi saaku akah abne innah, wadirih nenkeleelebeh kudenno.
Magaalak ken nayxeerem fan salafak nee ayraddelon. Duma akah abne innah keenik kudnam akkalelon.
Too waqdi isin edde tombooqoren aracak eweqqa 'teenih Qaay magaala abbixetton. YALLAY sin Dageltah yanihiyya a magaala siinih aceele.
Anu sin amrisaamah tet xabba haytan waqdi, YALLI sin akah amrise innal, gira teetit ruuba» keenik iyye.
Tohuk lakal Yoosuwa ken ruubeeh; osonuuy edde yambooqoroonu waan arac fan gexeeniih, tokkel Qaay magaalak ayrô-culma le kabul Qaay kee Beetalak fanal sasot sugen.
Yoosuwa woo bar woo elle yinfiddigen aracal elle xiine.
Maaca dibroh ugutta 'yeh qaskar gaaboyse. Sarrak kaa kee Israayil abbobti woo qaskar Qaay magaala fan been.
Kaa'lih tan qaskar woo magaala akak culan afa fanah yemeeteeniih; tokkel ken kee woo magaalak fanal yan dorrak kilbat le kabut raaqa aracal yinfiddigen.
Koona alfih qaskariita bahha heeh, Qaay magaala kee Beetal deqsitta magaalak fanal, Qaayak ayrô-culma le kabut raaqa aracal, raarisak akah sugan innah ken cabe.
Qaskarak mango exxa magaalak elle yinfiddigen aracak kilbat le kabut raaqa aracat qeebi abaana'gidih bical gacen. Raqqa 'ye mariiy Qaay magaalak ayrô-culma le kabut qeebi abuh bical gacen. Yoosuwa woo bar woo dorral elle xiine.
Qaay malik Yoosuwâ-mara yuble waqdi, sissikuk kullim bical hee. Kaa kee kay mara salafak ken yaataku waa mari yanim maaxaginnoonuy duma qeebi keenit elle aben Ordon weeqaytih kabu yemeeten.
Yoosuwa kee kay mara wadir wadirih kudak woo bacarih tan baaxo fan yaawweenim ceelen.
Too waqdi magaalah addal suggu 'ye marah, a marih lakal yardeeni'gidih seeco tekkeeh; Yoosuwak lakak elle yayraddeenimil magaalak axxeeruk yexxeeren.
Magaalah addal sugga 'te labha inkih, magaala luk ten gasoh afoofa fakimit cabba hayteeh, Israayil marih lakal dadahteeh; magaala dibuk raqte.
Too waqdi YALLI Yoosuwak iyyemii, «Ama gabat lito macaxu Qaay magaala fan esces. Ama magaala koh aceeyyok» kaak iyye. Yoosuwa YALLI kaak akah iyye innah, macaxu Qaay magaala fan yescesse.
Yoosuwa too macaxu too magaala fan akah yescesse innaak, sasot suge mari Qaay magaala fan arduk gexeenih yibbixeeniih, gira teetit ruuben.
Qaay mari wadirih wagga hee waqdi qeeriy qaraanat af le yublen. Too waqdi woo Israayil maray bacarih tan baaxo fan kudehiyya ken yabbixe'gidih wadir keenit yuduure. Tohih sabbatah akak yawqen faxo magennon.
Yoosuwa kee kay maraay, aki xaqut sugte ken qaskar magaala tibbixeeh gira edde ruubeenim yublen waqdi, wadirih uduurra 'yeenih Qaay mara seleenih.
Too waqdi woo Israayil maray magaala yibbixeh suge qeebit yengeleeh; tonna leemiik Israayil mari inkitanuuk marot ken hayya heeh sella ken hee.
Malikik kalih marak num asillimi mahannoonuuy; num keenik nuwwuk macabinnoonuy inkih ken qiden. Qaay malik xabba heenih Yoosuwal baahen.
Israayil mari, Qaay maray woo bacarih tan baaxo fanah ken yeyreddehiyya inkih woo bacaril qiden. Sarrak kaadu uduurra 'yeenih magaalah addal raaqe mara inkih selli heen.
Yoosuwa Qaay mara selli haanam fan woo macaxu Qaay fan ascassuk suge. Too ayrot agabu kee labhâ fanal taban kee namma alfi yakke maray Qaay magaalal suggu 'ye inkih selli heen.
Sarrak YALLI keenik elle iyye innal, wokkeh addal sugga 'ye saq kee duyye Israayil mari isih haysite.
Yoosuwa woo magaalat gira ruubeeh abur tet abe. Too arac uxih a saaku fan abuuruh yan.
Qaay malik caxak bagut takareeh, ogot kaa qide. Too caxah bagut carra fan takayrit suge. Ayro culte waqdi Yoosuwa, «Malik raysa caxak oobisa» iyye. Too waqdi kay raysa caxak oobiseenih magaalak afal qiden. Too aracal qalumuk fayya 'ta caddot xeet sittin bagul xisen. Woo xeet a saaku fan elle yan.
Tohuk lakal Yoosuwa Qeebal deqsitta qaleh amol, YALLAY Israayil doore Dagelta kinnihiyyah sadgat elle aban arac bicse.
Woo arac Muusay YALLIH naqasuh yenehiyyal oobe Yallih amri elle yan kitab elle iyya innal bicse. Woo kitaabal Israayil marak YALLI iyyaamah, «Yoh sadgat elle aban arac bicissan waqdi, birtak bicsen mansafat ore ween xeetik bicisa» 'yaanam iyya. Tonnal too arac bicseenik lakal too aracal cado akak carrisan saqa sadgatah qiden. Amaanah-xiinaanamih-astah-aban-sadgoota kaadu tokkel aben.
Tohuk lakal Israayil marih foocal, Yoosuwa woo xeetik bagul, Yalli Muusal oobise amriy kitaabal yuktubehiyya qagisak yuktube.
Tohuk gaba kalen waqdi, Israayil mara kee ken abbobtiiy doolat-abbobtiiy cokmaaba kee ken addat suggu 'ye beedi inkih, woo YALLIH Qahdih Sandug isinnik fanal hayya heenih, Leewih seekat afkanuk foocal soolen. Sahdak garab keenik Geriidim deqsitta qalet darre cabba heeh sooleeh; aki garab kaadu tonnah Qeebal deqsitta qalet darre cabba heeh soole. Ken fanal YALLIH Qahdih Sandug abbaxuk ten seeka solte. YALLIH naqasuh yen Muusa addunyal yan saaku, «Yallih barkat edde geyan wakti gufa waqdi tonnah aba» 'yaanam keenik iyyeh yen.
Tonna leemiik Yoosuwa woo Yallih amri elle yan kitaabal yunkuttube Yallih amri inkih, barkat kee abaaroh agantah, too kitaabal elle tan innal, anay fayya haak keenih yikriye.
Muusal oobe amrik qangara cabe'kal, wokkel suggu 'ye marak urru kee agbi agantah num raaqe'kal akah yaabben innah yikriye. Allî-baaxoh maray ken addat suge kaadu edde yoobbe.

Israayil mari gee nasri, Ordon weeqaytuk ayrô-culma le kabu raqqa 'ta amoytitiy qaleelah tan baaxo kee ayrô-culmat raqta mango koomaami le baaxol tanihiyya toobbe. Tonnah kaadu, Maditraaniyah badak afoofil tan gubbih tan baaxok xabba haanamaay Lubnaan baaxoh amma 'yaanam tan baaxoh amoytitte inkih ta yab toobbe. Tohum Ciita kee Amooraay Kanqaan kee Feriidaay Ciiwi kee Yabuusah yooboke marih amoytittek ten.
A mari inkih, inki aracal mododeenih, Israayil kee Yoosuwat qeebi abaana'gidih, qaskarak loonum sitta fan gacsen.
Takkay immay Gibqon deqsitta baaxoh maray Ciiwih yoobokehiyya Yoosuwa Yeriko kee Qaay magaalal baahem yoobbeenih sugen.
Tonna leemiik qeebi hinna'mmay kaa duquurusaanamal malsen. Tembexe giriibat tan daro kee dambiyo le sooriitit heen qinab kamri danoonal eerra heenih ken fan yemeeten.
Labha kaadu qanxixe sarat gacca 'yeenih ibat kaadu yembexe kabel hayya heenih keenil yemeeten. Kaffa 'teh orongoobitte gaqambo kaadu gabat luk yemeeten.
Sarrak Yoosuwa elle yinfiddige ikke fan yemeeteeniih; tokkel Yoosuwa kee Israayil marak iyyeenimih, «Xer baaxok yemeete mara kinninooh, qalla siinit haysinnam fanxa» keenik iyyen.
Too waqdi Israayil mari keenil gacsemii, «A xayi aracak yemeete mara kinnitoonum keh, macak naaxigeh nan. Qalla siinit mannal hayna?» keenik iyyen.
Too waqdi Yoosuwak iyyeenimih, «Nanu siinih taaminna'gidih yemeete mara kinnino» kaak iyyen.
Too waqdi Yoosuwa, «Isin maa mara kinnitoonuuh, akak temeeteenim ankeey?» keenik iyye.
Oson too waqdi kaak iyyeenimii, «Nanu YALLAY sin Dagelta kinnihiyyah xaagu noobbeh xer ikkek nemeete. YALLI Masril abba heem inkih noobbeh.
Wohuk kalah YALLI, Amoorah yooboke namma amoytay Ordon weeqaytuk ayrô-mawqa le kabut raqta baaxoh amoytittek yenehiyyak abem noobbeh. Tohum Sicon deqsitak yen malikiy Cesbon deqsitak ten magaalal yenehiyya kee Qoog deqsitak yen malikiy Basan deqsitta baaxol, Qastarot deqsitta magaalal yenehiyyak ten.
Too waqdi ni idoola kee ni baaxol enna 'ya mari inkih, ‹Safarah sakayi haysitay Israayil marah fanah gexaay, keenit ongoorowa› 'yaanam nek iyyen. Kaadu ‹Ken taamat gacaay qalla ken lih haysita› nek iyyen.
Ama tablen gaqambo, siinit nangoorowe'gidih, safarah ninni baaxok ugunne saaku alasneeh; a saaku akah tablen innah, kaffa 'teh ugguqawteh tan.
A qinab kamri edde yan soorit keewoh qinab kamrik kibne saaku qusbuk yen. Awayah tu gactekiiy akah tablen innah qanxixeh yan. Sara kee kabel abneh nan xer safarak gexxaamah nek yembexeh» iyyen.
Sarrak baahen maaqok tu takkem Israayil marah yeceeniih; Israayil mari woo maaqo haysiteh immay fayu YALLA messerinnon.
Yoosuwa qalla ken lih haysiteeh; yanoonay ken iyye. Israayil marih abbobti Yalla-kee-xagana ken lih haysitteeh; keenil make waanamih xagana keenih culen.
A qalla haysiteenimih sidiica ayro suggu 'yeenik lakal, a mari keenik garit tan baaxoh mara kinnoonum yeexegeenih.
Too waqdi Israayil mari safarah ugteeh; sidiica ayrok lakal, Gibqon mari elle suge magaalooli gufen. Woo magaaloolih migaq Gibqon kee Kafiira kee Beerot kee Kiryat-Yaqaarim deqsitta magaaloolik ten.
Tonna'mmay Israayil marih abbobti Gibqon marah YALLAY Israayil doore Dagelta kinnihiyyah migaaqal culen Yalla-kee-xagna kassiteeniih; tohoysa ken qidaanam keenih mabicinna. Tohih sabbatah Israayil mari yakkeenimiik, «Ah macah takke?» 'yaanamah Israayil abbobtil daqwat aben.
Israayil abbobti keenik inteemih, «Nanu YALLAY Israayil doore Dagelta kinnihiyyah migaaqal Yalla-kee-xagna keenih culleeh; tonna leemiik tu keenil bahnam madudna.
Too Yalla kee xaganih sabbatah, yanoonay ken innam nel tan. Yanoonay ken axce waynek, Yalli akah nee digaalele.
Yanoonay immay, boco neh aggile loonuuh, lee kaadu xaanuh neh baahelon» 'yaanam iyyeeniih; tohul malsen.
Tohuk lakal Yoosuwa, «Gibqon mara yol baaha» iyyeeh; ken baahen waqdi, «Akkel xayi aracal taniiniih, xer baaxok nemeete 'yaanam macah nek inteeniih, nee macah duquurussen?
Yi Dagelti sin abaareeh; woo abaaroh sabbatah isin ahaysa boco yaggileeh, lee weeroh, yi Dagelta elle yaqbuden taahirik yan aracah bahta naqoosa akkettoonum ixiga» keenik iyye.
Oson too waqdi iyyeenimii, «Tah innem kinni. Tah akah innem, YALLAY sin Dagelta kinnihiyya isin bisoh gutuqak elle tamaateenimil, a inkih tan baaxo siinih yeceeh; tet addal yan mara qiddaana'gidih, isi naqasuh yen Muusa amrisem noobbeeh; toh numma kinnim neexegeh. Tohuh siinik meysinneh sugneemih sabbatah inne. Ninni roocih meysitak sugne.
Taway nanu edde nanim sin gubak tanih tanikii, siinit ceelinnaanim nek abbaasita» iyyen.
Tohuk lakal Yoosuwa amo keenik dacriseeh; Israayil marak, «Ken maqidina» iyye.
Takkay immay naqoosa ken abe. Israayil mara kee YALLAH sadgat elle aban aracih bocô-diglo kee leê-weerot ken hee. Oson a saaku fan YALLI isi qibaadah doore aracal too taamat yanin.

Yarusalaam malikiy Adoonixedek deqsitak yenehiyya Yoosuwa Qaay deqsitta magaala yibbixeeh teetil suge mara inkitanuuk bayseeh tet malik kaadu qidem yoobbeh. Yeriko deqsitta magaalak kaadu tonnah abem yoobbeh. Toh lih kaadu Gibqon mari Israayil mara lih qalla haysiteenih ken addat yaniinim yoobbe.
Taham kaa kee kay maral kaxxa warigga tekke. Warigga keenil akah tekkem, Gibqon deqsitta magaala Qaay magaalak nabuk teneeh; malikwa luk ten magaaloolik kaxxih kaxxa magaalak ten. Teetil yen mari kaadu qeebil agiirak yenek, Israayil marak qeebih macah gacen iyyaanamak ten.
Sarrak ta malikii, Cebron deqsitta magaalal malikih yen Hooham kee Yarmut deqsitta magaalal malikih yen Firam kee Laakis deqsitta magaalal malikih yen Yafiyaq kee Qeglon deqsitta magaalal malikih yen Dabiirih farmo ruubeeh, keenik iyyemii:
«Gibqon magaalah mari Israayil mara kee Yoosuwa lih biceenih yaniinik, ken nabbixe'gidih amay yoo cata» keenik iyye.
Too waqdi too koona malikiy Amoorah yoobokehiyya elle hayta qaskar esgelli heenih, Gibqon magaalat maro hayya heenih, qeebi aben.
Too waqdi Gibqon mari Gilgal deqsita aracal yan Yoosuwah farmo ruubeeniih, iyyeenimii, «Ni amoytaw, Amoorâ malikway woo qaleelak tan baaxol tanihiyya takkeemiik lon qaskar inkih gaabossa heenih qeebi net abeenik, net takkeemik tibba maxcinay xayuk amay nee cata» kaak iyyen.
Toh yoobbe waqdi Yoosuwaa, dooren qaskar kee raqqa 'te qaskar inkih luk gexe.
Too waqdi YALLI Yoosuwak iyyemii, «Anu nasri koh aceeh ani'mmay, keenik mameysitin. Keenik num kot makoysitak» kaak iyye.
Yoosuwa kee inkih tan kay qaskar inkih yan bar Gilgalaak Gibqon fan gexak xinna 'yeenih Amoorâ-marat garciik qeebi aben.
Gibqoonul YALLI, Israayil marih foocal, Amoorâ-mara fixixiseeh, qeebit akah baditan innah keenik abe. Too waqdi YALLI ken catak, woo qalek akak taban gitak keenit aben ardah Beet-Coron deqsitta magaala fan ken baahen. Qadeeka kee Makkeda deqsitta namma magaalak gabbi qaxa raaqa arac fan gital ken qidak ken baahen.
Amoorâ-mari Israayil marak woo qalek ooban waqdi, akak taban gitak kudak oobak sugen waqdi, YALLI kaxxa arroqle keenil ruubeeh; too arroqle Qadeeka guffa haanam fan keenil radak sugte. Israayil marih gabat tembexeemik, too arroqle qiddem tembegge.
Too ayro YALLI Israayil mara Amoorâ-marak yiysiise waqdi, Yoosuwa YALLA lih yaabeeh; Israayil mari elle yani'kkel iyyemii,
«Ayroy, Gibqon magaalah amol idiy.
Alsay, Ayyaalon dorrih amol idiy» iyye.
Too waqdi ayro kee alsa, Israayil mari naqboytiitik iissa 'yam fan, angayye'kal inki aracal elle sugte. Aham elle tekke inni Yaasar deqsita kitaabih addal yan. Inkih tan ayro, ayro kore'kal qaraanak gudel inki aracal teede.
Too ayroh innah, YALLI sahdayti yab edde oggole ayro duma masuginnaay a saaku makkinna. YALLI too ayro Israayil marih qaxak gacca 'yeh qeebi abe.
Qeebi gaba kale waqdi, Yoosuwa kee kay qaskar Gilgal deqsita aracal elle yinfiddigen ikke fan yuduuren.
Woo koona malik faxe innalaay, Makkeda deqsita aracal gablah addat uqurat raaqeenim timixxige.
Too waqdi ken yuble num Yoosuwah ken warse.
Yoosuwa iyyemii, «Kaxxa xaa bahha haay woo gabla akak culan afal haa. Tokket dacayrih sahda haa.
YALLAY sin Dagelta kinnihiyya keenik sin yiysiiseh yanik, isinnihiiy wokkel maadayinay darre le kabuk naqboytiitit qeebi aba. Ken magaalooli fanah aduure ken kala» keenik iyye.
Dago maray isinni magaaloolik gasoosa fanah wadbitehiyyak kalih mara Yoosuwa kee kay qaskar selli hayte.
Sarrak Yoosuwâ mari Makkeda deqsita aracay elle yinfiddigeenihiyya fan amaanah kaal yuduuren.
Tohuk wadir woo rasul Israayil marat afak guduqqa iyyaanam yalliile num maraaqinna.
Yoosuwa, «Gexay woo gablah afat yan xaa kalla haay woo koona malikiy wokket yanihiyya eyyeeqay yol baaha» iyye.
Too waqdi woo gabla fakeeniih; Yarusalaam malikiiy, Cebron malik kee Yarmut malikiiy, Laakis kee Qeglon malikwa wokkek bukka heenih Yoosuwal baahen.
Sarrak Yoosuwa Israayil qaskarah inkih seeceeh, sarrak qaskar abbobtiy kaa'lih gexxeh sugtehiyyak, «Amay a malikwak fillat ibah iqita» iyye. Oson too way fillat keenik taqqa iyyen.
Tohuk gaba kalen waqdi qaskar abbobtik, «YALLI naqboytiitik inkih tamah sin elle yaysiisu waa innak, mameysitinaay niya haysita. A taamal digga xicay agaagul akak caba» keenik iyye.
Sarrak Yoosuwa woo koona malik inkih qideek lakal, yakken konooyuk koona caxat ken takre. Oson woo cooxih bagut ayro culla 'tam fan takayrut sugen.
Ayro cultek lakal woo cooxih baguk ken ginaada oobiseenih, woo duma edde yombooqoreenih sugen gablah addat ken qiden. Sarrak woo gablak afa kaxxa xeetit alfen. Woo xeet a saaku fan elle yan.
Tohuk lakal Yoosuwa Makkeda deqsitta magaalat qeebi abeeh, tet kee tet malik woo qeebit yibbixe. Too magaalal suggu 'ye mara seleh. Num nuwwuk keenik macabinna. Makkedah malikik woo Yerikô-malikik abba heem abe.
Tohuk lakal Yoosuwa kee kay qaskar Makkedak bisoh Libna fan safareeniih Libnat kaadu qeebi aben.
YALLI kaadu too magaala kee tet malikik qeebil ken yiysiiseh. Too magaalal suggu 'ye marak num macabinnoonuy inkih selli heen. Tet malikik kaadu woo Yerikô-malikik abba heenim aben.
Tohuk lakal Yoosuwa kee kay qaskar Libnâ-magaalak Laakis deqsitta magaala fan gexeeniih woo magaalat maro hayya heenih qeebi aben.
Qeebi qimbiseenimik nammayhaytoh ayro, YALLI Laakis magaalah marak qeebil ken yiysiiseh. Hununuh too Libnak magaalal akah abba heen innal, num cabe'kal magaalah addal suggu 'ye mara inkih qiden.
Geser malikiy migaaqah Hooram deqsitak yenehiyya Laakis magaalah marih catoh yemeete. Takkay immay kaa kee kay qaskarak kaadu qeebih yeyseenih, num keenik nuwwuk macabinnoonuy inkih ken qiden.
Tohuk gaba kaleenik lakal, Laakis deqsitta magaalak Qeglon deqsitta magaala fan gexen. Too magaala gufen waqdi, marot tet hayyay, qeebi teetit aben.
Too ayrot edde tet yibbixen. Too yibbixen ayrot edde Laakis magaalah marak akah aben innah, num keenik cabe'kal sella ken heen.
Tokkek gaba kalen waqdi, Yoosuwa kee kay qaskar Qeglon magaalak Cebron deqsitta magaalay qaleela le baaxol tanihiyya fan gexen. Too magaalat kaadu qeebi abeenih
sarrak tet yibbixeenih. Too waqdi tet malik kee woo magaalal suggu 'ye mara inkih qiden. Toh lih kaadu woo magaalah dariifal ten gaandoodi bayseeniih; addal akak suge mara kaadu seleenih. Yoosuwa too magaalak hununuh Qeglon magaalak akah abba hee innah, inkitanuuk tet bayisaanamal gaba kale. Teetil suge marak num macabinnay selli hee.
Tohuk lakal Yoosuwa kee kay qaskar wadir Dabiir magaala fan gacteeh, qeebi teetit aben.
Sarrak tet kee tet malik kee tet garil sugga 'te gaandoodih agantah inkih yibbixen. Tokkel suggu 'ye mara qideenih. Yoosuwa Dabiir magaalah mara kee tet malikik Cebron kee Libnâ-magaalah mara kee malikwak abba heem abe.
Yoosuwa too baaxooxah marak inkih yeyseh. Woo qaleelah tan baaxoh malikwak yeyseeh; ayrô-mawqa le kabut raqta qalê-ragidit tan baaxooxa kee, tonnah kaadu, ayrô-culmat raqta mango koomaami le baaxooy, tonnah kaadu, woo bacarih tan baaxoy gabbi le qaxat raqtahiyyal suggu 'ye marak inkih yeyse. Too baaxooxal suggu 'ye marak num macabinnay ufuy elle haytam inkih qide. Tah amrissem, YALLAY Israayil doore Dageltah yanihiyya.
Yoosuwa Kaadis-Barniqa deqsita aracay gabbi le qaxat raaqak xabba haanamaay Gaadak baddi afah amma 'yaanam takke baaxot inkih gaadu abe. Toh lih kaadu Gosen deqsita baaxok xabba haanamaay Gibqon magaalah amma 'yaanamih agantah isi gubah gacse.
Yoosuwa a gid takke baaxo kee teetil yan mara kee malikwak edde yeysem, inki adda abe gaaduk ten. Wohim akah tekkem, YALLAY Israayil doore Dagelta kinnihiyya ken lih yeneeh; taham akah tekkem tohu.
Tohuk gaba kalen waqdi, Yoosuwa kee kay qaskar woo elle yinfiddigeenih yenen aracay Gilgal deqsita fan yuduuren.

Israayil mari qeebil gee iisa, malik Yaabin deqsita malikiy Caxor deqsitta magaalal yenehiyya yoobbe. Too waqdi malik Yobab deqsita malikiy Madon deqsitta magaalal yenehiyya kee, Simron kee Aksaf deqsitta magaaloolih malikwa kee,
tonnah kaadu, kilbat le kabuk woo qaleelah tan baaxol malikwah yen mara kee, Galiil deqsita badak gabbi qaxak Ordon weeqaytih qaxat raqta baaxoh malikwa kee, mango koomaami le baaxo kee Door deqsitta magaalah xaqul tan baaxoy baddi afal tanihiyyah malikwah inkih farmo ruube.
Qagteh kaadu, Kanqaan baaxoh maray ayrô-culma kee ayrô-mawqat raaqahiyya kee, Amoorah yooboke maraay, Ciitah yooboke maraay, Feriidah yooboke maraay, Yabuusah yooboke maray woo qaleelah tan baaxol guubuh yenehiyya kee, tonnah kaadu, Ciiwih yooboke maray Cermon qaleh ragidil Mixfa deqsitta baaxol guubuh yenehiyyah edde farmo ruube.
Too mari inkih tan qaskaray mangah baddi afih qiddeytih gide takkehiyya luk yemeeten. Toh lih kaadu mango faariisa kee faaris beyta gaariira luk yemeeten.
Too amoytitte kee ken qaskar tikka 'yaanamaak Israayil marat qeebi akak aboonu waan Meerom weeqaytu deqsita aracal yinfiddigen.
Too waqdi YALLI Yoosuwak iyyemii, «Keenik mameysitin. Ah yoo YALLAAY; beera ta uddur, Israayil marih foocal, tikka 'yaanamaak sella ken heeh sugeyyo. Tohuk lakal faaris-gaariira keenik cararisettoonuuh, faariisak arqo keenik argiqetton» kaak iyye.
Tohuk lakal Yoosuwa kee kay qaskar Meerom weeqaytul too mara garciik yanin waqdi, qeebi keenit aben.
YALLI Israayil mara qeebil keenik yiysiiseh, ken gabal ken hee. Israayil mari Misrafot-Mayim kee Sayda deqsitta baaxo fan ken ayradduk been. Tohuk kalah kaadu Mixfâ Golo deqsitta baaxoy ayrô-mawqa le kabut raqtahiyyah amma 'yaanam fan xiiriyak ken been. A maray Israayilik naqboytiitih yenehiyya saabo cabba haam fanah qeebi gexak suge.
Yoosuwa YALLI a marak aba iyyeh kaa elle amrissa hee innal, faariisak keenik arqo yirgiqeeh gaariirat gira ruube.
Too saaku Caxor deqsitta magaalal yen malik, Caxor magaalah dariifal enna 'ta baaxol inkih ackamuk yen. Edde sugen carbik gaba kalla heen waqdi, Yoosuwa kee kay mara Caxor magaala yabbixeeni'gidih gexen. Magaala yibbixeeniih, teetil suge malik qideenih. Wokkel suggu 'ye marak num macabinnoonuy seefit selen. Magaala kaadu carriseenih.
Yoosuwa amoytitte elle sugte magaalooli kee woo magaaloolih malikwa inkih yibbixeeh; Muusay YALLIH naqasuh yenehiyya elle inxicca 'ye innal, tokkel suggu 'ye mara inkih qideenih.
Takkay immay woo fayya 'ta'kkel ten magaaloolik Caxor deqsitta magaalay Yoosuwa gira edde ruubehiyyak kalihim macarrisinnon.
Israayil mari woo yibbixen magaaloolil sugga 'te meqe duyye kee saqak tu macabinnoonuy isinnih beeten. Ummattakaay tu macabinnoonuy inkih qiden.
YALLI ah abaana'gidih, amri Muusal oobiseeh; Muusa kaaduuy woo amri Yoosuwah warseeh; Yoosuwa too amri duuduseh. Yoosuwa, YALLI Muusa amrissa heem inkih yugdube.
Yoosuwa baaxo inkih yibbixe. Qaleela le rasu kee, mango koomaami le rasu kee, tikki 'ta Gosen deqsitta baaxo kee, Gosenik gabbi-qaxat raqta baaxoy bacarih tani kee, Ordon weeqaytih agantah yibbixeh.
A baaxo xexxaarah Calak deqsitta qaley Edom baaxoh garit tanik xabba haanamaay Baqal-Gaad deqsita aracay Lubnaan-Daqaral yanihiyyah amma 'yaanam fanah xexxar kee nabnah akkuk ten. Lubnaan-Daqar Cermon qalek ragidit raaqa. Yoosuwa ta baaxooxah amoytittet qeebi mango wakti fanah abak suge. Takkay immay inkih qeebit ken yibbixeeh ken qide.
Israayil mara lih qalla haysittem, dibuk Gibqon magaalah marak teneeh; too magaalal Ciiwi deqsita marak tu takkem ten. Raqqa 'ye mara inkih edde yibbixeenim carbik ten.
YALLI a mari inkitanuuk Israayil marih gabat akah yambaxeeniih; Israayil mari saabo ken akah cabsiisa innah, Israayil marih qeebit ken ugse. YALLI dumaak, «A marah maracmatina; qeebit selli hee ikkal macabina» 'yaanam Muusa amriseh yen.
Too saaku Yoosuwa gexxa 'yeh woo qaleelah tan baaxok Cebron kee Dabiir kee Qanab deqsitta magaalooli kee, tonnah kaadu, Yuuda kee Israayilik qaleelah tan baaxol sugga 'ye Qanaakim deqsita xeeruk yen marih nasab bayseh. Yoosuwa too mari elle yen magaalooli kee ken amoh bayse.
Israayil baaxoh bagul Qanaakim deqsita marak num maraaqinna. Dago mari keenik Gaada kee Gat kee Asdood deqsitta magaaloolil raaqe.
Tonnal YALLI Muusa akah amrise innal, Yoosuwa woo baaxo yibbixeh. Yoosuwa woo baaxo Israayil marah ikoytah yeceeh; kulli kedohuuy exxa-exxah keenih kure. Kulli kedoh ken gufa ken xexxar keenih yecee. Too ayrok wadir ummatta carbik toffoofeh raqte.

Muusa yen saaku, Israayil mari Ordon weeqaytuk ayrô-mawqa le kabuk Arnon Golo deqsita arac kee Cermon deqsitta qale fanat tan baaxo qeebit yibbixen. Tonnal Ordon weeqaytuk ayrô-mawqa le kabut raqta baaxo ken baaxo tekke. Too baaxol suge namma malik yibbixen.
A namma malikik, malikik teeni migaaqah Sicon deqsitak yeneeh; malikih elle yenem, Amoorâ-marih baaxok ten. Too malik dabaaqah elle yenem, Cesbon deqsitta magaalak ten. Gilqad rasuk garab kay xintoh yen. Tohumuu, Arnon Golo deqsita aracak arut tan Qarooqer deqsitta magaala kee woo goloh gudel tan gersi magaalak xabba haanamaay Yabbok weeqaytuy Qammon marih cuduuduh yanihiyya edde anuk tan baaxo gufak ten.
Cuduud kaak Ordon weeqaytuk Galiil badak xabba haanamaay gabbi-qaxak Rabe Bad deqsita bad fanah gufak yen. Tohuk kalah Rabe Bad deqsita badak ayrô-mawqa le kabut raqta baaxok Beet-Yasimot deqsitta magaala kee Fisgâ qale deqsitta qaleh fanal enna 'ta baaxo inkih kay baaxot raaqak ten.
Tonnah kaadu malik Qoog deqsita malikiy Qastarot kee Adraqi deqsitta namma magaalal dabaaqah yenehiyyak yeyseenih. Kay baaxo Basan deqsitak ten. A malikii, Rafaayim akak axcuk yenen marak saaboh raaqe numuk yen.
Too num malikih elle yenemii, inkih yan Basan rasuy Gasur kee Maqka deqsitta baaxooxah cuduuduh amma 'yaanam takke baaxo kee Cermon qale kee Salka deqsitta baaxok ten. Tohuk kalah Gilqad rasuk garab kayimik ten. Tohumuu Sicon deqsita malikiy Cesbon magaalal yenehiyyah baaxoh cuduuduh amma 'yaanam tan baaxo.
Ta namma malikik qeebil iissa 'teh baaxo keenik raaqissem, Muusa kee Israayil ummatak ten. YALLIH naqasuh yen Muusa a baaxo Ruuben kee Gaad deqsitta namma kedo kee, Manasse deqsitta kedok kaadu garab yakke marah keefeeh, ikoytah keenih yecee.
Yoosuwa kee Israayil ummat kaadu Ordonuk ayrô-culma le kabut raqta baaxo yibbixen. Tohumuu, Baqal-Gaad magaalay Lubnaan Golol tanihiyyak xabba haanamaay Calak qaley Edom marih cuduudut xayuk raqtahiyyah amma 'yaanam tan baaxol, malikwah suggu 'ye mara inkih selli heen. Yoosuwa too baaxo Israayil marah kedo kedol kurra heeh, kulli way ikoytah takke'gidih keenih yecee.
Yoosuwa ta marah kure baaxotuu, qaleela le baaxo kee ayrô-culma le kabut raqta baaxoy koomaami mangohiyya kee, Ordon weeqaytu kee kay dariifal tan baaxoy koomaami mangohiyya kee, bacarih tan baaxoy ayrô-mawqa le kabut raqtahiyya kee, bakarroyti baaxoy gabbi qaxat raqtahiyya edde ten. Ta baaxol dabaaqah sugtem, Ciita kee Amooraay Kanqaan kee Feriidaay Ciiwi kee Yabuusah yooboke marak ten.
Israayil mari qeebit baaxo akak raaqisem: Yeriko deqsitta magaalal yen malik kee, Qaay deqsitta magaalay Beetal deqsitta magaalah xaqul yenehiyyal yen malikiiy,
Yarusalaam deqsitta magaalal yen malikiiy Cebron deqsitta magaalal yen malikiiy
Yarmut deqsitta magaalal yen malikiiy Laakis deqsitta magaalal yen malikiiy
Qeglon deqsitta magaalal yen malikiiy Geser deqsitta magaalal yen malikiiy
Dabiir deqsitta magaalal yen malikiiy Geder deqsitta magaalal yen malikiiy
Corma deqsitta magaalal yen malikiiy Qarad deqsitta magaalal yen malikiiy
Libna deqsitta magaalal yen malikiiy Qadullam deqsitta magaalal yen malikiiy
Makkeda deqsitta magaalal yen malikiiy Beetal deqsitta magaalal yen malikiiy
Taffuwac deqsitta magaalal yen malikiiy Ceefar deqsitta magaalal yen malikiiy
Afeek deqsitta magaalal yen malikiiy Lassaron deqsitta magaalal yen malikiiy
Madon deqsitta magaalal yen malikiiy Caxor deqsitta magaalal yen malikiiy
Simron-Maron deqsitta magaalal yen malikiiy Aksaf deqsitta magaalal yen malikiiy
Taqnak deqsitta magaalal yen malikiiy Magiddo deqsitta magaalal yen malikiiy
Kedes deqsitta magaalal yen malikiiy, Karmel deqsita aracih xaqul tan magaalay migaaqah Yoknaqam deqsittahiyyal yen malikiiy,
Door deqsitta magaalay baddi-afal tanil yen malikiiy, Galiil baaxol tan magaalay Goyim deqsittahiyyal yen malik kee,
Tirxa deqsitta magaalal yen malik akkuk yenen. Tittat soddom kee inki malik akkuk yenen.

Yoosuwa kaxxam idooliteh yan saaku YALLI kaak iyyeemih, «Atu a saaku idoolitteh tani'mmay, ahak sarra uxih mango baaxoy tabbixoonu waytaanahiyya raqteh tan.
Inkih yan *Filistiin rasu kee Gasur deqsitta baaxo kee, gabbi-qaxat raqta baaxoy Qawwim deqsita mari elle yani uxih mabbux mali. Tohum, Sicor dabba deqsita aracay Masri cuduudul geytimahiyyak xabba haanamaay kilbat le kabuk Ekron cuduuduh amma 'yaanam tan baaxo kee, Filistiin malikwa elle tan Gaada kee Asdood kee Askalon kee Gat kee Ekron deqsitta magaaloolik ten. A baaxoy Kanqaanal yaaxigeenihiyya inkih uxih mabbux mali.
Tohuk kalah kaadu, Maqara deqsitta magaalay Sayda deqsita mari dabaaqah elle yanik xabba haanamaay Afeek deqsitta magaalay Amoorâ-marih cuduudut raqtahiyya fan tan baaxo mabbaxinniton.
Gabal deqsita marih baaxo mabbaxinniton. Ayrô-mawqa le kabut raaqa Lubnaan rasu kaadu uxih mabbaxinniton. Tohumuu, Baqal-Gaad magaalay Cermon qalek gabbi qaxat raqtahiyyak xabba haanamaay Camat deqsita daabah amma 'yaanam tan baaxok ten.
Abbixe'kal tanin baaxot, Sayda akak iyyan marih baaxo edde tan. Tohumuu, qaleela le baaxoy Lubnaan qaleela kee Misrafot-Mayim deqsita aracal fanal geytimtahiyyak ten. Israayil mari gutuqak fooca fanah elle yamaateenimil, anu a mara baaxok ayyaaqeyyo. Tonna'mmay ta baaxoy anu keenih abbaxu waahiyya atu a waqdiik keenih ixigaay ken xexxar keenih waris.
Tama baaxo Israayilik sagla kedo kee Manasseh yooboke marak kedok garabay raaqehiyyah a waqdiik ixigaay ken xexxar keenih waris» kaak iyye.
Ruuben kee Gaad kee Manasseh yooboke marak garabah, YALLIH naqasuh yen Muusa, dumal elle, baaxo kureh suge. Tohumuu, Ordon weeqaytuk ayrô-mawqa le kabut raaqa aracak ten.
Cuduud keenik Qarooqer magaalay Arnon golok amol tanihiyya fanah gufak yen. Woo golok gudet tan magaala kee Medaba kee Dibon deqsitta mandarwak fanal tan booxah tan baaxo inkih ken baaxo tekke.
Tohuk kalah cuduud keenik Qammon marih baaxok cuduud edde idiyya iyya ikke fanah gufak yen. Amoorâ-malikiy Sicon deqsitak yeneeh dabaaqah Cesbon deqsitta magaalal sugehiyya elle ackamuk yen magaaloolih agantah keenih kure.
Gilqad rasu kee Gasur kee Maqka kee Cermon qaleh dariifal enna 'ta baaxo kee, Basan deqsitta baaxok Salka deqsitta magaalah amma 'yaanam tan baaxo Muusa inkih keenih yecee.
Qoog deqsita malikiy Qastarot kee Adraqi deqsitta namma magaalal abbah sugehiyya malikih elle suggu 'ye baaxoy Basan deqsittahiyya inkih kenim tekke. A malikii, Rafaayim akak axcuk yenen marak saaboh raaqe numuk yen. Muusa kee Israayil mari, Gasur kee Maqka deqsita maray a saaku fanah wokkel elle yanihiyyak kalih marak qeebil yeyseeniih; baaxok ken eyyeqqaay baaxo keenik raaqissa heen.
Muusa Leewih yooboke marah baaxo maacanna. Toh akah abemii, YALLAY Israayil doore Dagelta kinnihiyya Muusak iyyemii, «Leewih yooboke mari cado akak carrisan sadgatay yoh abaanahiyyak raqtem baaxoh aftok keenih ixig» 'yaanam iyyeh yen.
Muusa Ruubenik rade marah kulli gulubuh mangah yakkeenih gidel baaxo yecee.
Baaxo keenik Arnon golok amol tan magaalay Qarooqer deqsittahiyyak xabba haanamaay woo golok gudel tan magaala kee Medaba deqsitta magaalak dariifal tan booxaaxah tan baaxo inkih kenimik ten.
Cesbon deqsitta magaala kee tet dariifal tan magaalooliy booxaaxah tan baaxo geytimtahiyya kenim tekke. Tohumuu, Dibon kee Baamot-Baqal kee Beet-Baqal-Maqam kee
Yahax kee Kadeemot kee Mefaqat kee
Kiryatyim kee Sibma kee, Xeret-Sacar deqsitta magaalay daqar addal tan koomah amol tanihiyya kee,
Beet-Faqor kee inkih tan Fisgâ-qale kee, Beet-Yasimot deqsitta magaalah agantah keenih yecee.
Booxal-enna 'ta magaalooli kee Malik-Sicon malikih elle enna axcuk yen baaxo keenih yecee. Sicon Amoorâ-marih malikik yeneeh; dabqah Cesbon magaalal suge. Muusa ta malik kee Miidiyan marih abbobtik inkih yeyseh, baaxo keenik raaqise. Too maray Sicon gubal abbootan luk yenehiyya migaaqah Awi kee Rekem kee Xuur kee Cuur kee Rebaq deqsitak yenen.
Israayil mari qide marih addat ramli qidak suge Balqam deqsita num edde yen. Balqam abba Baqor deqsita numuk ten.
Ruubenih yooboke marih baaxo ayrô-culma le kabuk cuduuduh Ordon gufak ten. Ruubenik rade marah gulub-gulubuh yeceen magaalooli kee gaandoodi tama gidek ten.
Wohuk kalah kaadu, Muusa Gaadah yooboke marah baaxo yeceeh; too baaxo Ruubenih yecee baaxok kilbat le qaxat raqta baaxok ten.
Yaqder deqsitta magaala kee, Gilqadal enna 'ta magaalooli kee, Qammon marih baaxok Qarooqer deqsitta magaalay Rabba deqsitta magaalak ayrô-mawqa le kabut raqtahiyyah amma 'yaanam takke baaxo inkih too kedoh yecee.
Rasi keenik Cesbon magaalak Raamot-Mixfa kee Batonim deqsitta namma magaalak fan akkuk yeneeh; tonnah kaadu, Macanaayim deqsitta magaalak xabba haanamaay Lodabar deqsita aracah amma 'yaanam tan baaxo inkih kenim tekke.
Cesbon magaalal yen malik Sicon baaxok raqqa 'tem inkih keenih yecee. Ayrô-culma le kabuk cuduud keenik Ordon weeqaytih garil tan baaxoy Galiil badah amma 'yaanam fan takkehiyya gufak yen. Ordon weeqaytih dariifal tan magaaloolik Beet-Haram kee Beet-Nimra kee Sukkot kee Safon kenim tekke.
Gaadah yooboke marah gulub-gulubuh yeceen magaalooli kee gaandoodi tama gidek ten.
Muusa, Manasseh yooboke marak kedok garabah Macanaayim deqsitta magaalak kilbat le kabuk tan baaxo yeceeh yen. Tohumuu, inkih yan Basan rasu kee, woo baaxol sugte lactam magaalay Yaaqir wohuk naharat qeebit yibbixeh sugehiyya inkih keenih yecee. Tohuk dumal a baaxok abbah sugtem, Qoog deqsita maliki.
Tonnah kaadu, Gilqad rasuk garab takke baaxo kee, Qastarot kee Adraqi deqsitta namma magaalay Qoog deqsita malik dabaaqah elle yene kenim abe. Ta baaxoy tikki 'tahiyya inkih Manasse-Makirik rade marak garabah yecee.
Muusa, Mooyab rasul gubbih yan aracal, baaxo ummatah elle kurem, tama innak ten. Too arac Yerikô-magaala kee Ordon weeqaytuk ayrô-mawqa le qaxat raaqa aracak ten.
Takkay immay Leewih yooboke marah baaxo maacanna. YALLAY Israayil doore Dagelta kinnihiyya kaak iyyemii, «Leewih yooboke mari, baaxoh aftok yoh baahan sadgat ikoytah lon» 'yaanam iyyeh yeneeh; tohuk gexxaamah keenih maacannon.

Kanqaan rasuk Ordon weeqaytuk ayrô-culma le kabut raqta baaxo Israayil marah elle yeceen innat yabna. Sek Alqedar kee Nuun-Yoosuwa kee Israayil makaabon a baaxo Israayilih yooboke marah kuren.
YALLI dumaak Muusak iyyemii, «Israayilik sagla kedo kee garabah baaxo teceen waqdi, saami caxxa elle qidak
Muusa, Ordonuk ayrô-mawqa le kabut raqta baaxo dumaak Israayilik nammay takke kedo kee sidochaytô kedok garabah kureh yen. Muusa, Leewih yooboke mara baaxok cabeh. Baaxo magennoonu'mmay, dabaaqah elle gacan magaalooli kee, lac elle yayloolen baaxo keenih yecee. Yuusufuk rade mari namma ikkel baxsimeh yen. Tohum Manasse kee Efrayim deqsitta kedok ten. Uxih sagla kedo kee garab baaxo gee'kal akah raqtem, tohih sabbata.
YALLI, Muusak, «Israayil ummatah baaxo ucuya» elle iyye innal, Israayil mari keenih kure.
Israayil mari Gilgal deqsita aracal yan waqdi, Yuudah tooboke labha Yoosuwal temeete. Too marak numuk teeni Yafunnê-Kaalib deqsita numuy Keniida deqsita gulubuh yaabukehiyyak ten. Too num kaak iyyemii, «Koo kee yi giddinaamak Kaades-Barniqa deqsita aracal nan saaku, YALLIH numuh yen Muusak iyyem taaxigeh.
YALLIH naqasuh yen Muusa, a baaxo gibiteh amaate'gidih yoo ruube saaku, barak morootom karmat en. Too saaku gibah gexeh elle uduure ikkel, dirab sinni nummâ-xaagu gabat baahe.
Yo'lih gexe mari sinam akak meysitta xaagu gabat baahen. Yoh tu gactek, YALLAY yi Dagelta kinnihiyyah yaabal digga exceeh baguuk kibaal kaal hee.
Too saaku Muusa yok iyyeemih, ‹Baguuk YALLAL kibaal hayteemih sabbatah, usuk atu ibah adda akak gacteh temeete baaxo koh aceele. Too baaxo koo kee ku buxah marih ikoytah raaqele› axcuk xiibite.
YALLI Muusak woh iyyeemiiy akke morootom kee koona liggidi nel gaceh yani'mmay, qandeh Muusa gibah yoo rubbu hee saakih innal an. A saaku barak bacra-taban kee koona karmat ani'mmay, Israayil ummat bacarih tan baaxol meekitak ten sanoota inkih, YALLI elle inxicca iyye innal, kuwwat kee xagarak nagay yoo yabbixe. A saaku fanah carbik baysam mayyu; wohuk kalah abaanam tenek, caylah akah ene'nnah an.
Tonna'mmay ta saaku kok faxaamahaa, woo saaku gibak elle nuduure ikkel, YALLI ‹Koh aceeyyo› axcuk qahdi yoh akah cule baaxoy qaleela mangohiyya yoh taceem kok faxa. Qanaakim akak iyyan maray kaxxa masu kee xexxar lehiyya buxah elle yanim, tokke kinnim, gibah genxe saakuuk atu isih toobbeh ten. Too mari elle yan magaalat maroh gasoosa tan. YALLI yoo elle cateleeh; anu qeebit baaxok ken ayyaaqeyyo'mmay, ken baaxo yoh ucuy» 'yaanam iyye.
Yoosuwa, Kaalibih dooqa abba heek gamadal, Cebron magaala ikoytah kaah yeexege.
Too magaala ta saaku fan Kaalibik rade mari ikoytah leeh; Kaalib YALLAY Israayil doore Dagelta kinnihiyyal baguuk kibaal heeh kay yab digga luk duuduse numuk yeneemih sabbatah, YALLI ta magaala ikoytah kaah yecee.
A magaala Kaalib carbit raaqissa haamak dumal, migaaqah Arbaq magaala teetik axcuk yenen. Arbaq deqsitak yen num Qanaakim deqsita marak kaxxa numuk ten. Tohuk lakal ummatta carbik toffoofeh raqte.

Yuudak rade mari baaxok isi xexxar geeh. Geen baaxo mangah akkuk tenem magideey inteenik, bacarih tan baaxok Xiin deqsita aracay gabbi-qaxak xer exxat raqqa 'yahiyya fan gufak ten. Tohumuu, Edom marih cuduud edde yaade ikkek ten.
Gabbi-qaxat cuduud edde aadayuk yenem, Rabe Bad deqsita badak gabbi-qaxa raqta exxa.
Tokkeek cuduud Igix-le-Daaba deqsita aracak gabbi-qaxa le kabuk gacca 'yeh, Xiin deqsita bacarih tan baaxo fan guffa haak, Kaadis-Barniqa deqsitta magaalak gabbi-qaxat raqta baaxo gufak yen. Tokkek cuduud keenik Cesram deqsitta magaalak adda gacca 'yeh Addar deqsitta magaala maadak yen. Tokkeek kaadu Karkaq deqsitta magaala fanah makka 'yah
bisoh Qaxmon deqsitta magaalah amma 'yaanam fan gufak yen. Tokkeek kaadu Masri cuduudul yan daqar katayak, Maditraaniyah bad fan guffa hayta baaxo inkih kenimik ten.
«Israayil maraw, gabbi-qaxal sin baaxoh cuduud tonnal sugele».
Ayrô-mawqa le kabuk cuduud keenik Rabe badah yen.
Kilbat le kabuk cuduud keenik akah qimbisem, Ordon weeqayti Rabe Badal edde yaade ikke.
Tokkeek Beet-Cogla deqsita arac fan maadda haak lakal, Beet-Qaraba deqsita aracak kilbat le kabuk gacca 'yeh, Bohan-Xaa deqsita xaa elle yen arac fan gufak yen. Bohan, Ruuben-baxaay; a arac kay migaaqal muggaaqisen.
Tokkek bisoh gexak raaqaah Gadaamâ Golo deqsitta golok Dabiir deqsita arac fan gufak yen. Tokkeek kilbat fanah makka 'ta waqdi, Gilgal deqsitta magaalay Adummim Daaba deqsita aracat foocah raqtahiyya fan gufa. Adummim Daaba golok gabbi-qaxat raqta. Tokkeek bisoh gexak, Qensemes buyyi deqsita buyyiik bukka 'ta waqdi, Qenrogel deqsita arac gufa.
Too aracaak Hinnom-Golok qaxa-qaxa gacca 'yah, gabbi-qaxak Yarusalaam deqsitta magaalay Yabuusâ mari elle yanihiyya fan gufa. Tokkeek cuduud keenikii, Hinnom deqsitta golok ayrô-culma le kabut raqta koomah amoh amma 'yaanam guffa haah, tokket yaade. Tohumuu, Refaayim Golo deqsitta golo kilbat le kabuk edde taadee aracak ten.
Tokkek xabba haanam cuduud keenik Neftowa deqsita buyyik bisoh gexak Qefron qaleh xaqul tan magaaloolih amma 'yaanam fan gufe. Tokkeek Baqala deqsitta magaalay a saaku Kiryat-Yaqaarim deqsittahiyya fan makka 'yaah;
tokkeek Baqala magaalak ayrô-culmat raqta baaxo gexxa 'tam gexakaa, Edom rasuk qaleela mango arac fan gufa. Tokkeek cuduud keenik Yaqarim qaley a saaku Kasaalon deqsittahiyyak kilbat fan gexak raaqa. Too qalek obba 'yaah Beet-Semes magaalak bisoh gexak Timna deqsitta magaalal yamaate.
Tokkeek cuduud keenik Ekron magaalak kilbat le kabut raqta qale fan bacakkuh gexxa 'yaah, Sikkaron deqsitta magaalak Baqala deqsitta qaleh xaquk taturra 'yaah bisoh Yabneel deqsita arac fan yamaate. Cuduud keenik Maditraaniyah badat yaade.
Ayrô-culma le kabuk cuduud keenik Maditraaniyah badah yen.
Yuudak rade mara baaxok guftem ta gidek ten.
YALLI Yoosuwa elle amrise innal, Yuudâ-baaxok tu takkem Yafunnê-Kaalibih yecee. Arbaq deqsita numuy Qanak deqsita mari akak radehiyyah migaaqal xisen magaalay migaaqah Cebron akak iyyaanahiyya Kaalibih yecee.
Qanakak-rade marak Sesay kee Aciiman kee Talmayi deqsita sidooca gulub too magaalal dabaaqah suge. Kaalib too mara inkih too magaalak yeyyeeqe.
Tokkeek Dabiir deqsitta magaalal yan mara yabbixe'gidih gexe. Too dabaanal ta magaala migaaqah Kiryat-Sefer deqsitak ten.
Kaalib iyyemii, «Kiryat-Sefer qeebit yabbaxu waa numuh inni baxáy Qaksa deqsitta digibih aceeyyo» iyye.
Toh yoobbe waqdi Kaalib-toobokoytih-baxay migaaqah Qotniyel deqsitahiyya woo magaala yibbixe. Too waqdi Kaalib isi baxá Qaksa digibih kaah yecee.
Digib yekke saaku, qibna qaruusuk inteemih, «Yi abbak baqurê-baaxo neh acuya innek, maca le?» kaak inte.
Qibna edde sugte dananak obba 'teh abba fan temeete. Abba, «Maca faxxa, yi baxáy?» teetik iyye.
Too waqdi, «Yi abbaw, barkatah, lee le baaxo yoh teceem kok faxa. Duma atu yoh tecee baaxo lee elle tan baaxo hinnak, lee le baaxo yoh ucuy» kaak inte. Too waqdi Kaalib daga raaqa buyyi kee guba raaqa buyyi teetih yecee.
Yuudah yooboke marah yeceen baaxo ah teeti.
Gabbi-qaxat raqqa 'ta magaalooliy Edom rasut cuduuduh raqqa 'tay keenih yeceenihiyya: Kabxaqel kee Qeeder kee Yagur kee
Kiina kee Dimoona kee Qadqada kee
Kedes kee Caxor kee Yitnan kee
Diif kee Teelem kee Baqlot kee
Caxor-Hadatta kee, Karyot-Cesramay Caxor kaadu akak iyyaana kee,
Amam kee Samaq kee Molada kee
Caxar-Gadda kee Cesmon kee Beet-Falat kee
Caxar-Suqal kee Bersabaq kee Bidyotya kee
Baqala kee Qiyim kee Qexem kee
Eltolad kee Kasil kee Corma kee
Xiklag kee Madmanna kee Sansanna kee
Labayot kee Silhim kee Qayin kee Rimmon deqsitta magaalooli ken maadde. Tittat labaatanna kee sagla magaala ken maadde. Tohuk kalah ta magaaloolik dariifal enna 'ta gaandoodi inkih kenim tekke.
Mango koomaami le baaxol raqqa 'ta magaalooliy keenih yeceenihiyya ah teeti. Estool kee Xorqa kee Asna kee
Danowac kee Qen-Gannim kee Taffuwac kee Qenam kee
Yarmut kee Qadullam kee Sooko kee Qadeeka kee
Saqrayim kee Qaditayim kee Gadeera kee Gadrotayim deqsitta magaalooli inkih kenim tekke. Ta magaalooli elle tenem, qaleela-ragidik ten. Tittat taban kee affara magaala akkuk teneeh; ta magaaloolik sah xaqul tan gaandoodi kaadu kenim tekke.
Tohuk kalah kaadu Xanaan kee Cadaasa kee Migdalgad kee
Dilqan kee Mixfa kee Yoktaqel kee
Laakis kee Boxkat kee Qeglon kee
Kabbon kee Lacmam kee Kitlis kee
Gadeerot kee Beet-Dagon kee Naqma kee Makkeda deqsitta magaalooli inkih kenim tekke. Tittat taban kee lica magaala akkuk teneeh; toh lih kaadu woo magaaloolik dariifal sugga 'te gaandoodi inkih kenim tekke.
Tohuk kalah kaadu Libna kee Qeter kee Qasan kee
Yiftac kee Asna kee Naxib kee
Kaqiila kee Akdib kee Mareesa deqsitta magaalooli inkih kenim tekke. Toh tittat sagla magaalak ten. Toh lih kaadu woo magaaloolik dariifal sugga 'te gaandoodi inkih kenim tekke.
Ekron kee tet dariifal tan magaalooli kee gaandoodiiy
tonnah kaadu Ekron magaalak xabba haanamaay Maditraaniyah badah amma 'yaanam tan magaalooliy Asdood deqsitta magaalak xayi ikkel sugga 'tehiyya inkih kenim tekke.
Gaada kee Asdood deqsitta namma magaala kee tet dariifal tan magaalooli kee gaandoodiy Masri cuduudul yan daqar kee Maditraaniyah badak afah amma 'yaanam tanihiyya inkih kenim tekke.
Qaleela le baaxol sugte Saamir kee Yattir kee Sooko kee
Danna kee, Kiryat-Seferiy kaadu Dabiir akak iyyaana kee,
Qanab kee Estamowaq kee Qanim kee
Gosen kee Colon kee Giilo deqsitta magaalooli kenim tekke. Toh tittat taban kee inki magaalak ten. Toh lih kaadu woo magaaloolik dariifal sugga 'te gaandoodi inkih kenim tekke.
Tohuk kalah kaadu Arab kee Duuma kee Esqan kee
Yanim kee Beet-Taffuwac kee Afeeka kee
Cumta kee Cebron kee Xiqor deqsitta magaalooli kenim akkuk ten. Tittat sagaal akkuk ten. Tohuk kalah woo magaaloolih dariifal tan gaandoodi kaadu kenim tekke.
Tohuk kalah kaadu Maqon kee Karmel kee Diif kee Yutta kee
Yidraqel kee Yokdaqam kee Danowac kee
Kayin kee Gibqa kee Timna deqsitta tabna magaala kenim tekke. Too magaaloolik kalah a magaaloolih dariifal enna 'ta gaandoodi kaadu kenim tekke.
Tonnah kaadu Calcul kee Beet-Xur kee Gador kee
Maqrat kee Beet-Qanot kee Eltakon deqsitta magaalooli kenim tekke. Toh tittat lica magaala tekke. Toh lih kaadu woo magaaloolik dariifal sugga 'te gaandoodi inkih kenim tekke.
Kiryat-Baqalay a saaku Kiryat-Yaqaarim deqsitta kee Rabba deqsitta namma magaala kenim tekke. Toh lih kaadu woo namma magaalah dariifal sugga 'te gaandoodi inkih kenim tekke.
Bacarih tan baaxol Beet-Qaraba kee Middin kee Sakaaka kee
Nibsan kee Qasbo-le-Magaala kee Qengeedi deqsitta lica magaala kenim tekke. Tohuk kalah woo magaaloolih dariifal sugga 'te gaandoodi kaadu kenim tekke.
Tonna'mmay Yuudah yooboke mari Yarusalaam addal yen Yabuusa deqsita mara woo magaalah addak yayyaaqoonu maduudinnon. A saaku fanah woo mari woo magaalal ken lih dabaaqah yanin.

Yuusufuk rade marah yeceen baaxok gabbi-qaxal yan cuduud Yeriko deqsitta magaalay Ordon weeqaytut xayuk raqtahiyyak qimbisa. Yerikô magaalak buyyitte elle tene'kkeek bacarih tan baaxol gacca 'yeh qaleela mango aracak Beetal deqsitta magaalah amma 'yaanam fan gufak yen.
Beetal deqsitta magaalaak bacakkuh Luud deqsitta magaala fanah gexaah; wokkek cuduud keenik bisoh tabba 'yaah Qataarot-Addar deqsitta magaalay Qarka deqsita mari elle yanihiyya fan maada.
Tokkeek gabbi-qaxal yan cuduud keenik Yafleeti deqsita mari elle yan baaxok ayrô-culma le kabut raqta baaxok Guba-raqta-Beet-Coron deqsitta magaala fan gacca 'yaah Geser deqsitta magaala gufa. Wokkek bisoh tabba 'yaah Maditraaniyah Badat yaadee.
Taham Yuusufuk radde namma kedoy Efrayim kee Manasse deqsittahiyyah yeceen baaxo.
Takkay immay a namma kedoh elle kuren inni ah kaana. Efrayim-kedoh yeceen baaxo ah teeti. Gabbi-qaxat raaqa cuduud keenik Qataarot-Addar deqsitta magaalak Daga-raqta-Beet-Coron deqsitta magaala fan gacca 'yaah;
tokkeek Maditraaniyah Badat yaadee. Kilbat le kabuk cuduuduh keenit qimbisam, Taanat-Siilo deqsitta magaalak ten. Tokkeek ayrô-mawqa le kabu fan gexak, Mikmata deqsitta magaala fanah makka 'yaah Kaana deqsita daqar katayak Maditraaniyah Badat idiyya 'ya. Ayrô-mawqa le kabuk cuduuduh keenit qimbisam, Mikmata deqsitta magaalak ten. Tokkeek Taanat-Siilo deqsitta magaala fanah makka 'yaah Yanowac kee Qataarot kee Naqra deqsitta magaalooli fanah yamaate. Tohuk wadir Yerikô magaala fan guffa haah Ordon weeqaytut yaadee. Too kabuk cuduud tokket keenik yaade. Taham Efrayim deqsitta kedoh yeceen baaxo. Tonnah kaadu Efrayimih yooboke marah Manasseh baaxot raqta magaalooli kee gaandoodii, Yoosuwa keenih yecee.
Efrayimih yooboke mari Kanqaan deqsita maray Geser deqsitta magaalal sugehiyya wokkek mayyaaqinnoonuy, yanoonay ken iyyen. Takkay immay isinni naqoosah ken haysitteeniih; ta saaku fanah too naqoosah yanin.

Yuusufuk naharsi-baxay Manasse deqsitahiyyak rade marah yeceen baaxo ah teeti. Manassek naharsi-baxi Makir deqsitak yen. Makir Gilqad xale. Makir carbil yimixxige celemik ten. Tonna leemiik Muusa Ordon weeqaytuk ayrô-mawqa le kabut raqta Gilqad kee Basan deqsitta baaxo Makirik rade marah yeceeh suge.
Yoosuwa wohuk kalah yan maray Manasseh yoobokehiyyah Ordonuk ayrô-culma le kabut raqta baaxol ken xexxar keenih yecee. Manassek too baaxo akah yeceenim maa maraay itteenikii, Abiqeder kee Ceelek kee Asriil kee Seekem kee Ceefar kee Samiidaq deqsitta labhak rade marak ten. Too labha yakkeenimiik Yuusuf-Manassek rade marak yenen. Kulli num keenik isi kedoh exxak abbah yen.
Manassek baxi baxah yan Gilqad lab baxa xaleeh; too num migaaqah Ceefar deqsitak yen. Ceefar kaadu Xalofcad deqsita baxa xale. Xalofcad say xaylo akke waytek, lab xaylo maxalinna. Too urri migaaqah Macla kee Noqa kee Cogla kee Milka kee Tirxa deqsitak yenen.
Too urri sek Alqedar kee Yoosuwa kee abbobtih yen mara fan gexen. Iyyeenimii, «Duma YALLI Muusakaa, ‹Xalofcad xayloh oson akah yooboken kedoh tacayu wayta baaxok ken xexxar keenih baxissa haay ucuy› 'yaanam iyyeh suge» kaak iyyen.
Yoosuwa, Manassek rade marak labhak kaxxih a sayyoh baaxo yeceemih sabbatah, Manasseh yooboke mari Ordonuk ayrô-mawqa le kabut raaqa Gilqad kee Basan rasuy duma ken maadehiyyak kalah ossotinah tabna exxa baaxok Ordonuk ayrô-culma le kabul geen.
Ordonuk ayrô-culma le kabul Manasseh yooboke marah tontocowwe baaxo, Aaser deqsitta kedoh yeceen baaxok xabba haanamaay Mikmata deqsitta magaalay Seekem magaalak ayrô-mawqa le kabut raqtahiyyah amma 'yaanam tan ikke fanah gufak ten. Tokkeek cuduud keenik gabbi qaxak Qen-Taffuwac deqsitta magaala fan guffa haak yen.
Taffuwac dariifal tan baaxo Manasseh im tekke. Takkay immay Taffuwac magaalay cuduudut raqtahiyya Efrayimik rade marih baaxo tekke.
Cuduud tokkeek Kaana deqsita daqar katayak Maditraaniyah Badat yeede. Too daqaarak gabbi-qaxat raqta baaxol Efrayim kedo geyte magaalooli Manassê-kedoh yeceen baaxo fanat raqte. Manassek cuduud daqaarak kilbat le kabi gexxa 'yam gexak Maditraaniyah bad guffa haak yeneeh; tokket edde aadayuk yen.
Efrayim kee Manasseh yeceen baaxok ayrô-culma le kabul, Maditraaniyah bad cuduuduh keenik raaqa. Efrayim geen baaxo gabbi-qaxa raqtaah; Manasse geen baaxo kilbat le kabu raqta. Manassek kilbat le kabul cuduud keenik Aaser deqsitta kedo le baaxo gufak yeneeh; ayrô-mawqa le kabul Issakar deqsitta kedo le baaxot aadayuk yen.
Issakar kee Aaser geen baaxol, Manasseh yeceen magaalooli ah teeti. Beet-San kee Yiblaqam kee, Door deqsitta magaalay baddi afal tanihiyya kee, Qendor kee Taqnak kee Magiddo kee ken dariifal enna 'ta gaandoodi inkih kenim tekke.
Takkay immay Manasseh yooboke mari too magaaloolil suge mara wokkek yayyaaqoonu yeffereenih. Tohum Kanqaan marak ten. Too mari too magaaloolil elle raaqen.
Israayil mari sarrah qande baahak baaheeniih; tohuh ken mayyaaqinnoonuy, isinni naqoosa ken aben.
Yuusufuk rade mari Yoosuwal yemeeteeh kaak iyyeemihii, «Baaxok dibuk inki exxâ-baxa neh akah teceem macaay? YALLI barkat net heeh nee yeymeggeeh kaxxam manginok» kaak iyyen.
Yoosuwa keenil gacseemih, «Kaxxam temeggeeniih Efrayim rasuk qaleela mango exxa siinik daggowtek, wonnal Feriidah yooboke mara kee Rafaayim akak iyyan marih baaxoy garboh tanihiyya gexaay too garbo irgiqqa haay booxa abba haay elle gaca» keenik iyye.
Too waqdi Yuusufuk radde Efrayim kee Manasseh yooboke mari Yoosuwak iyyeemih, «Qaleela le baaxo nek qunxaah; takkay immay Kanqaan maray booxaaxah tan baaxol yanihiyya birtak bicsen gaariiray carbi edde abaanahiyya lon. Too mari elle yanim, Beet-San deqsitta magaala kee tet dariifal tan gaandoodi kee tonnah Yidraqel-Daqar deqsita aracak ten» kaak iyyen.
Yoosuwa, Efrayim kee Manasseh yooboke marak garabak iyyemii, «Isin mango mara kinnitoonuuh; kaadu celeemah yan mara kinnitoonuuh away geyteenimit ossotinah baaxo geetton.
Qaleela mango baaxo siinih antacawwimele. Garboh tani'mmay caxa akak irgiqqaay booxah cabba haay a exxaay woo exxa akak isinnih haysita. Wokkel yan Kanqaan mari carbi gaariiray birtak abeenihiyya loonuuh celeemah yaniinih immay, qeebit ken ayyaaqetton» keenik iyye.

Baaxo qeebit yibbixeenik lakal, inkih tan Israayil ummat Siilo deqsitta magaalal gaaboowen. Tokkel Yallih Nabnah-Siraq soolisen.
Israayil ummatak baaxo gee wayteemik uxih malcina kedo ten.
Yoosuwa Israayil marak iyyeemih, «YALLAY isin akak radden sin kaxxa abbobti doorehiyya siinih yecee baaxo bee'kkal annaak maay raqtan?
Yuudah yooboke mari baaxok isi xexxar gabbi-qaxat raaqa rasul geeh yan. Yuusufuk rade mari kaadu isi xexxar kilbat le kabul raqta baaxol geeh yanik, isin baaxo uxih gee'kal tan malcina kedokuu, kulli kedo sidooca num doorru hayteh yi fanah siinik bahtay. Too mara ahak sarra yabbaxoonu waan baaxo fanah ruubeyyo. Elle gexoonu waan baaxol keenit bicta baaxo xexxar kee bagu kee elle tan innih, adda akak wagga heenih amaatelon. Malcina exxah kurra heenih yi fanah baahoonay. Tohuk lakal saami caxxa keenih elle qideyyooh; kulli numuh saami caxxal tewqe baaxo YALLI kaah faxe baaxo kinnim yaaxagay.
Leewih yooboke marah tu gactek, too mari sin lih baaxo mageyaay; oson baaxoh aftok taamah loonum, YALLIH seekah anuk YALLIH taamat gacaanama. Gaad kee Ruuben kee Manassek ayrô-mawqat raqta exxa isi xexxar baaxok geyteh. Too baaxo naharal elle Muusay YALLIH naqasuh yenehiyya keenih yeceeh suge baaxo kinni» 'yaanam iyye.
Woo maray dooreenihiyya Yoosuwa fan yemeeteh. Too waqdi Yoosuwa keenik iyyeemihii, «Ama siinih niyaaten baaxoh addat gexam gexa. Baaxo elle tan inna uktubba haay yol baaha. Toh bahtan waqdi, baaxol saami caxxa siinih elle qida inna YALLA essereyyo» keenik iyye. Too mari gexeeh woo baaxo gexam gexak adda akak wagittaay malcina exxal kurra heenih yemeeten. Baaxok kulli exxat magaaloolik tanim uktubba heenih yemeeten. Tokkeek Siilo deqsitta magaalal yen ken ruube Yoosuwa fan yemeete.
Yoosuwa saami caxxal YALLI keenih loowe baaxo yable'gidih, saami caxxa qide. Tohuk lakal saami caxxal keenih tewqe baaxoo, baaxo geeh suge wayte kedoodah yecee.
Yalli saami caxxal naharak yeyyeeqe baaxo akah tontocowwem, Benyam kedoh yooboke mara. Too mara gufte baaxo Yuuda kee Yuusufuk rade marih baaxok fanal ten.
Kilbat le kabuk baaxok cuduud akak ugutam, Ordonuk teneeh; tokkeek kilbat le kabuk Yerikô-magaalak bacakkuh ayrô-culma le kabut tan baaxoy qaleela mangohiyyak gacca 'yah, Beet-Awen deqsitta magaalak xaquk tan bacarih tan baaxoh amma 'yaanam tikka 'ya rasi inkih kenim yekke.
Tokkeek cuduud keenik Luud deqsitta magaalay a saaku Beetal deqsittahiyyak gabbi-qaxal tan ullullu fan guffa haa. Tokkeek Qataarot-Addar deqsitta magaala fan gufa. Too magaala elle tanim, Guba-raqta-Beet-Coron deqsitta magaalak gabbi-qaxat raqta qaleh amo.
Tokkeek cuduud keenik gersi kaalib fanah yufkune. Tohumuu, ta qalek ayrô-culma le kabut raqta exxak gabbi-qaxa fan makka 'taah; tokkeek Kiryat-Baqal deqsitta magaalay a saaku Kiryat-Yaqaarim deqsittahiyya fan gexxa. Tohum Yuudâ-rasul geytimta magaala. Taham ayrô-culma le kabuk cuduud keenik edde yaadee ikkek ten.
Gabbi-qaxat raaqa cuduud keenik Kiryat-Yaqaarim deqsitta magaalak qimbisaah; tokkeek Neftowa deqsitta buyyitte fanah gufa.
Tokkeek cuduud keenik Refaayim Golo deqsitta golok kilbat le kabut raqta qaley Hinnom Golo akak amballayuk raqtahiyya fanah ooba. Tokkeek Hinnom Goloh addal gacca 'yeh Yarusalaam amot akak raqta qalel gabbi-qaxal tan ullulluk Qenrogel deqsita buyyi fanah yamaate.
Tokkeek cuduud keenik kilbat le kabul Qensemes deqsita arac fanah yamaate. Tokkeek Gallot deqsitta magaalay Adummim Daaba deqsita aracat foocah afkunuk raaqahiyya fanah yamaate. Tokkeek cuduud Bohan-Xaa deqsita xaa fan gufa. Bohan, Ruuben-baxaay; a xaa kay migaaqal muggaaqisen.
Tokkeek cuduud keenik Ordon weeqaytu akak ubulla haan koomaamik kilbat le kabuk gacca 'yah, Ordon daqaarih addal obba 'yah,
Beet-Cogla deqsita arac elle yan qalek kilbat le kabuk tabba 'yah, Rabe Bad deqsita badat Ordon weeqayti edde yaade ikke fanah gufa. Tohuu, gabbi-qaxak cuduud keenik gufah gide.
Ordon keenik ayrô-mawqa le kabut raaqa. Benyam kedoh yeceenim too baaxooy; tohumuu, ken baaxoh cuduudut raqta.
Benyaamah yooboke marah magaalak yeceenim ah teeti: Yeriko kee Beet-Cogla kee Qemekkaxix kee
Beet-Qaraba kee Xamaraayim kee Beetal kee
Qawwim kee Faara kee Qofra kee
Kafar-Qammonay kee Qofni kee Gabaq deqsitta magaalooliy tittat taban kee nammay takkehiyya keenih yeceen. Too magaaloolih dariifal ten gaandoodi kaadu keenih yeceen.
Tohuk kalah kaadu Gibqon kee Raama kee Beerot kee
Mixfa kee Kafiira kee Mooxa kee
Rekem kee Yirfeel kee Tarla kee
Xelaq kee Eelef kee, Yaabus deqsitta magaalay sarra Yarusalaamal muggaaqiseenihiyya kee, Gibqa kee Kiryat-Yaqaarim akkuk ten. Too magaalooli tittat taban kee affara magaala akkuk ten. Tohuk kalah too magaaloolih dariifal tan gaandoodi kenim tekke. Benyaamah rade mari gee baaxo mangah too gide akkuk ten.

Yalli saami caxxal nammayhaak yeyyeeqe baaxo akah tontocowwem, Simqaan kedoh yooboke marak ten. Too marih baaxo Yuudâ-kedoh yeceen baaxoh addal ten.
Keenih yeceen magaalooli ah teeti. Bersabaq kee Sabaq kee Molada kee
Haxar-Suqal kee Baala kee Qexem kee
Eltolad kee Batul kee Corma kee
Xiklag kee Beet-Markabot kee Caxar-Suusa kee
Beet-Labayot kee Saruucen deqsitta magaalooli akkuk ten. Tittat taban kee sidiica magaala akkuk ten. Too magaaloolih dariifal tan gaandoodi kaadu kenim tekke.
Tohuk kalah kaadu affara magaala kee woo affara magaalah dariifal tan gaandoodi inkih kenim tekke. Too affara magaala maa magaala inteenik, Qayin kee Rimmon kee Qeter kee Qasan deqsitta magaaloolik ten.
A magaaloolih dariifal tan gaandoodik gabbi-qaxat raqta Baqalat-Beer deqsitta magaalay kaadu Raama akak iyyaanahiyyah amma 'yaanam keenih yeceen.
Yoosuwa, Yuudah yeceeh suge baaxo kaxxam manguk teneemih sabbatah, ken baaxok exxak teena Simqaan marah yecee.
Yalli saami caxxal sidochaak yeyyeeqe baaxo akah yeceenim, Dablon deqsitta kedok ten. Too mari baaxok gee exxa Saarid deqsitta magaala guffa hayta baaxok ten.
Tokkeek cuduud keenik ayrô-culma fanah gexak Marqala deqsitta magaalak Dabbaset deqsitta magaala gacca 'yeh Yoknaqam deqsitta magaalak ayrô-mawqa le kabut raqta golo guffa haak yen.
Saarid magaalak cuduud keenik ayrô-mawqa le kabul Kislot-Taabor deqsita rasih cuduuduh amma 'yeh; tokkeek kaadu Dabrat magaala kee Yafiyaq deqsitta magaala gufe.
Tokkeek ayrô-mawqa le kabuk Gat-Ceefar kee Ektaxin deqsitta namma magaala guffa haa. Tokkeek Rimmon deqsitta magaalak gacca 'yah Neeqa deqsitta magaala fan gufa.
Kilbat le kabuk cuduud keenik Cannaton deqsitta magaala fan makka 'yah Yiftacel Golo deqsitta golot yaade.
Too baaxoh addal tan magaalooli tittat magaaloolik taban kee namma magaala kee woo magaalah dariifal tan gaandoodi kinni. Kattat kee Nahlal kee Simron kee Yidla kee Beetlacam deqsitta magaalooli too taban kee namma magaalat loowoh anuk ten.
Ta magaalooli kee a magaaloolih dariifal tan gaandoodi inkih Dablon kedoh im tekke.
Yalli saami caxxal fereyhaak yeyyeeqe baaxo akah yeceenim, Issakar deqsitta kedo kinni.
Keenih yeceen magaalooli ah teeti: Yidraqel kee Kasullot kee Suunem kee
Cafrayim kee Siiyon kee Anacrat kee
Rabbit kee Kisyon kee Aabex kee
Remet kee Qen-Gannim kee Qen-Hadda kee Beet-Faxxaxa.
Kilbat le kabul cuduud keenik Taabor deqsitta qalek Sacsiima kee Beet-Semes deqsitta magaalak tabba 'yeh ayrô-mawqa le kabul Ordon weeqaytut idiyya axcuk yen. A marih magaala tittat taban kee lica magaala akkuk ten. Toh lih kaadu woo magaaloolih dariifal tan gaandoodi edde anuk keenih yeceen.
Yoosuwa ta baaxo kee tet addal tan magaalooli kee gaandoodi inkih Issakar deqsitta kedoh yecee.
Yalli saami caxxal konoyhaak yeyyeeqe baaxo akah yeceenim, Aaser deqsitta kedok ten.
Too baaxoy keenih yeceenihiyyah addal Celkat kee Cali kee Beten kee Aksaf kee
Allam-melek kee Qamqad kee Misyal deqsitta magaalooli ten. Ayrô-culma le kabuk Karmel kee Sicor-Libnat deqsitta namma magaala guffa haak ten.
Cuduud keenik ayrô-mawqa fanah makita waqdi, Beet-Dagon deqsitta magaalaak Dablon kedoh yeceen baaxo kee Yiftacel Golo deqsitta golok adda gacca 'yah Beet-Qeemek kee Naqiyel deqsitta namma magaalay kilbat le kabut raqtahiyya fanah guffa haa. Tokkeek baaxo keenik kilbat le kabu fanah Kabul kee
Qabdon kee Racob kee Cammon kee Kaana deqsitta magaalooliik Sayda deqsitta magaalah amma 'yaanam takke.
Tokkeek cuduud keenik Raama deqsitta magaala fan makka 'yah Suur deqsitta magaalay gasot maroh tanihiyya fan gufa. Tokkeek kaadu Coosa deqsitta magaala fan makka 'yah Maditraaniyah Badat idiyya 'ya. Maclab kee Akdib kee
Qumma kee Afeek kee Racob deqsitta magaalooli edde anuk, tittat ta magaalooliy labaatanna kee namma magaala takke kee, tohu lih kaadu ken dariifal tan gaandoodih agantah inkih Aaser kedoh im tekke.
Yalli saami caxxal leceyhaak yeyyeeqe baaxo akah yeceenim, Naftaali deqsitta kedok ten.
Too marak cuduud Celef deqsitta magaalak qimbisaah Xaqnannim deqsitta magaalah garil tan kaxxa caxa fan guffa haa. Tokkeek Adami-Nekeb kee Yabneel deqsitta namma magaalaak Lakkum deqsitta magaala guffa haah, tokkeek Ordon weeqaytut yaadee.
Naftaalik gabbi-qaxa raaqa cuduud Ordon weeqaytuk qimbisaah; tokkeek ayrô culma kabul Adnot magaalay Tabor qaleh xaqul tanihiyya fan gufa. Tokkeek cuduud keenik kilbat le kabu fanah makka 'yah ayrô-mawqa le kabut raaqa Dablon cuduud gexam gexak Cukkok deqsitta magaala guffa haa. Tokkeek cuduud keenik ayrô-culma fan gexak, Dablonuk kilbat le kabut raaqa cuduud inkih gexam gexa. Ayrô-culma le kabuk Aaser baaxo keenik raqta. Ordon weeqayti ayrô-mawqa le kabut raaqa.
Gaso maroh edde tan magaaloolik keenih yeceenim, Xiddim kee Seer kee Cammat kee Rakkat kee Kinneret kee
Adaama kee Raama kee Caxor kee
Kedes kee Adraqi kee Qen-Caxor kee
Yiron kee Migdalel kee Corem kee Beet-Qanat kee Beet-Semes deqsitta magaalooliy taban kee sagaala takke kee, a magaaloolih dariifal tan gaandoodih agantah keenih yeceen.
Ta magaalooli kee tet dariifal tan gaandoodi kee baaxo inkih Naftaalî-kedoh im tekke.
Yalli saami caxxal malciinhaak yeyyeeqe baaxo akah yeceenim, Daan deqsitta kedo.
Baaxo keenik Xorqa kee Estool kee Qirsemes kee
Saqlabbin kee Ayyalon kee Yitla kee
Ilon kee Timnaq kee Ekron kee
Eltakee kee Gibbaton kee Baqalat kee
Yahud kee Banibarak kee Gat-Rimmon kee
Meyarkon kee Rakkon kee Yaffa deqsitta baaxol enna 'ta arooca inkih kenimi.
Ta magaalooli kee tet dariifal tan gaandoodi inkih Daan kedoh yeceen baaxol ten.
Takkay immay naqboytit tohuk lakal Daan marak baaxo beenih. Too waqdi Daan mari Laysa deqsitta magaala gexxa 'yeh qeebit yibbixen. Teetil suge mara seleeniih, magaala isinnih raqsiten. Tokkel nookeeniih, magaalak migaq korissa heeniih, isinnim aben. Migaaqah ken kedo akak radde Daan deqsita numul heen.
Ta baaxo Israayil marah inkih kurra heenih gaba kalla heen waqdi, Yoosuwah usuk elle faxe ikkel baaxo kaah yeceen.
YALLI elle iyye innal, usuk isih elle essere aracal baaxo kaah yeceen. Usuk faxem, qaleela le Efrayim rasuk Timnat-Serac deqsitta magaalak ten. Too magaala kaah yeceen. Usuk woo magaala nammeyhaak xisak uqusbussa heeh dabaaqah elle gace.
Sek Alqedar kee Nuun-Yoosuwa kee Israayil makaabon Siilô magaalal Israayil-kedoodah baaxo kurra heen. Tokkel Yallih Nabnah-Siraqak culmal, saami caxxa keenih qidak, woo saami caxxal YALLI akah iyye numuh acayuk, baaxo tonnal keenih yeceen.

YALLI Muusa suge saaku kaak iyyeemih, «Num qide num megloh gexu waa magaalooli faxxiimele. Garcik num gabat akak rabe num, gabat kaak rabe numih ramaday caneh kaa qidam faxahiyyak too magaalooli fanah megloh gexele» kaak iyyeh suge. Tonna leemiik YALLI taway Yoosuwak iyyeemih, «Israayil ummatak intaamah, too magaalooliy num megloh gexu waahiyya doorittaanama.
A magaaloolik tiyak teena fanah num gabat akak rabe num megloh gexa waqdi, naharak, elle yamaate magaalak afal yan aracay cokmi aba mari elle yanihiyya fanah gexaama. Tokkel, magaalah abbobtih yan marah tikka 'tem warsaama. Toh kaak oobba haan waqdi, magaalah adda culay kaa iyyaanamaay, elle yaadayu waa arac kaah yeceenimi.
Caneh kaa gorrisa num tokke fanah lakal kaak yemeetek, magaalah abbobtih yan mari too numul kaa ecee waama. Rabe num gabat kaak akah rabem, garciiy aaxaguk abem akke waak, magaalâ-mari amo kaak dacrisaama.
Magaalal yan mari cokmi abaama. Umaaneh abem kinnim kaal geytime wayteeh cube'kal garciik num gabat akak rabe num yekkek, tonnal, too megloh yemeete magaalal elle, tah tekke saaku suge kaxxa sek addunyal yanim fanah sugaama. Too sek rabek lakal, isi baaxoy megloh akak kudehiyya fanah yaduureemih tu mali» 'yaanam iyye.
Toh yoobbe waqdi, Israayil mari lica magaala dooren. A leceeyik sidoc Ordon weeqaytuk ayrô-culma le kabut raaqak yeneeh; aki sidoc ayrô-mawqa le kabut raaqak yen. Ayrô-culma le kabut dooreenim, Naftaali deqsitta kedoh qaleela le baaxok Galiil rasul ten magaalay Kedes deqsittahiyya kee, Efrayim kedoh qaleela mango aracal ten Seekem deqsitta magaala kee, Yuudâ-rasuk qaleela mango baaxol tan Kiryat-Arbaq deqsitta magaalay a saaku Cebron deqsitta. Ayrô-mawqa le kabut dooreenim, Ruuben kedo le baaxol tan Bexer deqsitta magaalay bacarih tan baaxol gudel tanihiyya kee, Gaad deqsitta kedo le baaxol tan Raamot magaalay Gilqad rasul tanihiyya kee, Manasse deqsitta kedo le baaxol tan Goolan deqsitta magaalay Basan rasul geytintahiyya.
Ta magaalooli akah dooreenim, Israayilih yooboke num takkuu, hinnay kaadu, allî-baaxoh numuy ken addal yanihiyya takku, megloh eleetitaana'gidih, keenih dooren. Cube'kal garciik num gabat akak rabe num, caneh kaa gorrisa numuk too magaala fanah megloh kudam kaal tan. Umaaneh abem kaal geytimma axce'kal, caneh kaa gorrisa numih gabat rabe kaa kalaanama.

Leewî-kedok abbobtih yen mari, Sek Alqedar kee Nuun-Yoosuwa kee Israayil kedoodak kulli kedoh abba elle yan ikke fan yemeeten.
Toh elle tekkem, Kanqaan baaxol geytimta Siloc deqsitta magaalak ten. Yemeeten waqdi keenik iyyeenimih, «YALLI Muusak, ‹Leewih yooboke marah dabaaqah elle gacan magaalooli kee, lacti malaalah baaxoy dariifal tanihiyya keenih ucuy› 'yaanam iyyeh yeneeh; too baaxo ta saaku neh taceenimi» 'yaanam iyyen.
Toh keenik iyyen waqdi, Israayilih yooboke mari, YALLI elle iyye innal, Leewih yooboke marah isinni magaaloolik tu takkem kee lacti malaalah baaxoy dariifal tanihiyya keenih yeceen.
Saami caxxa qidak magaalooli yeceen. Leewî-kedok naharak baaxo geytem, Kohat deqsita gulubuk ten. Yuuda kee Simqaan kee Benyam gufte baaxok taban kee sidiica magaala Sek Haaruunuk rade marah yeceen.
Kohat-gulubuk, Haaruunuk rade marak kalih marah, Efrayim kee Daan kee Ordonuk ayrô-culma le kabut raqta Manasseh baaxok tabna magaala keenih yeceen.
Gerson deqsita gulubuh, Issakar kee Aaser kee Naftaali kee Ordonuk ayrô-mawqa le kabut yan Basan rasut raqta Manasseh marak, taban kee sidiica magaala takkem keenih yeceen.
Maraari deqsita gulubuh yeceenim, taban kee namma magaalaay; akak yeceenim, Ruuben kee Gaad kee Dablon deqsitta kedoodah baaxok ten.
YALLI dumaak Muusak, «Leewih yooboke marah magaalooli kee lacti malaalah baaxoy dariifal tanihiyya ucuya» elle iyyeh suge innal, Israayil mari keenih yecee. Elle yeceenim, saami caxxa qidiyyak ten.
Naharak baaxo akah yeceenim, Kohat deqsita gulubuy Leewi akak iyyan numuk radehiyyak Haaruunuk rade marak ten. A magaalooli akak beenim, Yuuda kee Simqaan deqsitta kedoodak ten.
Naharak Kiryat-Arbaq deqsitta magaala keenih yeceen. A magaala elle muggaaqiseenim, Arbaq akak iyyan numuy Qanak deqsitta kedo akak raddehiyya. Woo magaala a saaku Cebron deqsitta. Cebron magaala elle tanim, qaleela mango Yuudâ rasuuy; tet lih lacti malaalah baaxoy dariifal tanihiyya kaadu keenih yeceen.
Tonna'mmay woo magaala deraafil ten baqurê-baaxo kee tet dariifal ten gaandoodi Yafunnê baxa Kaalibih naharal elle yeceenih sugen.
Sek Haaruunuk rade marah yeceen baaxo, Cebron magaalay meglô-magaalah tanihiyyak kalahaa, Libna kee
Yattir kee Estamowaq kee
Colon kee Dabiir kee
Qayin kee Yutta kee Beet-Semes deqsitta magaalooli. Tittat Yuuda kee Simqaan magaaloolik sagla magaala kee too magaaloolih dariifal tan lacti malaalah baaxo keenih yeceen.
Benyam kedok affara magaala keenih yeceen. Toh maa affara magaalaay itteenikii, Gibqon kee Gabaq kee Qanatot kee Qalmon deqsitta magaalooli kee tet dariifal tan lacti malaalah baaxo keenih yeceen.
Tittat taban kee sidiica magaala kee lacti malaalah baaxoy dariifal tanihiyya keenih yeceen.
Leewik rade marak Kohat-gulubuh Efrayim magaaloolik tu takkem keenih yeceen.
Affara magaala keenih yeceen. Tohumuu, qaleela le baaxol tan Seekem magaalay megloh aleelitaanahiyya kee tet dariifal tan lacti malaalah baaxooy; Geser kee Kibxayim kee Beet-Coron deqsitta magaalooli kee lacti malaalah baaxoy woo magaaloolih dariifal tanihiyya inkih keenih yeceen.
Daanah yooboke marih baaxok affara magaala keenih yeceen. Eltakee kee Gibbaton kee Ayyalon kee Gat-Rimmon deqsitta magaalooli kee, lacti malaalah baaxoy woo magaaloolih dariifal tanihiyya inkih keenih yeceen.
Manassek Ordonuk ayrô-culma le kabul tan baaxok namma magaala keenih yeceen. Tohuu, Taqnak kee Gat-Rimmon deqsitta namma magaala kee woo namma magaalah dariifal tan lacti qaysoh arac keenih yeceen.
Leewik rade marak Kohat-gulubuh, tittat tabna magaala kee lac elle yayloolen baaxoy woo magaaloolih xaqul tanihiyya keenih yeceen.
Tonnah kaadu Leewih yooboke marak Gerson deqsita gulubuk rade marah, Manasse deqsitta kedoy Ordonuk ayrô-mawqat raqtahiyyak namma magaala keenih yeceen. Tohumuu, Basan-rasul geytimta Goolan deqsitta magaalay megloh heenihiyya kee Baqestara deqsitta magaala kee lacti malaalah baaxoy woo magaaloolih dariifal tanihiyya inkih keenih yeceen.
Issakar-kedok affara magaala keenih yeceen. Tohumuu, Kisyon kee Dabrat kee Yarmut kee Qen-Gannim kee, lacti malaalah baaxoy woo magaaloolih dariifal tanihiyya inkih keenih yeceen.
Aaser-kedok affara magaala keenih yeceen. Tohumuu, Misyal kee Qabdon kee Celkat kee Racob deqsitta affara magaala keenih yeceen. Lacti malaalah baaxoy woo magaaloolih dariifal tanihiyya inkih keenih yeceen.
Naftaalî-kedok sidiica magaala keenih yeceen. Galiil addal ten magaalay Kedes deqsittahiyyay megloh aleelitaanahiyya kee tet dariifal tan lacti malaalah baaxo kee, Cammot Door kee Kartan deqsitta magaalooli kee tet dariifal tan lacti malaalah baaxo inkih keenih yeceen.
Tonnal Gerson-gulubuh tittat taban kee sidiica magaala kee woo magaaloolih dariifal tan lacti malaalah baaxo keenih yeceen.
Leewî-kedok wohuk raaqe maray Maraari-gulubuk radehiyya Dablonuk affara magaala keenih yeceen. Tohumuu, Yoknaqam kee Karta kee Dimna kee Nahlal kee woo magaaloolih dariifal tan lacti malaalah baaxo keenih yeceen.
Ruuben rasuk affara magaala keenih yeceen. Tohumuu, Bexer kee Yahax kee Kadeemot kee Mefaqat kee too magaaloolih dariifal tan lacti malaalah baaxo keenih yeceen.
Gaad-kedok affara magaala keenih yeceen. Tohumuu, Gilqad rasul tan Raamot magaalay megloh heenihiyya kee Macanaayim kee Cesbon kee Yaqder kee woo magaaloolih dariifal tan lacti malaalah baaxo inkih keenih yeceen.
Tonnal Maraari-gulubuh taban kee namma magaala kee a taban kee namma magaalah dariifal tan lacti malaalah baaxo keenih yeceen.
Tittat Israayil marih baaxok morootom kee bacra magaala kee woo magaaloolih dariifal tan lacti malaalah baaxo Leewî-kedoh yeceen.
YALLI, Israayil ummat akak radde ken kaxxa abbobtik, «Siinih aceeyyo» iyyeh kaxxa xagana akah cule baaxo, oson rabeenik sarra keenik rade marah yecee. Israayil ummat too baaxo tibbixe saaku teetil nooken.
YALLI too baaxol, duma ken kaxxa abbobtik elle iyye innal, yakkeenimiik amaanah ken xiinise. Keenik naqboytiitih yen marah qeebih aabbuk manannon. Woh akah takku duddem, YALLI Israayil marak qaduwwi ayse waa'gidih, ken catak mayso keenih acayuk yen.
YALLI Israayil marah abeyyo axcuk xagana akah culeemik tu keenil mamakinnay, inkih keenih duuduse.

Sarrak Yoosuwa Ruuben deqsitta kedo kee Gaad deqsitta kedo kee Manassê-kedok garabah inkih seeco abe.
Too mari too seecoy usuk keenih abel gaabooweeh, too waqdi keenik iyyeemih, «YALLIH naqasuh yen Muusa siinik iyyeh cabem duudusseeniih, anu siinik, ‹Aba› excem inkih abteenih.
Taham fanah, isinni toobokoy Israayilih tooboke elle cabteenim manton. YALLAY sin Dagelta kinnihiyyak oobe amri meqe innal duudussen.
YALLAY sin Dagelta kinnihiyya kaadu isih cule xagana siinih duudusseeh; Israayil maray sin toobokoh yanihiyyah amaan yecee. Duma YALLIH naqasuh yen Muusa, Ordon weeqaytuk ayrô-mawqa le kabut raqta baaxoy qeebit nibbixehiyya siinih yeceeh yen. Tahaysa too baaxol tan sin dabqa fanah uduura.
YALLIH naqasuh yen Muusa siinih warse xintoy YALLAK temeetehiyyal tanim siinik intam abaay tohul digga inxica. YALLAY sin Dagelta kinnihiyya ikcina. Usuk faxam aba. Kay xinto aba inxicca intam inkih aba. Imaan dibuk kaal haa. Dudda haytaanam kee niyak elle haytaanamaak kay qibaadat gaca» keenik iyye.
Sarrak oson isinni buxah gexoh ugten waqdi, dooqa keenih abba heeh, sarrak keenik iyyemii, «Buxa fan gexxan way mango laay lakqo kee dahabaay nacaas kee biriita kee mango sartan luk aduurettoonu'mmay, naqaboytiitik dannabah orbisseenim isinni kedo lih haysita» keenik iyye. Sarrak too mari isi buxa fan gexe.
Muusa isih, addunyal yen saaku, Manasseh yooboke marak abxah Ordon weeqaytuk ayrô-mawqa le kabut raqta baaxo yeceeh yen. Raaqe garabah, aki kedooday woo baaxol tani luk, Ordon weeqaytuk ayrô-culma le kabut raqta baaxo Yoosuwa keenih yecee.
Ruuben kee Gaad kee garab yakke Manasseh yooboke mari isi baaxo fan tonnal yuduuren. Raqte Israayilih yooboke mara Kanqaan rasuk Siilo deqsita aracal elle cabeeniih; isinnih isinni baaxoy Ordon weeqaytuk ayrô-mawqa le kabut raqta fan gexen. Ken baaxo migaaqah Gilqad deqsitak ten. Too baaxoh keenih teceem Muusak teneeh; Muusak keenih ucuya intem YALLA.
Too mari Gallot deqsita aracay Ordon weeqaytuk ayrô-culma le kabut raaqahiyya gufen waqdi, weeqayti garil kaxxam naba aracay sadgat elle abaana bicsen.
Israayil marak raaqe mari, «Tawayii, Ruuben kee Gaad kee garab yakke Manasseh kedo nee le kabut raaqa Ordon weeqaytih garil Gallot deqsita baaxol sadgat elle aban arac bicsen» yoobbe waqdi,
Siilo deqsita aracal gaabooweeniih, qeebi keenit abaanamal malseeni'mmay,
tohuk naharat, Alqedar-Fincas deqsita numuy seekih yanihiyya ken fan ruuben.
Kaa'lih tabna makaabantu ruuben. Too tabna makaabantu num numuh akak dooreenim ayrô-culma le kabut raqta kedoodah addak ten. Kulli num keenik isi gulubuk abbah yen.
Too mari Ruuben kee Gaad kee ayrô-mawqa le kabut raqta Manasseh yooboke maray Gilqad rasul yanihiyya fan yemeeteeniih;
keenik iyyeenimih, «Nanu YALLIH mara kinnuk siinik innaamah; Israayil ummat doore Dageltal annah tanim akah bahteenim macaay? Sadgat elle aban arac isinni taagah xisseeniih YALLIH amri cinteenim hinna? YALLIH amri katattoonu cinteenih.
Duma Faqor deqsita aracal edde asne dambi kassa mahaytaanaa? YALLI too saaku, too dambih sabbatah, sahdat tabantabta dalka net ruubem hawwentaanaa? A saaku fanah too dambik mataahirroowinnino. Hay, toh nee madudda 'yaanama inna, away gersi umaanet akah asseenim?
Kay amri macinina. A saaku kay amri cinten sin tekkek, beera kay naqbi inkih tan Israayil ummatal oobelem ixiga.
Sin baaxo qibaada elle aban baaxo akke waytek, amay nanu elle nan baaxol ne'lih gacaay, tokkel YALLIH Qibaadah-Siraq elle yan aracal kaa uqbuda. Takkay immay YALLAY nee doorehiyyah dumaak xisne aracay sadgat elle abnahiyyak kalih aracay sadgat elle abaana mahaysitina. Toh abteenik, YALLIH yab cina mara akkettoonuuh nek kaadu naqboytit akketton.
Darâ baxi Qaakan Yallih amri cinna heeh, YALLI bayisa keenik iyye duyyey bayse muquk tenehiyya isih dansiteh suge saaku, Yallih naqabut dibuk kaay wohut asehiyya hinna'mmay, inkih tan Israayil ummat biyaakittem mataaxigaanaa?» keenik iyyen.
Sarrak too yaabal Ruuben kee Gaad kee, tonnah kaadu, Manassê-kedok garabah yooboke mari gacseemihii,
«Mulki lem inki Dagelta; YALLI kaa. Nanu a arac akah xisnem, usuk isih nek yaaxigeeh; isin kaadu neh taaxigeenim siinik fanxa. YALLA cinneeh kay qahdi makka haynek, isin nee qiddaasita.
YALLA cinna hayneh a arac ninnih fanxeemih xisne nee tekkeeh, cado akak carrisna saq elle qide kee amaanah xiinaanamih astah aban sadgat elle abe kee, hinnay kaadu, sadgatah bahne daro garil akak nakme'gidih xisneh nenek, YALLI isih nee akah digaalele.
Nanu a arac akah haynem tohuk tu hinna. A arac akah haynem macaay itteenikii, beera yan saakuh, sin ramad, ‹Isin Ruuben kee Gaadah yooboke maraw, YALLAY Israayil doore Dagelta kinni dumaak nee kee sin baaxok fanal cuduuduh Ordon weeqaytu neh hee way, kaat maca liton?› axcuk, sarrak nek radu waa mara YALLA aqbude kalaanam takkeh.
Aham sin kee nee kee sarrî-dabaanah nek radu waa marah, nanu, YALLA yaqbudeeh YALLIH Qibaadah-Siraqih garil kulli qaynatih sadgat abaah, tooboko lih YALLA yaqbude mara kinninoomih astah, sin kee ni fanal yani'gidih, hayne arac ikkal, YALLA cinna hayneh sadgat a aracah abna'gidih mahannino. Tonnal sin ramad ni ramadak, ‹Isin YALLI doore mara hinniton› iyyaanam matakka» iyyen.
Kaadu qagseenih iyyeenimih, «Taham akkuk maacissa 'teeh, siinik radu waa mari ah inxicca 'yek, tonnal ni ramad, ‹Nanu akak radne ni kaxxa abbobti bicisse arac wagitay, YALLAH sadgat elle aban aracih bis lek. A arac akah bicseenim, sadgat elle aboonu hinnaay sadgat akak carrisan saq elle qidaana'gidih maxisinnoonuuy, sin kee ni marih fanal asta yakke'gidik ten› axceloonu 'yaanam niyal hayya hayneh xisne» 'yaanam iyyen.
Yab tokket mayseedinnoonuy, bisoh beyak iyyeenimih, «Toh edde niyaatak abneemi'mmay, YALLIH yab cine kee a aracay xisnehiyyal cado akak carrisan sadgat abennooh, daro sadgatah tokke baahenno 'yaanamah mahannino. YALLIH Qibaadah-Siraqih foocal yan aracay sadgat elle abaanahiyyak kalih aracay YALLA kinni ni Dageltih sadgat elle abaanahiyya xisaanam iyyi abu duudaah?» iyyen.
Oson too yaabak gaba kalen waqdi, Sek Fincas kee kaa'lih temeete kedoh abbobti Ruuben kee Gaad kee Manassek ayrô-mawqat raqta exxa edde yabte yab yoobbeenih, ken yaabat haanam magennon.
Sek Alqedar baxi sek Fincas keenil gacseemih, «YALLI ne'lih yanim digga hayna. YALLIH yab cine wayteenim taway siinik neexegeh. Tonnal isin YALLIH digaalak Israayil ummat catteenih» iyye.
Too yaabak gaba kalen waqdi, yemeete mari Gilqad deqsitta baaxol Ruuben kee Gaadah yooboke mari keenil gacsem Israayil maray ken ruubehiyyah warsaana'gidih, isinni baaxo Kanqaan fanah yuduuren.
Baaxo gufen waqdi, elle gexen mari keenik iyyem keenih warsen. Israayil mari ah yoobbe waqdi, ruffu 'yeeh Yallah fayla gacsen. Tohuk wadir ken kee Ruuben kee Gaadah yooboke marih fanal rade raare qeebiy a marat abenno iyyeenih sugeenihiyya tokket yeede.
Ruuben kee Gaad mari, ‹Astah sin kee ni fanal yani'gidih xisne arac YALLI ni Dagelta kinniimih sumaq akkele» 'yaanam iyyen. Tohuk gexxaamah woo aracak migaaqah «Sumaaqa» 'yaanam iyyen.

YALLI Israayil mara naqboytiitik amaan abek lakal, mango wakti tatreeh; Yoosuwa kaxxam idoolite.
Tonna-leemiik Israayilik idoolaay kedoh abbobtiiy cokmaaba kee ummattâ qaskarih abbobtih inkih seeceeh, keenik iyyeemih, «Anu kaxxam idooliteh an.
YALLAY sin Dagelta kinnihiyya sin taagah a baaxo akak tibbixen marak inkih abem tubleenih. YALLI sin taagah a marat qeebi abem tubleenih.
Ordon weeqaytuk xabba haanamaay Maditraaniyah badah amma 'yaanam tan baaxo sin marah eceeh an. Qeebil akak iissa 'ne marih baaxo siinih eceeh aniih; uxih qeebi edde abe wayten marih baaxo kaadu, siinih eceeh an.
YALLAY sin Dagelta kinnihiyya, sin yabloonu waan waqdi akah kudan innah keenik abele. Ken baaxok siinih ayyaaqele. YALLI qahdi siinih akah cule innah, ken baaxo sinim abele.
Tonna'mmay Yallih xinto elle tan Muusal obte kitaabal unkuttubba intem digga luk abtaanam siinil tan. Too kitab inxicca 'tam inkih duudussaanam siinil tan.
Tonnah kaadu a sin addat raaqeh yan mara lih magacinaay; oson migaq akak xagan isinni gabak bicsen duyyey yalla akak iyyaanahiyyah migaq ken lih maxagina. Tohimih migaaqal nadri maculina. Too duyye maqbudinaay qibaadah gommoh akah maradina.
A saaku fanah YALLAY sin Dagelta kinnihiyya imaan digga luk akah sugten innah, uxih imaan dibuk kaal haa.
YALLI isin bisoh gutuqak elle gexxaanamal, kaxxam nabaah qande le doolatwa baaxok yeyyeeqe. Num siinit makoysitinna.
YALLI isih xagana siinih elle culla 'ye innal, qeebi isih siinih abeeh; tonna-leemiik sin marak inki num keenik alfi num yeyredde.
Wohoysaay YALLAY sin Dagelta kinnihiyya ikcinaay tohul digga 'xica. Toh sin taagah siinik axceemi.
Isinni Dageltal imaan hee wayteeniih woo sin addat raaqe marat tengeleenih keenik rihimteenik,
tonnal YALLAY sin Dagelta kinnihiyya a mara baaxok siinih mayayyaaqa. Takkay immay ta mari edde raddoonu waytan oflo siinil akkelon. Keetalat yoogoren numih xiiroonuh daleh inna siinil akkelon. Intih addat rade keenah gide siinil akkelon. A niqmatah tan baaxoy YALLI siinih yeceehiyyah inki num cabba haytaanam fan tamah siinit akkuk sugele.
«Awayah tu gactek, yot rabi wakti xayyooweh yaniih; siinik kulli num isi afqado kee kasal, YALLI aceeyyo axcuk xagana siinih akah cule niqmat siinih yeceem tableenih tanin. Usuk xagana siinih akah culla 'yeemik tu siinil mamakinnay siinih duuduseh.
Takkay immay YALLAY sin Dagelta kinnihiyya too xagana akah culla 'yem tiya-tiyah siinih elle duuduse innal, tonnah kaadu, kay yab cinna hayteenik, siinil baaheyyo iyye umaanek tu cabe'kal siinil baahelem ixiga. A baaxok bayetton.
Usuk xagura siinik iyye kay xinto xagure wayteeniih, tonnah kaadu, YALLAY sin Dagelta kinnihiyya maaqilla hayteenih, deedaltamay yalla axcuk yaqbudeenihiyya tuqbudeenik, wohih taamat gacteenik, YALLI isi bagcarrat sin digaaleleeh; away siinih yecee niqmatah tan baaxol num siinik maraaqa» keenik iyye.

Yoosuwa Seekem deqsita aracal Israayilik rade mara inkih gaaboyse. Tokkel idoola kee kedoh abbobtiiy cokmaaba kee ummattâ qaskarih abbobtih inkih seeco abeeh; oson Yallih Qibaadah Siraqih foocal gaaboowen.
Too waqdi Yoosuwa keenik iyyemii, «YALLAY Israayil doore Dagelta kinni siinik iyyaamah, ‹Dumah yan saaku sin kaxxa abbobti Furaat weeqaytuk woo qaxal guubuh yeneeniih; too dabaanal deedaltamay Yalla iyyeenihiyya aqbuduk yenen. Toh abak teneemik numuk teeni Abraahim kee Nacor abba Terac deqsita numuk ten.
Sarrak anu sin kaxxa-abba Abraahim Furaat weeqaytuk daga le kabu raqta baaxok beyya heeh inkih tan Kanqaan baaxo kaa miraacise. Tokkel mango abuusih abba kaa abe. Kaadu Iscaak kaah ecee.
Iscaakah Yaqkuub kee Qiiso ecee. Qiisoh ikoytah woo qaleela le baaxoy Edom deqsittahiyya ecee. Yaqkuub kee kay xaylo Masri fan gexxe.
Sarrî daban Muusa kee Haaruun ruubeeh; Masril gibdi umaane ruubeeh sin Masrik eyyeeqe.
Sin kaxxa abbobti Masrik eyyeeqe saaku, Masri mari gaariiray faroosat giitak beyaana kee qeebi faariisa luk lakak ken katayen.
catoh yoo kallacen. Anu too waqdi ken kee Masri marih fanat dite qide. Qasa-bad Masri marih amo buulla heeh ken akah yanxuqe innah abe. Anu Masri marak abem isin isinnih taaxigeenih.
« ‹Woo bacarih tan baaxol mango sanat sugten.
Sarrak Amoorâ-marih-baaxoy Ordon weeqaytuk ayrô-mawqa le kabut raaqahiyya fanah sin baahe. Wokkeh mari qeebi siinit abeh immay keenik sin iysiiseh. Baaxo keenik beyteeniih isin bisoh gutuqak elle tamaateenimil ken bayseh.
Sarrak Mooyab malikiy migaaqah Baalak deqsitak yeneeh abbak migaaqah Xiffor akak axcuk yenehiyya qeebi siinit abaamal malse. Usuk Baqor-Balqamah farmo ruubeeh «Ken abaara» 'yaanam kaak iyye.
Takkay immay woo numuk, a marat abta abaaro kok moggola exceeh; too waqdi Balqam dooqa siinih abe. Tonna-leemiik Baalakak anu innih sin cate.
Tokkeek Ordon weeqaytuk tabba 'teenih Yeriko fan temeeten. Yerikô-magaalah mari qeebi siinit abeeh; keenik qeebil sin iysiiseh. Amoorâ-mara kee Feriidâ-mara kee Kanqaan-maraay Ciita kee Girgaasâ-maraay Ciiwi kee Yabuusâ-mari kaadu qeebi siinit abe. Takkay immay keenik inkih qeebil sin iysiiseh.
Woo namma Amoorâ-malik a baaxok ayyaaqe'gidih, isin bisoh gutuqak elle tamaateenimil, gadaamah addat ken hee. Sin gayse kee gaysê-baxi keenil baahem mali.
Abqure wayten baaxo kee xise wayten magaala siinih teceem yoo. A saaku anu siinih ecee baaxol nookten. Isinni gabak aysubuke wayten qinab cooxih xaylo kee *daytuun cooxih xaylo takmen› 'yaanam YALLI siinik iyya» keenik iyye.
Yoosuwa qagseh keenik iyyemii, «Hay, taway, YALLAK meysitaay imaan kaal hayya haay, isinni afqadook kay qibaadat gaca. Sin kaxxa abbobti Furaat weeqaytuk woo qaxa kee Masril, Yallih aftok aqbuduk sugte duyyeeya maqbudinay, wonnah baaxot qida. Dibuk YALLA uqbuda.
YALLA taqbudeenim faxe wayteenik, ta saakut edde taqbudoonu waytaanam yoo iysixxiga. Yalla aqbude wayteenik, wonnal isin akak radden sin kaxxa abbobti Mesbotaamiyah rasul sugte saaku aqbuduk ten duyyeeya akke kee, hinnay kaadu, away elle tanin baaxol Amoorâ mari aqbuduk suge duyye doortaanama. Yoo kee yi buxah maraay yi buxal taamita marah tu gactekiiy nanu YALLA aqbudenno» keenik iyye.
Ummatta too waqdi kaal gacisseemih, «Tahaysa YALLA cabba hayneh kalah naqbudu waytam mannu. Toh inkinnah nacsubem hinna.
Nee kee ni abbobti Masrih addal edde sugne naqoosinnak nee teyyeeqem, YALLAY ni Dagelta kinni. Usuk abba hee ablewaynu ninni intih nuble. Elle genxe rasul sahdak adda gacneh elle genxaamal nee dacrissem kaa.
A baaxol kaadu bisoh elle genxaamal, YALLI Amoorâ-maray akkel sugehiyya baaxok yeyyeeqeh. Tonna leemiik koo kee ku buxa elle abtan innal, nanu kaadu YALLA aqbudenno. Ni Dagelti kaa» iyyen.
Yoosuwa keenil gacseemih, «Toh meqeh immay, YALLA taqbudeenim gibdi. YALLI *kudduusuk yan Yallaay; Yalla akke sinnim Yalla axcuk kaat missoosaanam maqansiisa. Kaa cinna hayteenih dambit asa mara takkoonu waan waqdi, usuk toh siinit macaba.
Kaa cabba hayteenih marin mari yaqbudem tuqbudeenik, gaba siinil qideeh sin digaalele. Duma siinih maquk sugaamah, sin baysele» keenik iyye.
Too waqdi ummatta Yoosuwal gacissemii, «Aleeyyah, nanu YALLA aqbudenno» iyyen.
Yoosuwa keenik iyyeemih, «Hay, tonnal, tahaysa isin YALLA taqbudoonuh kaa doorteenimih sumaq isinnih isinnil akketton» keenik iyye.
Osonuuy, «Yeey, meqeh; ninnih ninnil sumaq akkenno» iyyen.
«Hay, tonnal, ama gabat liton marin mari yaqbude xeet kee coox wonnah qidaay; imaan YALLAY Israayil doore Dagelta kinnihiyyal digga haa» iyye.
Ummatta sarrak Yoosuwak inteemih, «Nanu dubuk YALLAY ni Dagelta kinnihiyya aqbudennooh usuk aba iyyem abenno» iyyen.
Yoosuwa too saaku YALLIH aftok ummatta lih bica abeeh; tokkel Seekem deqsita aracal kataatoonu waan xinto kee amri keenih warse.
Yoosuwa too xinto kee amri Yallih xintoh kitaabih addal yuktube. Kaxxa xaa bahha heeh YALLA elle yaqbuden aracak xaqul tan garsah gubal hee.
Tohuk lakal Yoosuwa inkih tan ummattak iyyeemih, «A xaa wagita. A xaahi ni sumaq akkele. A xaahi YALLI ne'lih yaabe yab inkih yoobbeh. Tonna-leemiik YALLA kinni sin Dagelti niqbam abe waytaana'gidih, a xaahi sumaq siinil akkele» iyye.
Sarrak Yoosuwa too yaabak gaba kale waqdi ummattak, «Ahaysa gexxaasita» iyyeeh; too waqdi kulli num keenik isi aracah yuduure.
Tohuk lakal Nuun-Yoosuway YALLIH naqasuh yenehiyya qumrik bool kee tabna karmat yan saaku rabe.
Efrayim rasuk qaleelah tan baaxol, Gaqas deqsitta qalek kilbat le kabut raqta Timnat-Serac deqsitta magaalay Israayil mari kaah yeceeh sugehiyyal kaa yoogoqen.
Israayil mari Yoosuwa yanim fanah, YALLA aqbuduk sugeeniih; sarrak usuk rabek sarra kaadu woo kedoh abbobtiy YALLI Israayil marah abem isih tublehiyya tanim fanah, YALLA aqbuduk sugen.
Yuusuf ginaaday Israayil mari Masrik baahehiyya Seekem deqsita aracal yoogoqen. Woo arac Yaqkuub, Camor xaylok bool garsih xaame aracak ten. Camor, Seekem abbak ten. A baaxo Yuusuf abuusi nagre.
Haaruun baxi Alqedar kaadu rabeeh; Gibqa deqsitta magaalal kaa yoogoqen. A arac Efrayim rasuk qaleelah tan baaxol geytima aracay kay baxa Fincasah yeceenihiyyak ten.

Yoosuwa rabek lakal Israayil mari *YALLAK iyyeemih, «*YALLAW, Kanqaan baaxo naharak nek tabbaxu waytam iyyay?» iyyen.
*YALLI too yaabal keenil gacseemih, «Yuudah yooboke mari gexxa 'yeh yabbixeemi; a baaxo akah acayu waam keeni» iyye.
Sarrak qeebi gexoh bical gacen waqdi, Yuudah yooboke mari Simqaanah yooboke marak iyyeemih, «A saaku qeebih ne'lih gexaay; sin saaku kaadu baaxo tabbixeeni'gidih gexxan waqdi, sin lih gexennooh sin gaaduk maraqna» keenik iyyen. Simqaan mari toh keenik macininnay, meqeh, iyyeeniih;
tonna-leemiik Simqaanah yooboke mari too gaaduh ken lih gexen. YALLI too qeebil nasri keenih yeceeh, Kanqaan kee Feriidah yooboke marak yeyseenih. Bedek deqsita aracal tabna alfih numuk yeysen.
Adoonibedek wokkel geeniih qeebi kaat aben. Tonnal Kanqaan kee Feriidah yooboke marak yeysen.
Adoonibedek keenik kudeeh; takkay immay lakak kaa ayradduk suggu 'yeenih ellecabol kaa yibbixeeniih, iba kee gabak kaxxa-gili kaak kalen.
Sarrak Adoonibedek iyyeemih, «Malcina tabanih malikiy iba kee gabak kaxxa-gili akak kalehiyya anu maaqo elle akme miizih gubal yok radda maaqoh buluula onkoysak akamuk yeneeni'mmay; anu keenil baahem a saaku Yalli yok gacseh yan» 'yaanam iyye. Sarrak woo num Yarusalaam magaala fan beeniih; tokkel rabe.
Yuudah yooboke mari Yarusalaam magaalat qeebi abeenih, woo magaala woo qeebit yibbixen. Magaalal suge mara qideeniih, magaalat gira ruuben.
Tohuk lakal qaleela mango rasu kee mango koomaami le baaxo kee gabbi-qaxat raqta baaxoy bacarih tanil dabaaqah yen Kanqaanah yooboke marah gaaduh gexen.
Sarrak kaadu Kanqaan maray Cebron magaalal sugehiyyah gaaden. Cebron magaala too saaku Kiryat-Arbaq deqsitak ten. Tokkel Sesay kee Aciiman kee Talmayi deqsita sidiica gulubuh anuk yeneeniih; Yuudâ-mari qeebil keenik yeyseh.
Tokkeek gexeeniih kaadu Dabiir deqsitta magaala fan gaaden. Too magaalak too saaku migaaqah Kiryat-Sefer axcuk yenen.
Gaaduh elle gexen ikkel, ken addak migaaqah Kaalib deqsita num iyyeemih, «Kiryat-Sefer qeebit yabbaxu waa numuh inni baxáy Qaksa deqsitta digibih aceeyyo» iyye.
Toh yoobbe waqdi Kaalib-toobokoytih-baxay migaaqah Qotniyel deqsitahiyya woo magaala yibbixe. Too waqdi Kaalib isi baxá Qaksa digibih kaah yecee.
Digib yekke saaku, qibna qaruusuk inteemih, «Yi abbak baqurê-baaxo neh acuya innek, maca le?» kaak inte.
Qibna edde sugte danan amok obba 'teh, abba fanah temeete. Too waqdi tet abba, «Maca faxxa, yi baxáy?» teetik iyye.
Is kaak inteemih, «Yi abbaw, barkatah, lee le baaxo yoh teceem kok faxa. Duma atu yoh tecee baaxo lee elle tan baaxo hinnak, lee le baaxo yoh ucuy» kaak inte. Toh kaak inte waqdi, daga raaqa buyyi kee guba raaqa buyyi teetih yecee.
Keena deqsita maray Muusak ballah yanihiyya, Yuudâ mara lih, Nakli le Magaalay Yeriko deqsittahiyyak gabbi-qaxal Yuudâ-baaxok bacarih tan baaxoy migaaqah Qarad deqsittahiyya fanah yemeeten. Tokkel suge mara lih dabqah gacen.
Yuudah yooboke mari Simqaan-mara lih gacca 'yeh Kanqaan maray Dafat deqsitta magaalal sugehiyya gaaden. Qeebil too marak yeyseenih. Magaala abaareeniih; tet bayseenik sarra, woo aracak migaaqah Corma teetik iyyen. Maqna akak baati 'yaanamah tamaate.
Yuudah yooboke mari kaadu Gaada kee Askalon kee Ekron deqsitta magaalooli kee too magaaloolih dariifal tan baaxo yibbixen.
YALLI Yuudah yooboke mara cateeh; qaleela mango baaxol yen mara wokkek xiiriyeenih, ken baaxol gacen. Takkay immay baddi dariifal yen mari biriitak bicsen gaariira luk yeneeniih; tohih sabbatah Yuudâ mari keenik iissa 'yeh baaxok ken yayyaaqem maduudinnon.
Muusa ken elle amrissa hee innal, Cebron-magaala Kaalibih yeceen. Kaalib duma woo magaalah adda sugte Qanak deqsitta kedoy sidooca gulubuk raddehiyya tokkek yeyyeeqe.
Benyam marah tu gactek, Yabuusah yooboke maray Yarusalaam addal sugehiyya woo magaala yibbixen saaku mayyaaqinnon. Tonna-leemiik Yabuusâ-mari, Benyam-mara lih too magaalal elle raaqen.
Efrayim kee Manasseh yooboke mari, Beetal deqsitta magaalay dumah Luud deqsitak tenehiyya yabbixeenim faxen. YALLI woo gaadul ken cateh. Sinam gibah woo magaala fan ruubeeniih;
a mari magaala gufe waqdi, wokkek num awaquk keenih suge. Woo numuk iyyeenimih, «Kol bahnam mannuk, a magaala akak cula'kke nee uybulluyey» kaak iyyen.
Too num toh ken yuybulleeh; tohuk wadir Efrayim kee Manasseh yooboke mari too magaala gaadeeniih, magaalal suggu 'ye mara inkih qiden. Too numuy magaala elle culan inna keenih warse kee, kay buxah marak kalih mara qideenih num macabinnon.
Too num sarra Ciitâ baaxo fan gexeeh, tokkel magaala xiseeh, woo magaalak migaaqah Luud iyye. Ta saaku fanah too magaala migaaqah Luud deqsitta.
Manasseh yooboke mari, Beet-Saqan kee Taqnak kee Door kee Yiblaqam kee Magiddo kee wohih dariifal tan gaandoodil suggu 'ye mara mayyaaqinnon. Kanqaan mari tokkel elle raaqe.
Sarrak Israayil-mari qande baahak elle baahaamal, ken dirkisak isinni taamah mara ken aben. Takkay immay baaxok ken mayyaaqinnoonuy, yanoonay ken iyyen.
Efrayim mari kaadu Kanqaan maray Geser deqsitta magaalal sugehiyya mayyaaqinnoonuy, elle yanoonay ken iyyeeniih; too mari too magaalal elle ken lih raaqe.
Dablon mari kaadu Kitron kee Nahlol deqsitta namma magaalal suge Kanqaan mara mayyaaqinnoonuy, yanoonay iyyen. Takkay immay dirkih isinni taamah mara ken abeeniih; keenih taamitak elle raaqen.
Aaser mari kaadu Qakko kee Sayda kee Aclab kee Akdib kee Celba kee Afeek kee Racob deqsitta magaaloolil suge mara mayyaaqinnoonuy, yanoonay ken iyyen.
Woo baaxoh yooboke Kanqaan mara baaxok mayyaaqinnoonuuy; tonna-leemiik too mari too magaaloolil ken lih anuk yenen.
Naftaali kaadu Beet-Semes kee Beet-Qanat deqsitta namma magaalal suge mara mayyaaqinnoonuuy, yanoonay ken iyyen. Too kedo woo baaxoh yooboke Kanqaan mara cabeenih mayyaaqinnoonu'mmay, isinni taamah ken dirkisak isinni taamah mara ken aben.
Amoorah yooboke mari, Daan-mara qaleela mango baaxo fanah dirkih ken gacseeniih, tokkeek addah booxaaxih tan baaxo fanah oobe ken kalen.
Amoorah yooboke mari Ceres deqsitta Qale kee Ayyaalon kee Saqalbim deqsita aracal elle raaqen. Takkay immay Efrayim kee Manasseh yooboke mari reedah amol keenik gacca 'yeenih, ken dirkisak isinni taamat ken heen.
Amoorâ-marih cuduud, kilbat le kabul Silaq deqsita aracak Igix le Daaba deqsita arac fan beyak raaqa.

YALLIH malaykatti Gilgal akak iyyan aracaak, Bokim deqsita arac yemeeteeh, tokkel Israayil marak annah iyye. «Masrik sin eyyeqqa heeh sin kaxxa abbobtik, ‹Siinih aceeyyo› exceh xagana akah cule baaxo fan sin baahe. ‹Anu sin lih haysite bical sin mamaka'mmay,
isin kaadu a baaxol yan mara lih hebeltô-bica mahaysitina. Oson sadgat elle aban mansafitte bututtukka haa› 'yaanam siinik exceh en. Takkay immay anu siinik excem maabinnitoonuuy; maabina siinik excem abten. Hay, ceele-waytam abten!
Taway siinik axcemii, Anu ahaysa isin ken gutuqak bahtaanamah, a mara baaxok siinih mayyaaqa. Oson naqboytit siinik akkelon. Oson yaqbuden duyyeeya ofloy edde radaanahiyya siinil akkelon» iyye.
YALLIH malaykatti ah iyye waqdi, inkih tan Israayil ummatta weqteh.
Too aracak Bokim
Yoosuwa Israayil marak iyyeemih, «Ahaysa gexxaasita» iyyeeh; too waqdi kulli num keenik kaah yeceen baaxol gace.
Yoosuwa suggu 'yem fanah Israayil mari YALLA aqbuduk suge. Usuk rabek sarra kinni way, YALLI Israayil ummatah abe kaxxa abina isih yuble mari addunyal suggu 'yem fanah, YALLA aqbuduk sugen.
Núun-Yoosuway YALLIH naqasuh yene qumrik bool kee tabna liggidat yan saaku rabe.
Baaxok kaa elle yoogoqeenim, qaleela le Efrayim rasul sugta Timnat-Ceeres deqsita magaalay kaah yeceenihiyya. Too arac Gaqas-qalek kilbat le kabut raaqa.
Woo saaku sugga 'te kay ado inkih rabteeh; sarra temeete ado YALLA kee YALLI Israayilih abba heem inkih hawwenteh.
Tohuk lakal Israayil mari YALLIH garil dambi lem abak maacisen. Yalla cabba heenih Baqal deqsittaamay Yallih innah yaqbudeenihiyyah qibaadat gacen.
YALLAY ken kaxxa abbobti dooreh Masrik ken eyyeqqa heehiyya yaqbudeenim cabeenih, ken dariifal yan mari Yalla akak iyyaamay yaqbudehiyyah qibaadat ken lih gacen. Too duyyeh qibaadah gommoh radaanam baaheeniih, YALLIH naqabu isinnil oobisen.
Too mari YALLA cinna heeh, Baqal kee Qastarot akak iyyan duyyeh qibaadat gacen.
Toh keenik yuble waqdi, YALLI bagcarriteeh; umeynit buxaaxi keenik akah bubta'nnah abe. Dariifal keenik sugga 'te naqboytit caylah keenik yiysiiseh. Naqboytiitit koysitoonu yeffereenih.
Carbih gexinnaan waqdi, YALLI akah inxicca 'ye innah, abinnaan carbil ken gacsiisak yen. Tonna-leemiik kaxxa gibdaabinat yenen.
Tohuk lakal YALLI a marih gabak ken yayyaaqu waa makaabon keenih yecee.
Takkay immay too makaabonuy Yalli keenih heehiyyah yab cinak sugen. Ken kaxxa abbobti YALLAL luk ten imaan cabeeniih; Yallih aftok duyyeeyâ-qibaada faxeeniih, too duyyeeyah qibaadah gommoh raden. Ken kaxxa abbobti YALLI iyyem abak yeneeni'mmay, ta ado Yallih yab cinteh.
Sinam keenit xukkuttaah ken biyaakan waqdi, YALLAL weeqah hayya haak yenen. Too waqdi YALLI keenih xuwaawak yeneeh; makaabantu doorru haak yeneeh, too makaabanti addunyal yanim fanah kaa catakaay, woo makaabantih gabat Israayil mari qaduwwik akah yayse'nnah abak suge.
Woo makaabonuy Yalli keenih heehiyya rabtek wadir, duma ken kaxxa abbobti abak sugte uma-taamak lafitta 'ta uma-taama abak yenen. Yalla cabba heenih duyyeeya yaqbudeenim dumak laffa haak abak yenen. «Ninnih fanxem abenno» axcuk, uma-gita cabaanam cineenih.
YALLI toh yable waqdi, kulli way bagcarritak yeneeh, «A mari yi yab cineeh, anu ken kaxxa abbobti lih hee Yalla-kee-xaganal digga iyyoonu cineenih.
Tahaysa, Yoosuwak wadir baaxol raaqe mara, Israayil mari ken gutuqak baahaanamah baaxok keenih mayyaaqa.
Immay uxih ahak-sarra, a mara baaxoh addal elle raaqisam faxaah; too waqdi Israayil mari, duma ken kaxxa abbobti akah abak tene'nnah, yoo katayaanam kee, wonna hinna'mmay, yoo cinaanam keenik ableyyo» iyye.
Tonna-leemiik YALLI elle iyye'nnal, too mara xayi baaxok maxiiriyinnaay baaxol ken raaqiseeh; Yoosuwa addunyal yen saaku, a marak inkih, Israayil mara qeebil maysiisinna.

YALLI makkook, Israayil mari baaxo akak qeebit yibbixe mara, keenik yibbixen baaxol elle raaqise. Toh akah abemii, Kanqaan rasut Israayil mari baaxo yabbixe'gidih abe gaadut, woo saaku suge wee maray Israayilih yoobokehiyya yaqiyyire'gidih abe.
Ken akah yaqiyyireemik sabab macaay itteenikii, Israayilik-gamaddi-adoy qeebi able waytehiyya qeebi baritta'gidih abe.
Yallih fayxih baaxol raqtemii, Filistiinik koona magaalal yen mara kee, wohuk kalah, Kanqaanah yooboke maraay Saydâ mara kee, tonnah kaadu, Ciiwih yooboke marak ten. Ciiwî mari Lubnaan qaleelak Baqal Cermon deqsitta qaleh ragidik xabba haanamay Camat deqsita daabah amma 'yaanam tan baaxol yen marak ten.
Israayil mari, YALLI Muusal oobise xintoy Muusa a saaku tan adoh kaxxa abbobtik kataata iyyehiyya, YALLI elle iyye innal, kataataanam kee cinaanam keenik yable'gidih, Yalli a mari ken addal yanay iyye.
Sarrak, Israayil mari, Kanqaan-maraay Ciitâ-maraay Amoorâ-maraay Feriidâ-maraay Ciiwî-mara kee Yabuusâ-mara lih ken baaxol dabqih gacen.
Say xaylo rihimih keenik abiteeniih, isinni xaylo kaadu rihimih keenih yeceen. Tohuk kalah, oson aqbuduk sugen duyyeeya ken lih yuqbuden.
Israayil-mari isi Dagelta hawwenna heeh, Baqal kee Aseera deqsittaamay woo mari Yallih aftok aqbuduk sugehiyya ken lih yuqbuden. Tohum YALLIH garil dambik keenil loowinte.
Tohuk gexxaamah, YALLIH bagcarra keenil obteeh, Kusan-Risqatayim akak iyyan malikiy Mesbotaamiyal dardaarehiyya qeebih keenik iysissa heeh reedah amol keenik hee. Israayil mari bacra sanat kay gubat gace.
Sarrak Israayil mari weeqah YALLAL hayya heen. YALLI too waqdi ta malikih gabak currih ken yayyaaqu waa num keenih ruube. Tohumuu, Qotniyel deqsita numuk ten. Qotniyel Kanad baxak ten. Kanad, Kaalibik qunxa toobokoytak ten.
YALLIH *Roocaaniyya kaal obteeh; too waqdi Israayil ummatak abba yekke. Sarrak Mesbotaamiyah malikiy Kusan-Risqatayim deqsitehiyyah gaaduh gexeeh, YALLI too malikik qeebil kaa yiysiiseh.
Tohuk lakal morootom sanatih gide woo baaxol amaan gace. Sarrak Qotniyelil Yallih amri yemeete.
Israayil mari isi uma taamat qagteeh; too uma-taama YALLIH garil dambih keenil loowinte. Oson too umaane abeenimih sabbatah, YALLI, Qeglon deqsita malikiy Mooyab rasul malikih yenehiyyah qande yeceeh keenik yiysiise.
Qeglon, Qammon-mara kee Qamaalek-mara isi mara lih hayya heeh, gaaduh keenih yemeeteeh, too gaadul Yeriko deqsitta magaalay bagul le migaaqah Nakiila le Magaala deqsitak sugte keenik yibbixe.
Ta malik taban kee bacra sanatah Israayil isi milkih abbaxuk suge.
Takkay immay YALLAL weeqah hayya heen waqdi, YALLI ahak currih ken yayyaaqu waa num keenih hee. Tohuu, Benyaamah yooboke Gerá-Eehud deqsita guralik yen num yen. Israayil mari gabal kaak gabbara hayya heenih malik fanah kaa ruuben.
Eehud inki cusulih gide takke namma-af leh tan gile bicissa heeh luk gexe. Too gile migdi tattabak bagul isik uxuyya heeh, amol saro akak heeh gexe.
Too gabbara gabat hayya heeh malik fan yemeete. Malik Qeglon kaxxa gabul luk yen.
Eehud a gabbaray baahehiyya kaah yeceek lakal a gabbara quukah baahe marak, «Isin ahaysa gabbara wadbisseenik isinni baaxo uduura» iyye.
Toh inxicca 'yeh isih Gilgal deqsita aracih garil tan oren-xaak gufeh sugek wadir malik fanah yuduureeh, malikik iyyeemih, «Malikow, koh warsam faxa sirri liyo» iyye.
Too waqdi malik isi marak, «Ahaysa akke dibuk neh caba hay» iyye. Too waqdi too mari inkih afah yewqe.
Too waqdi malik isi qari amol xisen xabca le qarik addal yen. Eehud malik fan xayyowwa 'yeeh, «Yallak koh temeete farmo koh abbixe» iyye. Toh yoobbe waqdi malik solla 'ye.
Migdal tikiyat luk suge gile guri gabah siibba heeh, taaxige malikik bagut culussa hee.
Too gile bagut daabáh kaak amma 'teeh, buucusuk kaak tewqe. Gile baguk kaak mayyaaqinnay edde cabeeh; too waqdi malikik bagi-xayti taaxige giley daabáh kaat cultehiyyak bagul uduurra 'ye.
Sarrak qarik yewqeh xabca le qari maftacat aliffa heeh isih gexe.
Malik taamat yan mari yemeete waqdi, qari irok maftacat alifih keenih suge. Takkay immay malik qari addal bagi daacot udurrutem yekkelen.
Sarrak afal kaa qambaalak udurruteenih immay qari fake weem yublen waqdi, maftac bahha heenih faken. Faken waqdi ken malik qari-baaxak-bagul qangalayluh radeh yaniih, rabeh keenih suge.
Eehud too waqdi, oson qari afal kaa qambaalaanah gide direh suge. Oren-xaak tabba 'yeh, Seeqira deqsita arac gufeh yen.
Qaleela le Efrayim rasu gufe waqdi Israayil marah *baanta yoogoreeh, «Ummatey carbih uguta» iyye. Too mari yemeete waqdi, qaleelâ baguy dabaqah elle sugeenik foocat gacca 'yeh ken bee.
Keenik iyyeemih, «YALLI Mooyab marak qeebil sin yaysiisu waah yani'mmay yoo kataya» iyye. Kaa katayeeniih, Mooyab mari Ordon weeqaytuuk gacca 'yeenih akak tabe raaren arac keenik yibbixen. Tokkel suggu 'yeenih num keenik tabe kalen.
Too ayro Mooyab-qaskaray carbil nagay timixxigehiyyak tabna alfih num qiden. Inki num asillimi keenik mahannon.
Too ayro Mooyab-marak qeebil yeyseeniih; baaxo tohuk wadir bacra-tabanih sanatah amaan tekke.
Eehud lakal Israayil mara cattem, Qanát-Samgar deqsita numuk ten. Usuk Filistiin marak laca boolih num, laa edde dacrisan af le birtat qide.

Eehud deqsita makaabanti rabek wadir, Israayil mari qagteeh YALLIH garil dambi lem baahe.
Tohuk gexxaamah YALLI, Yaabin deqsita malikiy Kanqaanah yoobokehiyyay Caxor magaala xiinisak yenehiyyak carbil ken gacsiiseeh kay gabat ken yiysibixe. A malikih qaskarih abba, Sisra deqsita numuy Carooset-Goyim deqsitta magaalal guubuh yenehiyyak ten.
Yaabin sagla-boolih gaariy biriitak bicseenihiyya luk yeneeh; Israayil mara labaatanni sanat racmatta sinni uma xintot abbaxuk yen. Sarrak Israayil-mari YALLAL weeqak catoh kaa kallacen.
Too saaku Deboora deqsitta barray Laffidot deqsita num abbaxuk yenehiyya nabih teneeh; Israayil marak kaadu makaabantok ten.
Ta barra qaleela-le-Efrayim-baaxok Raama kee Beetal deqsita aracak fanal ten nakliitâ-caxak gubal daffa 'tah cokmaabak ten. Tonnal too nakliita, Deboorâ-nakliita iyyen. Israayil mari cakki goranah tet fan gexak yen.
Ayrok teena Abinqám-Barak deqsita numuy Naftaali deqsitta baaxol tan Kedes deqsitta magaalal guubuh yenehiyyah farmo rubte. Farmoh kaak inteemih, «YALLAY Israayil doore Dagelta kinnihiyya amri kol oobiseh kok iyyeemih, ‹Naftaali kee Dablonuk tabna alfi yakke mara baahay Taabor qale fan ken bey.
Too waqdi Yaabin qaskarih abbah yan Sisra baaheyyooh; usukuuy Kisyon deqsita weeqaytih garil qeebi kot abele. Usuk isi gaariira kee qaskar luk amaatele'mmay, qeebil atu kaak aysetto› 'yaanam YALLI kok iyye» kaak inte.
Barak ahal teetil gacsemii, «Atu yo'lih gexxek gexeyyooh, atu yo'lih gexe waytek magexa» 'yaanam teetik iyye.
Too waqdi is kaak inteemih, «Meqeh hay, ko'lih gexeyyo'mmay, anu sin lih gexek, qeebil geynu wayna iisa barrah migaaqah orbele ikkah, ku migaaqah orbe waytam taaxigeemi. YALLI Sisra barrâ-gabat heele» kaak inte. Toh inxicca 'teeh Deboora Kedes fan Barak lih gexxe.
Barak, Dablon kee Naftaalih yooboke marah Kedes fan seeco abeeh; too waqdi tabna alfih num kaa kataye. Deboora kaadu kaa'lih gexxe.
Toh tekke saaku, Ceebar deqsita numuy Keena deqsitta kedoh yoobokehiyya, Kedes deqsitta magaalah xaqul yan aracay Xaqnannim deqsitahiyyal toobokeh ten garsah garil isi siraq bahha heeh sooliseh yen. Too num Cobab deqsita numuy Muusak balluh yenehiyyak radde Keena deqsitta kedoh aabakuk yeneeh; takkay immay keenik baxsimma 'yeeh, isi siraq dibuk tani'kkel heeh yen.
Sisra, Barak Taabor-qale yewqem yoobbe waqdi,
isi sagla boolih gaariy biriitak bicseeniy faariisat giitak beyaana kee isi marah inkih seece. Carooset-Goyim deqsita aracaak Kisyon-weeqaytu fan ken bee.
Too waqdi Deboora Barakak inteemih, «YALLI koo miraacisah yanik gex. A saaku YALLI Sisrak qeebil koo aysiisele» kaak inte. Too waqdi Barak, Taabor-qalek tabna alfi takke qaskar luk oobe.
Barak isi qaskar luk ken yabbixuh yemeete waqdi, YALLI, Sisra kee kay gaariiray biriitak bicseenihiyya kee kay marat badit qide. Too waqdi Sisra isi gaarih amok oobeh ibay ibah yoowwe.
Barak, gaariira kee qaskar Carooset-Goyim fan ayradduk ken bee. Sisrâ-qaskar takkeemiik tembexeeh; inki num kinni way keenik maraaqinna.
Sisra, Yaqel deqsitta barray Ceebar deqsita num abbaxuk yenehiyyah siraq fan kude. Ceebar Keena deqsitta kedoh yooboke numuk ten. Woo num woh akah abem, Malik-Yaabin Ceebar-buxah-mara lih meqe qalla luk yeneemih sabbata.
Yaqel afal kaah matarteeh kaak inteemih, «Yi qammow, amaay yi siraqih addal mameysitinay culey» kaak inte. Too waqdi usuk woo siraqih adda culeeh; isiiy woo siraaqak golik addat kaa tooqore.
Tohuk lakal, «Ku maganah bakaaritah anik, maqab lee yoh acuy» teetik iyye. Is too waqdi canti-koxxak af fakka hayteeh can kaah tecee. Sarrakaay edde suge aracat kaa gacisse.
Tohuk lakal usuk teetik iyyeemih, «Siraaqak afal soolaay; ‹Akke num maay yemeete?› kok iyyeenik, ‹Mamattinna› inxic» teetik iyye.
Sarrak kaxxam cawaleh yeneeh kaxxa xiinit yan waqdi, Yaqel maataka kee siraq edde daabisan birta gabat hayya hayteh, caatih kaa fan amma 'teh, siraq edde daabisan birta moyyak tattabat kaak muddeh; too birti baaxo guffu haam fan dagaak maatakat aatakuk kaa qidde.
Barak, Sisrâ-goranah yemeete waqdi, Yaqel afah bukku 'teh kaah garayteeh kaak inteemih, «Atu gorrissa num koo aybulleeyyok, annah am» kaak inte. Too waqdi usuk tet lih woo siraq adda culeeh; tokkeh addal Sisray rabeeh baaxol radey moyyat akak siraq edde daabisan birti culah akak yanihiyya kaah suge.
Too saaku Yalli Israayil-mara Kanqaan-malikih yen Yaabinik yiysiiseh.
Bisoh kaa gutuqak gutuqak, ellecabol kaa bayseenih.

Too saaku Deboora kee Abinqám-Barak a saare abte:
«Israayil mari qeebit baguuk ugte;
ummatta ruffu axcuk qeebit isinni fayxik ugten.
Tonna-leemiik YALLA fayla taafay!
Isin, malikwak, ankacisa!
Baaxoh abbobtik, cubbusa.
YALLAY Israayil doore Dagelta kinnihiyyah
faylah argideyyo; kaa saariseyyo.
YALLAW, Seeqir qaleela cabteh gexxe saaku,
Edom deqsita rasuk tewqe saaku,
baaxo tengeyyeeh qaraanak rob radeh;
qamburreh addak lee caxitte.
Qaleeli YALLAY Siinâ-qale yamlikeh foocal axaxiteh
YALLAY Israayil doore Dagelta kinnih foocal axaxiteh.
Qanát-Samgar deqsita numih saaku,
Yaqel deqsitta say-numih saaku,
arho woo baaxoh adda gexak masuginna.
Gexenti uqurat xaqu akak gacak sugen.
Debooray, atu tamaatem fan Israayil baaxol
gaandoodiy sinam akak teerrel,
atu amma 'tam fan mandar-taameenit ween.
Sarrak atu temeeteeh ina keenih tekke.
Israayil mari Yalla akke sinnim yuqbudeh;
too saaku woo baaxol qeebi gace.
Morootom alfi yakke Israayil marat
gob kee macaxu gabat le num mananna.
Yi afqado Israayil qaskarih abbobti lih tan;
isi fayxiik qeebi abe mara lih yok tan.
YALLA fayla taafay!
Isin qado danoonah amot kooril yan maraw,
isin kaadu faxxen ikke ibah gexa maraw,
ankacisaay; ahamat yaaba.
Qeelaali deraafil yan butta yakke mari
YALLIH iisat afracuk yaabanaah
Israayil mari yeyseemit yaaban.
Tohuk lakal YALLI ummatta elle sugte magaaloolik
butta akkuk gexxe.
Ugut Debooray, ugut!
Tirtirisak nee bey!
Abinqam baxa Barakow, bisoh gexay,
seewah orbissa mara gabat bey.
Sarrak imaan le mari isinni abbobtil yemeeten;
YALLIH mari qeebi aba'gidih, bical gacca 'yeenih yol yemeeten.
Qamaalekih yooboke marak iisa gee maray
Efrayimih yoobokehiyya isi baaxok yemeeten;
Benyam kedoh yooboke marih lakat yemeeten.
Qaskar amrissa abbobti Makirik temeete.
Qeebi foocat tan qaskar Dablon baaxok temeete.
Issakar-kedoh tooboke kedoh abbobti
Deboora lih temeete.
Issakarah yooboke mari Barak-gubat gace.
Oson woo dorrih adda kaa katayak ooben.
Takkay immay Ruuben-kedo baxsinteh;
gexaanam kee raaqaanam yeegemeenih.
Oson illi lih akah raaqeenim macak tan kaa?
Illi-loyni illih aba seeco yaabbeeni'gidi innaa?
Ruuben-kedo baxsinteh;
gexaanam kee raaqaanam yeegemeenih.
Gilqad-rasul daffeyta kedooda
Ordonuk ayrô-mawqa le kabul elle teede.
Daan-kedo doonikit edde raqte.
Aaser-kedo baddi afal elle teede;
baddi afih dariifal elle raaqen.
Dablon kee Naftaalih yooboke mari
carbi-booxa yemeeteeniih
‹Faxem net takke way carbi abenno› iyyen.
Taqnak deqsita aracal Magiddo deqsita illaltih garil
malikwa temeeteh qeebi abte.
Kanqaan baaxoh malikwa qeebi abte.
Takkay immay oson lakqo mabennon.
Cutuuka qaraanaak qeebi abte;
cutuuka qaraanal yan isi gita gexak
Sisrat qeebi abte.
Kisyon daqaarak yemeete weeqi duufut ken bee;
Kisyon weeqaytuy weeqahiyya ken bayse.
Gaaduh gexeyyo! Digga xica!
Tohuk lakal faariisa xoxobak temeete.
Woo faariisah ibitteek radda xongolo kakkaqô xaw telle.
YALLIH malaykatti, ‹Meerod abaara› 'yaanam iyye.
‹Wokkel enna 'ya mari mamattinnaay
YALLIH xaqut gacaana'gidih mamattinnon.
Kay qaskaray kay qeebi abta makkinnon;
tonna leemik uma'nna ken abaara› 'yaanam iyye.
Agabuk inkih fuli barkat edde heem Yaqeli;
barkat lem, Keenah yooboke Ceebar yabbixe barra.
Dabaaqah siraq addal yan agabuk
is inkih yayse barkat le barra.
Sisra lee essere waqdi is can kaah tecee.
Meqe marah maaqo elle baahan mingilil
qitti can kaah bahte.
Siraq edde daabisan birta guri-gabat hayte;
taamâ-marih maatakat migdi-gabat hayte.
Sisrâ-moyya edde muddeeh, tiggiggile;
moyyak tattabat kaak muddeh.
Namma gulubuh radeeh yinnikisseh
teetik foocal qangalaylut raaqe;
baaxok bagul radeeh edde rabe.
Sisrah ina taagataak wagitte;
taagat boohaahik addak wagitte.
Too waqdi itteemihii:
‹Faras-gaari kaak macah udurrute?
Kay faroosa xayih akah amaate waytam macaay?›
'yaanam axcuk waagisse.
Tu-taaxagoh yan agbi yab teetil gacseeh;
is kaadu qagamqagitak isi bagut tucsubeemih,
‹Boylah orbisoonu waanamih goranat yanin keeni;
baxuwwa takkuu, hinnay kaadu nammayay,
qaskarah yacoonu waanah goranat yanin keeni.
Nabam meqe saray Sisra yacoonu waanah
goranat yanin keeni.
Fillah qaxa yeymeeqen bila baahaana'gidih
goranat yanin keeni.
Fillah bilen saro goranat yanin keeni›
'yaanam isi bagul tucsube.
YALLAW, ku naqboytit ta marih rabah rabtay.
Ku kacnoytit tawqe ayroh innah ifay»
'yaanam axcuk saare aben.
Tohuk lakal morootom sanatih gide woo baaxol amaan gace.

Israayil mari fiirik geerah dambi lem YALLAL baahen. Tohuk gexxaamah YALLI malcina sanatah Miidiyan-mara abbootanah amol keenik hee.
Miidiyan mari caylah Israayil marak lafitak yen. Tonna-leemiik Israayil mari qaleeli-amol gabla kee kalah tan aroocay amô-reebu let yombooqoren.
Israayil mari buqreh dariyyu qidinnaan waqdi, Miidiyan-mari, Qamaalek-mara kee ayrô-mawqa le kabul yan mara lih gacca 'yeenih qeebih keenit abak ken abbaxuk yenen.
Oson elle yanin arac guubuh haysitta heenih, Gaada deqsitta magaalâ fan guffa hayta baaxol yuysubukeenim keenik bayisak yenen. Illi kee laay danoonak elli haanam inkih dannabah keenik been. Edde adoobitaanamak tu keenih macabinnon.
Tonnal laa kee sirooqa gabat luk mangah qanayti gide akkuk yemeeten. Ken kee ken gaali ixximâ-mangah loowimak mananna. Israayil baaxo amma 'yeenih baaxol sugga 'tem inkih keenik bayisak sugeeniih;
tonna-leemiik Israayil mari baacak gexxaamah, YALLAH deero abe.
Israayil mari YALLI Miidiyan marak ken cata'gidih kaal weeqen waqdi,
YALLI nabi keenih ruubeeh, woo nabi YALLAY Israayil doore Dagelta kinnihiyyak farmo keenih baahe. Woo farmo intaamah, «Anu isin naqoosah elle sugten Masrik sin eyyeeqeh,
Masri mara kee a baaxol yan maray qeebi siinit abehiyyak sin cateh. Isin ken gutuqak temeeten waqdi wadirih ken kudseeh ken baaxo siinih ecee.
‹Sin Dagelta yoo YALLAAY; ama away isin baaxol akak tanin Amoorâ-mari yalla 'yeenih yaqbudeenim maqbudina› 'yaanam siinik exceh suge. Isiniiy woo yaabat maqal yok mahanniton 'yaanam iyye» keenik iyye.
Tohuk lakal YALLIH malaykatti Qofra deqsitta magaala fan yemeeteeh; wokkel garsâ-gubal daffee. Woo caxa luk tenem, Yoqas deqsita numuy Abiqeder marak radek ten. Kay baxi Gidqoon, Miidiyan-mari kaa akah able waa'nnah, qinab caxah maqab elle bicsan aracal kamadii kee caffa tittat anfiyak suge.
Too waqdi YALLIH malaykatti tokkel kaah yumbulleeh, kaak iyyemii, «Qande le agirow, YALLI ko'lih yan» kaak iyye.
Too waqdi Gidqoon YALLIH malaykattuk iyyeemih, «YALLI ne'lih yenek, annah tanim net akah takkem maca kot celta, yi amoytaw?» kaak iyye. «Ni kaxxa abbobti neh warisseh sugte qagabah taniimiy YALLI abeh iyyeenihiyya kee, Masrik ken elle yeyyeeqe'nnay neh warseenihiyya maca tekke? YALLI maqal net aalle cineeh; Miidiyan marih xukkot yan mara nee abe» iyye.
Tohuk lakal YALLI kaa fan wagteh kaak iyyeemih, «Koo rubtam yook, caylak litoh gide koo xiqtah tanik, gex. Israayil mara Miidiyan marih xukkok cat» iyye.
Too waqdi Gidqoon iyyemii, «Yi amoytaw, anu Israayil mannal catah an? Manassek, anu akak an exxa, kedok inkih boolah gacca 'ya maraay; anu kaadu inni buxah marak inkih gaca num kinniyo way, mannal ken catah an?» iyye.
YALLI kaadu kaak iyyeemih, «Anu koo cateyyooh; tonnal abtu duudetto. Miidiyan mari qandek inki numih gide kol mayallaay; bututtukka ken heetto» kaak iyye.
Gidqoon too waqdi iyyeemih, «Atu yoo faxxe koo tekkek, Yalla kinnitoomih astah tuk teena yoo uybulluyaay,
ku maganah sadgatah maaqo baaham fan magexin» iyye.
YALLI kaak iyyeemih, «Atu tamaatem fan elle sugeyyo» kaak iyye.
Too waqdi Gidqoon isi buxa gexxa 'yeeh girgirru usgudda heeh alayse. Sarrak bululuk tabna kiilo takkem bahha heeh kamiir edde asgalle'kal gaqambo akak bicse. Alayse cado kafaqat hayya heeh, saalooy distit hayya heeh, garsâ-caxah gubah sadgatah kaah baahe.
Too waqdi malaykatti kaak iyyeemih, «Ama cado kee gaqambo a xixxaqak amol haay; saalooy amol kaak cax» kaak iyye. Gidqoon tonnah abe.
Tohuk lakal YALLIH malaykatti amma 'yeh, woo cado kee gaqambo, gabat abbaxuk suge caxxah xage. Woo xixxaqak gira tewqeeh cado kee gaqambo cararte. Tohuk lakal malaykatti qelliteh.
Gidqoon too waqdi, yublem YALLIH malaykattu kinnim yeexege. Sarrak wariggat iyyeemih, «YALLAW, Mulki le Dageltaw, ku malaykattu fooca kee foocah ubleh an!» iyye.
YALLI kaak iyyeemih, «Wagri ko'lih yanay. Marabtak, mameysitin» kaak iyye.
Tokkel Gidqoon YALLIH migaaqal sadgat elle aban arac bicse. Too aracak migaaqah ‹Wagri YALLAT yan› 'yaanam iyye. Woo aracay sadgat elle abehiyya a saaku fan Qofra deqsita aracal yan. Qofra, Abiqeder gulub guubuh le aracak ten.
Too bar YALLI Gidqoonuk iyyeemih, «Ku abbah awurwak nammeyhaytoh awuruy malcina karmat yanihiyya bahha haay; ku abba Baqal deqsittaamah sadgat elle aba mansaf butukka hay; tohuk lakal Aseera deqsittaamay yaqbudeenihiyyah astah soolisen gurmudday Baqal-mansafak garit yanihiyya kaadu butukka hay.
Tohuk lakal a koomah amol, meqe'nnal heen xeetik, YALLAY ku Dagelta kinnihiyyah sadgat elle aban arac bicis. Malcina karmat yan awur bahha haay, cado akak carrisan sadgatah, woo Aseera deqsitta gurmuddak tiddigille bocol cararis» kaak iyye.
Gidqoon taamâ-marak taban yakke mara gabat hayya heeh YALLI kaak aba inxicca 'yem abe. Isi ahli kee magaalâ-marih meysih aham laqo abu meysiteeh barat abe.
Kataya maaca magaalâ-mari maaca dibroh uguttu iyyeenih yemeeten waqdi, woo Baqal deqsittaamay yalla 'yeenih yaqbudeenihiyyah bicsen mansaf kee, Aseera deqsittaamay yaqbudeenihiyyah astah soolisen gurmudda bututtukka heenih sugen. Malcina sanatat yan awur qusbih bicsen sadgat-aracih bagul usgudda heenih cado akak carariseenih keenih sugen.
Oson tah yublen waqdi, «Ah abtem iyyaay?» tittak iyyen. Sarrak ah abe marih goranat gaceeniih; too waqdi Yoqas baxi Gidqoon aham abeemit raden.
Too waqdi oson Yoqasak iyyeenimih, «Ku baxi Baqalah bicissa hayne mansaf nek yiggileh yaniih; woo mansafak garit bicisneh sugne Aseerah hayne gurmudda kaadu bututtukka nek heeh yanikiiy, ah kaat macabnaay kaa qidenno'mmay, ni fanah kaa bah» iyyen.
Too waqdi Yoqas, naqabu afqadot hayya hee maray kaa fan yemeetek, «Away isin akah yabtaanam Baqal maay kinni? Kay aftok yabtaana innaa? Kay aftok yaabinnaan num, maaci maacisaamak naharal, rabeh maacisele. Baqal yalla yekkek, isi aftok isih yaabitay, tiddigillem kay mansafak» iyye.
Too saakuk wadir, Gidqoonuk Yarubbaqal
Tohuk lakal Miidiyan kee Qamaalek kee ayrô-mawqa le kabu ten baaxol eneyya 'ya mari inkih tittal gaabowwa 'yeh, Ordon weeqaytuk gacca 'yeenih Yidraqel-Daqaral yinfiddigen.
YALLIH *Roocaaniyya Gidqoonul obteeh; usukuuy Abiqederik rade mari kaa elle kataata'gidih, *baanta keenih yoogore.
Manasseh yooboke maray Ordon weeqaytuk namma gambil yanihiyyah mari inkih kaa kataata'gidih, farmo keenih ruube. «Anu fooreh immay yoo kataya» 'yaanam keenih ruube. Aaser kee Dablon kee Naftaalih yooboke marah inkih farmo ruube, «Amay yoo kataya» 'yaanam keenih ruube. Oson too way kaal yemeeten.
Tohuk lakal Gidqoon Yallak iyyeemih, «Atu, ‹Israayil ku gabat cateyyo› yok inte.
Hay meqek, anu woo burri-cabuub elle afiile'kkel, idak yirgiqen xagor heeyyo. Maaca too xagoorih xagaral naafu macsissaay baaxo kafinuk macsisse tet tekkek, tonnal atu Israayil mara yi gabat cattam faxxam aaxigeyyo» iyye.
Hununuh too usuk inxicca 'yem tekke. Gidqoon nammeyhaytô-saaku maaca ugte waqdi, woo xagor uxmumma heeh; too waqdi wokkek caxte naafi sacni leek kibba hee.
Tohuk lakal Gidqoon Yallak iyyeemih, «Dagooh gide yaabat qagitu waak, Yallaw, yoo isi naqabuk yoo cat. Inki adda dagoorul kaadu gabbatu waak, away kaadu xagor kafisaay baaxo uynannos» iyye.
Too bar Yalli toh abeh. Too barih maaca xagor kafinuk maaciseeh; baaxooy naafu luk uynuk maacisse.

Gidqoonuy Yarubbaqal yaaxigeenihiyya kee, kay mara inkih, yakkeenimiik maaca ugutta 'yeeniih Carod-buyyih garil yinfiddigen. Miidiyan mari keenik kilbat le kabut raaqa daqaaray Moore deqsitta koomak garil yanihiyyal gacen.
Tohuk lakal YALLI Gidqoonuk iyyeemih, «Atu lito mari mangoh; a axxul le mari inkih carbit engellaay woo carbil eessa iyyeh ken tekkek, isinni mangah geen iisa keenit ceelele ikkal, anu keenih ecee iisa keenit maceltaay; galto yoh elle magacsan.
Tonna-leemiik keenik intaamah, ‹Nanu a Gilqad qalel elle aadenno'mmay, meysita num siinit yenek, wadirih isi buxa fan yaduuray› keenik inxic» iyye. Usuk toh keenik iyye waqdi, labaatanna kee namma alfih num yuduureeh; tabna alfih num elle raaqe.
Tohuk lakal YALLI Gidqoonuk iyyeemih, «Uxih sinam kok mangohuk, lee elle tani'kke fan ken beyaay; anu wokkel ken koh tittak baxseyyo. Anu ‹Ama num ko'lih gexay xic› akak axce num ko'lih gexay inxicaay, ‹Ama num ko'lih gexe waay› akak axce num isi'lih gexe kal» kaak iyye.
Tohuk lakal Gidqoon woo mara lee fanah beeh; YALLI too waqdi kaak iyyeemih, «Lee gabal yaaqube mara kee, gulubuh gacca 'yeh afah elle radeh yaaqube mara tittak baxis» kaak iyye.
Tokkel lee gabah kumusak yooqobe mari sidiica boolih gid yekkeeh; raqqa 'ye marah tu gactek, yakkeemiik gulubuh gacca 'yeh afah elle radak yooqobe.
Too waqdi YALLI Gidqoonuk iyyeemih, «A sidiica boolih numuy lee gabah kumusak aaqabuk sugeenihiyyah gabat, Miidiyan marak sin aysiiseyyok, raqqa 'ye marak inkih buxah uduura inxic» iyye.
Too waqdi Gidqoon woo sidiica boolih numuk kalih mara buxah ruube. A sidiica boolih num, woo mari gabat luk suge sakayi kee *baantooti keenik raaqisen. Miidiyan mari, oson elle yanin aracak gubat raaqa daqaaral yinfiddigen.
Too bar YALLI Gidqoonuk, «Ugutaay gexay qeebi keenit abay; elle yanin arac keenik ibbix. Anu keenik koo aysiiseyyok» kaak iyye.
«Takkay immay ken tabbixeemik meysittek, oson elle yinfiddigen ikke fan, koh taamita numuy Fuura deqsitahiyya luk gex.
Tokke guftu wayta waqdi oson iyyaanam aabbettooh; too waqdi mameysittay niya kot gaceleeh, ken abbixetto» kaak iyye. Tonna-leemiik Gidqoon kee kaah taamitak yen Fuura, naqboytit elle tan arac fan gexeeniih; garih akak amma 'yen.
Miidiyan kee Qamaalek kee ayrô-mawqa le kabu ten baaxol eneyya 'ya mari, woo daqaarih addal, mangah qanayti gide akkuk yeneeh; kulli'kkel cakakka 'yen. Baddi-afal qiddeyti mangah yakkeh gide yakke gaala luk yenen.
Gidqoon wokke gufe waqdi, kataysa, isi kataysah soono warisah yoobbe. Woo kataysa kataysak iyyemii, «Gabru deqsitta darok bicsen gaqamboyta kombobbolitak amma 'teh elle nanfiddige aracal yan siraaqal radde. Too waqdi woo siraq qanxixeeh baaxok bagul deerih rade» kaak iyye.
Kay kataysay woo soono akah warse kaak iyyemii, «Wohuu, Israayilih yooboke Gidqoon deqsita numih seefi. Tohu'kkal, gersim makkalin. Yoqás-Gidqoon seef kinni. Yalli Miidiyan mara kee inkih tan ni qaskarak kaa yiysiiseh yan» axcuk, soonok maqna kaah yifdige.
Gidqoon a numih soono kee woo soonoh maqna yoobbe waqdi, gulubuh gacca 'yeh isi Dageltah candu gacse. Tohuk lakal Gidqoon woo Israayil mari yinfiddige ikke fan yuduureeh iyyeemih, «Uguta! Uguta! YALLI Miidiyan-marak sin yiysiiseh yanik uguta» axcuk anay fayya haak yaabe.
Too waqdi isi maray sidiica bool yakkehiyya sidiica ikkel kurra heeh, sarrak kulli numuh *baanta kee, addat ifoyti akak yan buuti yecee.
Tohuk lakal keenik iyyemii, «Anu, woo oson elle yinfiddigen aracak gari maada waqdi, anu abam wagitaay, toh aba.
Yoo kee yo'lih yan marak kulli numuy isi baanta nek yaagure waqdi, isin kaadu, woo oson elle yinfiddigen ikkek dariifaak, kulli num siinik isi baanta yaaguray. Too waqdi, anay fayya haak, ‹Ah YALLA kee Gidqoon cormatah abna carbi› inxica» keenik iyye.
Gidqoon kee kay mara barak gudet xayi waqla, woo dacayrih sugte qaskar dacayri aracak kattek sarra dagoom sugeenih, woo mari elle yinfiddige aracat xayyoowen. Tohuk lakal baanta yoogoreeniih woo buutittey gabat luk sugeenihiyya yiggiggileenih.
Aki namma butta kaadu too oson abeenim abte. Sarrak yakkeenimiik guri gabat ifoyta heeniih migdi gabat baanta luk, anay fayya haak, «Ah YALLA kee Gidqoon seefi!» iyyen.
Kulli num keenik woo mari elle yinfiddige aracih deraafil soolol gace. Too waqdi taaxige-mari yakkeemiik deero abak kuden.
Gidqoon mari yakkeemiik sidiica boolih baanta yoogoren waqdi, YALLI, Miidiyan mara qeebi tittat ken yuyfukuneeh, seefit titta qiden. Too mari tokkeek aben kudmah, Dareeda deqsita rasuk Beet-Sitta deqsitta magaala kee, Aabil-Macoola deqsitta magaala dariifal tan baaxoy Tabaaqot deqsitta magaalat xayuk raqtahiyya fan yoowwen.
Tohuk lakal Naftaali kee Aaserih yooboke mara kee Manassê-kedok namma exxa elle tan baaxoh inkih seeco abeeniih; oson too waqdi Miidiyan mara lakal ayradduk xiiriyya heen.
Too waqdi Gidqoon, Efrayim baaxok qaleela mango rakaakayal tan Efrayimih yooboke marah farmo ruube. Keenik iyyeemih, «Miidiyan marat qeebi abtaana'gidih ama. Ordon weeqaytuk Beet-Baara fan, lee le arooca inkih tabe ken kaltaana'gidih, amaay qeebi keenit aba» 'yaanam keenih ruube. Inkih yan Efrayimih yooboke marih seeco abeeniih; too seecol Efrayim mari Ordon weeqaytuk Beet-Baara fan enna 'ya lee le arooca yibbixen.
Too gaadul Miidiyan abbobtih nammay yibbixen. Too namma abbay yibbixeenihiyya migaaqah Qoreb kee Deeb deqsitak yenen. Qoreb deqsita num Qoreb-xixxaqih garil qiden. Deeb kaadu qinab kamri elle bicsan Deeb deqsita aracal qiden. Miidiyan mara lakak ayradduk baaxo cabsiiseeniih; Qoreb kee Deeb moyya irgiqqa heenih Gidqoon fan baahen. Usuk too waqdi Ordon weeqaytuk ayrô-mawqa le kabul keenih suge.

Tohuk lakal Efrayim mari Gidqoonuk iyyeemih, «Atu Miidiyan mara lih qeebi abta'gidih gexxe way, neh macah seece wayte? Annah tanim nel akah bahtem macaay?» axcuk kaxxam kaa yessecekken.
Usuk too waqdi keenik iyyemii, «Anu abem isin abteenimih gide takkem hinna. Isin inkih yan Efrayim marak abteenim, ni mari yakkeemiik abeemik fula le.
Yallih caylah woo namma Miidiyan abbobtiy migaaqah Qoreb kee Deeb deqsitak tenehiyya qiddem siini. Anu woo gid takkeemih maca abe?» keenik iyye. Usuk ah keenik iyye waqdi, abeenih sugen bagcarrak afqado keenik xamacca 'te.
Too waqdi Gidqoon kee woo sidiica boolih num Ordon weeqaytuk woo qaxa fan tabeenih yenen. Too waqdi cawaleenih yeneeni'mmay, uxih naqboytit lakak ayradduk yenen.
Sukkot deqsita arac gufen waqdi, Gidqoon woo magaalah marak iyyeemih, «Sinam yok cawalteh qululteh tanik, sin maganak a marah gaqambo telleenik ken yoh waday; akah genxam, Debac kee Xalmunna deqsita namma malikiy Miidiyanah yoobokehiyyah gaaduuy; nibbixeh ken bahna'gidih genxa'mmay gaqamboh tu telleenik, a mara yoh wada» iyye.
Too waqdi Sukkot-abbobti kaal gacisseemih, «Ahaydumah abbixe'kal tan Debac kee Xalmunnah, away ku qaskarah gaqambo nee essertaa?» kaak iyyen.
Too qangaral keenil gacsemii, « ‹Meqeh hay maca le! YALLI Debac kee Xalmunna yi gabal hayu waa saaku, keenan kee tiqir le coox tu elle ane sinni ardik bahha heeh, sin aagureyyo» keenik iyye.
Sarrak Fanyel fan bisoh gexeeh, wokkel suge marak kaadu woo marak iyyem iyye. Takkay immay too mari kaadu, too Sukkot-mari kaak iyyem kaal gacse.
Too way keenik iyyemii, «Iisa luk adaaru waa saaku, amo xer qari siinik bututtukka heeyyo» keenik iyye.
Debac kee Xalmunna, Karkor deqsita aracal isinni qaskar lih yenen. Woo ayrô-mawqa le kabuk temeete qaskarak taban kee koona alfih num elle raqte. Bool kee labaatanni alfih qaskariiti rabeh.
Gidqoon, Nobac kee Yogbaha deqsitta aroocak ayrô-mawqa le kabul yan gitay arho edde gacak gexehiyya katayak, ken qaskaray cube waak sugtehiyya garciik yibbixe.
Too waqdi Miidiyan marih namma malikiy Debac kee Xalmunna deqsitak tenehiyya kuddeh. Takkay immay Gidqoon lakak ken yeyreddeeh sarrak ken yibbixe. Toh tuble waqdi ken qaskar abtam waagisseeh, inkih qaxxaagiteenih.
Gidqoon qeebi-booxak Ceres deqsita daabaak amaatuk suge waqdi,
Sukkotuk yemeete numuy furraynuh yene yibbixeh, essero kaat abe. A num Sukkot-makaabonuk malcina-taban kee malcina numih migaq yuktubeh kaah yecee.
Sarrak Gidqoon woo Sukkot mara fan gexeeh keenik iyyeemih, «Duma maaqo qaskarah yoh cinteenim maay kassittan? Debac kee Xalmunna abbixe'kal, qaskaral maaqo yok kalitteenih. Yi qaskar tecleh tene'mmay, Debac kee Xalmunna away baaheh an» keenik iyye.
Tohuk lakal keenaani kee tiqir le coox tu elle ane sinni ardik bahha heeh, woo Sukkot-makaabon edde yoogore.
Sarrak Fanyel deqsitta magaalal yen amo xer qari keenik yiggileeh woo magaalal ten labha qide.
Tohuk lakal Debac kee Xalmunnak iyyeemih, «Taabor deqsita aracal qidden marih xaagu baahay» keenik iyye.
Osonuuy kaak iyyeenimih, «Too mari koo ceelak yeneeh; kulli num keenik malik baxih ceelo luk yen» kaak iyyen.
Gidqoon too waqdi keenik iyyeemih, «Too mari yi toobokooy, yi-ina yo'lih xalte xaylo. Waara-YALLIH migaaqal xiibitah ani'mmay; ken qide'kal sugtaanamal, a saaku sin wade raare» keenik iyye.
Sarrak Yeter deqsita kay baxay barah xaylok nabuk yenehiyyak, «Gexay ken qid» iyye. Awkiiy bar qunxuk yeneeh, namma kalbiteeh seef masiibinna.
Too waqdi Debac kee Xalmunna Gidqoonuk annah inte. «Labhâ-taama abtam labhaytuk, amay isih nee qid» kaak iyyen. Too waqdi Gidqoon ken qideeh; ken gaalih fillat bilqah heenih sugen bilâ-duyye beeh.
Sarrak Israayil mari Gidqoonuk, «Miidiyan marak nee catteeh; tonna-leemiik atu ni amoyta tikaay; ku lakal kaadu ku baxa kee ku baxih baxa ni amoytit akkele» kaak iyyen.
Usukuuy keenik iyyeemih, «Yoo kee yi baxak sin amoyta num mayakka. Sin amoyti YALLA» keenik iyye.
Qagseh kaadu keenik iyyeemih, «Anu inki tiya sin esseru waak: ama beyten aytî-dahooba baahay» keenik iyye. Miidiyan-mari Ismaaqilik rade maraay; aytî-dahooba luk yenen.
Osonuuy, «Meqeh, kol gacsenno; koo manakeelefa» kaak iyyen. Sarrak saro fidissa heenih kulli numuuy keenik beeh suge aytî-dahab woo saroh bagul qide.
Oson too waqdi, qax-meqe duyye kee fillat haan bilaay woo Miidiyan malikwa luk ten qasdiimin sara kee gaali fillat luk yen bilâ-duyye sinnim, Gidqoonul yeceen aytî-dahab dibuk labaatanni kiilo yekke.
Sarrak Gidqoon woo dahabak rikek tan ceelo bicissi heeh isih elle yooboke Qofra deqsitta magaalal hee. Sarrak Israayil mari Yalla cabeeniih woo ceelo yuqbuden. Taham Gidqoon kee kay buxah maral edde radoonu waan ofloh innah tanim tekke.
Miidiyan mari qeebil Israayil marak gaceeh; tohuk wadir gandi keenil akkuk maraaqinnon. Gidqoon rabba 'yam fan woo baaxol morootom karmah gide wagri gace.
Gidqoon isi baaxo yuduureeh wokkel elle yeede.
Mango agabu luk yeneemih sabbatah, xaylok malcina-tabanih gide luk yen.
Seekem deqsita aracal kaadu sirriyya elle yabbixe barra luk yen. A barra lab-baxa kaah xalte. Woo awkak migaaqah Abimalik iyye.
Yoqas baxi Gidqoon idoolite saaku rabeeh; kay abbay Yoqas deqsita elle yoogoqeenih sugen aracal kaa yoogoqen. Woo magaq elle yekkem, Qofra magaalaay; Qofra, Abiqeder kedoh mari elle yen magaalak ten.
Gidqoon rabek lakal, Israayil mari Yallal luk yenen imaan dumak kaxxih kaadu agaaguluseenih, Baqal deqsittam yuqbuden. Bica-edde-aben-Baqal yallah haysiten.
YALLAY ken Dageltah yaniih kulli naqboytiitiy marot ken abbaxuk sugehiyyak ken catehiyya cabeenih.
Gidqoonuy woo gid takke maqaane inkih keenih abehiyyah buxâ-marah galto magacsinnon.

Gidqoón-Abimalik, Seekem deqsitta magaalay kay abiino elle tanihiyya fan gexe.
Too marak iyyemii, «Seekem-marak intaanamahaa: ‹Gidqoon xaylok malcina-taban inkih, abbobti siinik yakkeenim siinih taysem kee, wonna hinna'mmay, kay xaylok inki num siinik abba yakkem siinih taysem doorita› keenik inxica» iyye. Qagissa heeh keenik iyyeemih, «Macaa, yi tiyah tu gactek, akah taaxigen innah, anu sin qabalaay sin nabsi kinniyo» iyye.
Kay inah tooboko, «Kok naabbeh nan» 'yaanam kaal gacseeniih; sarrak Seekem marah usuk iyyem warsen. Too mari too yab yoobbe waqdi, Abimalik abbah haysitaanam dooriten. «Abimalik ni ramadaay abbah kaa haysinna» iyyen.
Sarrak Bica-edde-aben-Baqal elle yaqbuden qarik, garaasak malcina-taban beyya heenih kaah yeceen. Usuk ta lakqot qamallittey sinam inkim akak intehiyya xaamma heeh is lih ken hee.
Tokkek Qofra akak iyyan magaalal tan abbah-xaylo fan gexeeh, too magaalal yen xaahih amol malcina-taban tooboko inkih yusguude. Takkay immay barah inkih keenik qunxuk yen toobokoytay migaaqah Yootam deqsitahiyya yombooqoreh raaqe.
Sarrî-saaku Seekem kee Beet-Millo deqsitta magaalah mari titta geyya heeh, Seekemil qamiddi garil tan garsah gubal Abimalik reediseeniih, malik kaa aben.
Yootam tah yoobbe waqdi, Geriidim deqsitta qaleh amol bukka 'yeeh, deero abe. Iyyeemih, «Seekem maraw! Yalli sin yab yaabbuk yoo oobbeyay.
Dumah yan saaku caxa akak inxicca 'yaanam titta geyya hayteeh, ‹Malik doorinnay› iyyen. Malikih haysitaanam faxeenim *daytuun-caxak teneeh; too caxak, ‹Daytuun caxay, atu ni malik tik› iyyen.
Too caxa tohuk keenil gacissemii, ‹Mango yallitte kee ummat yaynabe nabam meqe saliid akak bicsen xalay cabba heeh, malik akkem yoh mabicta› 'yaanam inte iyyan.
Too caxa toh keenil gacisse waqdi, *sublal yemeeteeniih, ‹Malik neh tik› teetik iyyen.
Subla kaadu keenil gacissemii, ‹Abah an xalayay tamu meqehiyya cabba heeh, malik akkem yoh mabicta› 'yaanam inte.
Subla toh keenil gacisse waqdi, qinab xalta caxal yemeeteeniih, ‹Malik neh tik› teetik iyyen.
Too caxa kaadu keenik inteemih, ‹Malik akke'gidih, qinabak bicsen maqabay mango yallitte kee ummat ruffa haahiyya cabba heeh siinil reedam mabicsa› keenik inte iyyan.
Sarrak ellecabol tikka 'yaanamaak waaqexxol yemeeteeniih, ‹Atu malik neh tikeey» teetik iyyen.
Too waaqexxo keenil gacisseemih, ‹Isin baguuk isinni malikih yoo doorteenik, tonnal amaay a yi silaaloh gubal gaca. Tah cinten sin tekkek, yi ludway keenan lehiyyak habug inta gira awqeleeh, too gira Lubnaan rasul tan sariida cararisele› keenik inte iyyan.
«Hay, taway siinik axcemii: Abimalikit abten dooro gitak taniimiy baguuk abteenihiyya kinnii? Gidqoon siinih xiqem kassa haak, kay buxah marah usuk abeemil galto gacisseenii?
Yi abba sin aftoh Miidiyan marat qeebi abem kassa maay haytan? Miidiyan marak sin cata'gidih, isi roocih maca yot akkele axce'kal, sin taagah qeebi abak sugek; toh taaxigeenii?
A saaku kay qaduwwik maacisseenih; siinih abe maqaaneh galtoh kay xayloh malcina-taban inki xaahih amol qiddeenih; Abimalik sin xiinisu waa malikih reedissen. Toh akah abteenim, Abimalikiy y'abba kaddaamah tan barrat xalehiyya sin absumak sugeemih abten.
Ta saaku Gidqoon kee kay buxah marak abteenim gitah taniimiy baguuk abteenihiyya tekkek, Abimalik siinih meqe num yakkay; isin kaadu meqe mara kaah tika.
Toh akke waytek, Seekem kee Beet-Millol yan maraw, Abimalik tewqe giray habug inta sin cararissay. Siinik tewqe gira kaadu kaa cararissay» iyye.
Toh inxicca 'yeeh isi abbah baxak meysiteemih sabbatah, Yootam kudeeh Beer deqsitta magaala fan yoowweh elle daffee.
Abimalik sidiica sanat Israayil marak abbah suge.
Tohuk lakal Yalli, Abimalik kee Seekem marih fanat tittin way ruubeeh; tohuk gexxaamah kaat makoyteenih.
Ah akah tekkemii: Abimalik kee Seekem maray kay toobokoh malcina-tabanih qidiyyal kaa agiirisehiyyak, Yalli wohih cane gacsa'gidi.
Seekem mari, Abimalik biyaakisaana'gidih, sinam qaleelah amol raarisak akah sugan innah ruubeeniih; too mari gitah tokkek gaceh gexinnaan marak duyye radak sugen. Abimalikih toh warsen.
Too dabaanal, Qebéd-Gaqal akak iyyan num isi tooboko is lih hayya heeh, elle suge baaxook Seekem magaala yemeete. Seekem magaalah mari kaa gee waqdi, kaxxam tu neh xiqele 'yaanamah niya kaal heen.
Qinab xala cooxih adda gexeeniih, qinab ifiillaay qinab kamri akak bicissa heenik lakal, isinnih elle yaaminen yallah lon duyyeh qibaada elle abaana'gidih bicsen qari gexeeniih, tokkel yokmeeniih, yooqoben. Abimalik baaheemil kaa abaarak kaat yaaben.
Gaqal iyyeemih, «Nanu Seekem magaalal yan marak, mannah yan marak nanih nan, labhay! Abimalik gubat akah gacnam macaay? Usuk iyyaay, nanu iyya? Gidqoon baxih gubat akah gacnam mannu. Dabul kaa oggolayik, nanu macah kaa oggola? Labhay Abimalik hinnak, isin akak radden sin kaxxa abbah Camor madqa kataata» iyye.
Qagissa heeh, «Woyyow, a marak foocat tanim yoo akkinnay! Kamba Abimalik bayisak en. ‹Yoo takkeemil eweqay, qaskarak litom baahay, tilliilek qeebih am› kaak axcuk en» iyye.
A yab yoobbe waqdi, Seekem magaalah abbah yen Dabul kaxxam yinqibeeh,
sarrak Abimalikiy Aruuma deqsitta'kkel yanihiyyah farmo ruube. Kaak iyyeemih, «Qebéd-Gaqal kee kay tooboko Seekem magaalal taniih; ta mari magaala koo culi haam mafaxa'mmay,
is kee isi marah barat kuulla inxicay buqreh addat ombooqoray xin.
Saaku ayro bililiq itta waqdi, ugutta inxicay magaala garciik warar. Gaqal kee kay mara qeebi siinit abta'gidih tamaatu wayta waqdi, nagay tan utkah ken utuk» 'yaanam farmoh kaah ruube.
Usuk kaak elle inxicca 'ye innal, Abimalik kee kay mara barat kuulla 'yeeniih, Seekem magaalak iroh tani'kkel affara aracal kurrumma 'yeeniih reebu le ikket xiinen.
Saaku Gaqal kee kay mara magaalah afal soolah yublen waqdi, uqrat edde sugen aracak yewqeenih.
Too waqdi Gaqal ken yubleeh, Dabuluy magaalah abbah yanihiyyak, iyyeemih, «Dabulow tablee! Qaleh amok sinam obta bas!» iyye.
Dabul kaak iyyemii, «Aleey! Woh sinam hinna; qaleh amoh silaala ikkal» kaak iyye.
Gaqalaay, «Kee baleey, tamah sinaamak sugele wagitey. Sinaamak garab qalek fan gaca gitak adda-adda yamaatem matablaa! Marak garab kaadu, faal elle qidan garsah xaquk gaceenih yamaateenim matablaa?» kaak iyye.
Sarrak Dabul kaak iyyeemih, «Hay, taway, kaxxa tirtiray abak sugte manke kok gexxe? ‹Kay gubat akah gacnam macaay› akak axcuk sugtem, tama numu. ‹Tu'mara hinna› akak axcuk sugtem, tama marak; taway gexay koosit» kaak iyye.
Too waqdi Gaqal Seekem magaalah mara qeebih magaalah addak yeyyeeqeeh; Abimalik marat qeebi abe.
Gaqal qeebil gaceeh, Abimalik lakak kaa yeyredde. Gaqal marak tu takkem naharsi qeebit muddumteeh; mangom kaadu Seekem magaala edde culan afa fan lakak ken elle yayraddeenimil muddumte.
Tohuk wadir Abimalik, Aruuma deqsita arac yuduure. Dabul, Gaqal kee kay tooboko wadiriik akah gace waan xiiriyoh Seekem magaalak ken xiiriye.
Nammeyhaytoh ayro Abimalik, «Seekem mari buqre abaana'gidih gexan» 'yaanam yoobbe.
Too waqdi isi mara sidiica aracal kurra heeh, buqreh addat ken sasise. Sinaamay magaalak tawqe yuble waqdi, edde sasak sugen aracak qeebih yewqen.
Abimalik kee kay mara magaalah afa tabbixe'gidih terde waqdi, aki namma'kkel suge mari buqreh addal suge mara selli heeniih; num keenik macabinnon.
Qeebi inkih tan ayro gexak ase. Sarrak Abimalik magaala yibbixeeh teetil suge mara qideh. Magaala bututtukka heeh sarrak qasboh tan bullaaqe gacissa elle hee.
Seekem magaalah kaxxa maritteeta a xaagu geen waqdi, Baqalay-Bica-edde-abeenihiyya elle yaqbuden qarih addat reebu le qari amô-qellah culen.
Abimalik a xaagu keenik gee waqdi, Xalmon deqsitta qale fanah isi maray gabat godma lehiyya luk gexe. Tokkel caxak luud yirgiqeeh, too luud sunkul isik hee. Isi marak, «Isissikay tama anu abem aba» keenik iyye.
Toh keenik iyye waqdi kulli num luud keenik irgiqqa heeh, Abimalik katayen. Too duyyey sunkul baaheenihiyya taaxige mari amô-qellah edde culen aracal tittak bagul heen. Sarrak gira edde ruuben. Tokkeh addat alfi akkuk sugte labha kee agabu inkih edde cararte.
Tokkek Abimalik Teebex deqsitta magaala fan gexe. Too magaala marot hayya heeh yibbixe.
Takkay immay too magaalah addal amo-xer-qariy kaxxa reebu lehiyya yen. Labhayti yenek barra tenek baaxoh abbobti tenek amo edde qellisaana'gidih too qari fan kuden. Qari addak isinnit aliffa heeniih, amol bukka 'yen.
Abimalik woo qariy amo xeerihiyya yabbixe'gidih yemeeteeh; qarik afa gira edde ruuba'gidih xayyoowe waqdi,
amol sugte barra eceyya dagaak kaal qidde. Too eceyya moyya lafa kaluwwa kaak hayte.
Too waqdi kay silac abbaxuk suge furraynuh sissikuk secca 'yeeh, «Barra kaa qidde 'yaanamih migaq innit macabak, ama tabbixe seefit yoo qid» kaak iyye. Taaxige furraynii, xagarat kaak seef heeh kaa qide.
Israayil mari Abimalik rabem yismiten waqdi, yakkeenimiik isinni buxaaxi fanah yuduuren.
Yalli Abimalik abe umaane tama'nnal kaak gacse. Isi abbah xaylok malcina-taban qideeh; toh Yalli kaak gacseh.
Seekem marih umaane kaadu keenit macabinnaay; Gidqóon-Yootan, «Amah siinit maraqta» axcuk edde yaabe abaaro keenit maraaqinna.

Abimalik rabek lakal, Fuuwâ-baxi Toolaq, Israayil isi naqboytitteh gabak yayyaaqe'gidih yemeete. Toolaq Doodô-baxih baxak ten. Akah aabakuk yenem, Issakar deqsitta kedok teneeh; guubuh elle sugem, Saamir deqsita aracay Efrayim baaxok qaleela le kabut raaqa rakaakayal yenehiyya.
Usuk labaatanna kee sidiica sanatah Israayil-abbah suge. Rabe saaku Saamir deqsita aracal kaa yoogoqen.
Toolaqak lakal Yaaqir ciggiile. Yaaqir elle yoobokem, Gilqad deqsitta baaxol ten. Labaatanna kee namma sanatah Israayil abbah suge.
Soddom dananak amot gexxa lab-xaylok soddom luk yen. Oson kaadu Gilqad rakaakayal soddom magaala luk yenen. Woo magaalooli a saaku fan Yaaqir-magaalooli deqsitta.
Yaaqir elle rabeeh elle yoogoqeenim, Kamoonu.
Israayil mari fiiruk geerah Baqal kee Qastarot deqsittam aqbuduk yeneeh; tonnah kaadu, Suuriya kee Saydaay Mooyab kee Qammon kee Filistiin mari yalla 'yeh yaqbude duyye aqbuduk yeneeniih; tohih sabbatah YALLAL dambi lem baahen. Oson YALLA hawweeneeniih kaa yaqbudeenim cabeenih.
Tonna-leemiik YALLI ken yinqibeeh; tohih sabbatah Filistiin kee Qammon mari qeebih keenik iysissa heeh reedah amol keenik hee.
Taban kee bacra sanatah, Amoorâ-baaxok Ordon weeqaytuk ayrô-mawqa le kabut raaqa Gilqad deqsita rakaakayal, tikki 'ya Israayil marat xukkuteeniih xakaake ken kalen.
Qammon-mari kaadu, Yuuda kee Benyam kee Efrayim kedoodat qeebi abaana'gidih, Ordon keenil taben. Israayil mari kaxxa gadaamah addat suge.
Too waqdi Israayil mari, YALLAL weeqeeh iyyeemihii, «YALLAW, kooy ni Dagelta kinnihiyya cabneh; Baqal akak iyyeenim nuqbudeeh dambi lem kol bahneh nan» iyyen.
Too waqdi YALLI keenik iyyeemih, «Duma yan saaku Masri mara kee Amoorah maraay Qammon maraay Filistiin mara kee
Saydâ maraay Qamaalek kee Maqon mari siinit xukkutak suge. Tohuk yol weqteeniih; anu too waqdi oson siinit abak sugen xukkok sin cateh.
Hay, yooy toh siinih abah yanihiyya cabba hayteenih xeet kee cooxuk bicsen tumammeh qibaadat gacteenik, tahak wadir tu siinit takkeemih sin macataay;
isin isinnih dooritten duyyeeyay taqbudeenihiyyal weeqa. Gadaama sin tabbixe way too duyyey taqbudeenihiyya sin cattay» keenik iyye.
Israayil mari too waqdi YALLAK iyyemii, «Nanu dambi lem bahneeh; sarrak faxxem nek ab immay, awayih ibak a umaanek nee cat» kaak iyye.
Sarrak aqbuduk sugen duyye baaxot qideenih, YALLA yuqbuden. YALLI Israayil marat yakke gibdaabina qansiise cineh.
Sarrak Qammon mari qeebih bical gaceeh; Gilqad deqsita aracal yinfiddigen. Israayil mari kaadu titta lih gacca 'yeh yemeeteeh, Gilqad rakaakayak Mixfa deqsita aracal yinfiddigen.
Tohuk lakal Gilqadal ten Israayil-kedoh-abbobti titta esserteemih, «Qammon mara lih abnu wayna qeebik foocat iyyi neh gacelee? Ta qeebik foocat gacinnaan num Gilqadal enna 'ya marih abba akkele» iyyen.

Yeftacay Gilqad rasul yoobokehiyya, agiruk yan qaskartuk yeneeh; kaak inaay xiiqareh xiinak ten. Kay abbay Gilqad deqsitehiyya isi barrat xale lab-xaylo luk yen. Oson yemben saakuu, Yeftac buxak caylah xiiriyen.
Kaak iyyeenimih, «Atu gersi barrah baxa kinnitoomih sabbatah, ni abbah nagra maculta» kaak iyyen.
Too waqdi Yeftac isi toobokok kudeeh; dabqih Toob deqsita aracal gace. Tokkel qamallitte kaa tossokooteeh, kay mara yekken.
Waqlaak wadiril Qammon-mari, Israayil-marat qeebi aba'gidih gexe.
Tah tekke waqdi, Gilqad baaxol yan makaabon Toob-rakaakayak Yeftac baahaana'gidih gexen.
Kaak iyyeenimii, «Amay Qammon marat qeebi abna'gidih, atu foocat nek gac» kaak iyyen.
Yeftac annah keenik iyye: «Kaxxam yoo tinqibeeniih yi abbah buxak dirkih yoo teyyeeqen way, away gadaama sin tibbixeemih yol temeeteenii?» keenik iyye.
Oson Yeftacak annah iyyen: «Nanu away kol naduureeh; toh akah abnam, ne'lih gexxeh Qammon marat qeebi abna waqdi Gilqad marak inkih nee miraacissam kok fanxaamih sabbata» kaak iyyen.
Yeftac keenik iyyeemih, «Away qeebih yi baaxo yoo gacisseeniih YALLI a marak nee yiysiise kaa tekkek, anu sin abba akkeyyo» keenik iyye.
Oson too waqdi ahal kaal gacseenimih, «YALLI ni sumaq yakkay; tahak cinnam mannu» iyyen.
Tohuk lakal Yeftac Gilqad-makaabon lih gexeeh; too waqdi Gilqad-mari isinni amoyta kee qaskar-abba kaa aben. Yeftac Mixfa deqsita aracal YALLIH garil ama qangara nammeyhaak qagse.
Tohuk lakal Yeftac Qammon-malik fan farmo ruubeeh iyyeemih, «Ne'lih koo taysammem macaay? Baaxo nek akah buubtam faxxam macaa?» kaak iyye.
Qammon malik kaal gacseemih, «Israayil-mari Masrik yewqe saaku, Arnon weeqaytuk xabba haanamaay Yabbok weeqaytuh amma 'yaanam kee Ordon weeqaytuh amma 'yaanam takke baaxo yok beeniih; awayah tu gactekiiy, woo baaxo qeebi edde akke'kkalah yoh gacsaanama» iyye.
Yeftac woo Qammon-malikih yaabal qagseh, gacse yab farmô-marat heeh ruubeeh iyyeemih,
«Israayil-mari, Mooyab kee Qammon deqsitta baaxok tu mabenna. Tu elle tekkem anna.
Israayil-mari Masrik gexe saaku, bacarih tan baaxook gacca 'yeenih Agba deqsitta Qasa badih caraatak Kaadis fan yemeeten.
Tohuk lakal wokkek gaceenih gexoonuh ruksat keenih yecee'gid Edom malikil farmô-mara ruuben. Edom malikiiy ruksat keenil cineh. Qagteenih kaadu Mooyab malikil ruksat esseren. Takkay immay keenik num ruksat keenil cineh. Tonna-leemiik Israayil-mari Kaadis deqsita aracal elle yeede.
Sarrak woo bacarih tan baaxook gacca 'yeenih, Edom kee Mooyab baaxok deraafit makitak, Mooyabak ayrô-mawqa le kabut raaqa rakaakay gufen. Woo arac Arnon weeqaytuk gersi qaxat raaqa araca. Tokkel elle yinfiddigeeni'kkal, Arnoonuk bisoh matatrinnon. Woh akah abeenim, wohuk biso Mooyab marih cuduuduk ten.
Tohuk lakal Israayil mari, Sicon deqsita Amoorâ-malikiy Cesbon magaalal yeneh farmo ruubeeniih kaak iyyeenimih, ‹Ku baaxok gacca inneh ninni baaxo genxam fanxak, ruksat neh maay tecee?› kaak iyyen.
Takkay immay Sicon gexe ken kaleh. Qaskarak elli haam inkih gaabossa heeh, Yahax deqsita aracal gacca 'yeh, tokkeek qeebi keenit abe.
YALLAY Israayil doore Dagelta kinnihiyya Israayil mara Sicon kee Sicon qaskarak qeebil yiysiiseh. Too waqdi Israayil mari, Amoorâ-maray wokkel sugehiyyak baaxo inkih bukkuseenih.
Oson Amoorâ-mari luk suge baaxok, Arnon weeqaytuk xabba haanamaay Yabbok weeqaytuh amma 'yaanam kee, tonnah kaadu, woo bacarih tan baaxok xabba haanamaay Ordon weeqaytuh amma 'yaanam takke baaxo keenik yibbixen.
Tonnal YALLAY Israayil doore Dagelta kinnihiyya isi mara catak, Amoorâ-mara wokkek yeyyeeqeh, ken baaxo isi marih im abe. Hay, ta baaxo gacissaanam faxxaana'nnaa?
Isin yallah liton Kamos siinih yeceemil elle isbira. Nanu kaadu YALLAY ni Dagelta kinnihiyya neh yecee baaxol dabaaqah sugenno.
Mooyab malikih yen Baalakay abba akak Xiffor deqsitak yenehiyyak taysem isik maay takkale? Too malik way Israayil marih qeebih gexe saaku luk masuginna.
Israayil mari sidiica boolih sanatah Cesbon kee Qarooqer deqsitta magaalooli kee, woo aroocah dariifal tan mandarwa yibbixeenih sugeeniih; kalah kaadu Arnon weeqaytih dariifal sugga 'te magaalooli yibbixeenih yeneenik, hay, a gideey a gideh woo baaxooxa macah gacse wayten?
Anu qellat lem siinil mabaahinniyo'mmay, isin taway qeebi yot abtaanaah qellat lem yol bahtaanam faxxan. YALLI qadli le Dageltaay; a saaku Israayil-mara kee Qammon-marak gitat ane waa mara aybulleele» 'yaanam farmoh kaah ruube.
Takkay immay Qammon-malik Yeftac ruube farmot maqal mahaysitinna.
Tohuk lakal YALLIH *Roocaaniyya Yeftacal obteeh; too waqdi usuk Gilqad kee Manassê rasu fan gexam gexeeh, sarrak Mixfa deqsitta magaalay Gilqad rasul geytintahiyyah uduurra 'yeh Qammon-marih baaxo fan bisoh gexe.
Woo waqdi Yeftac YALLAH nadri culeh iyyemii, «Qammon-marak qeebil yoo tiysiisek, iisa luk inni buxah aduuru waa saaku, yi buxal yot matra'gidih qarik naharat awqinnaan im ku migaaqal sadgatah qideyyo» iyye.
Yeftac Qammon-marat qeebi aba'gidih gexeeh; YALLI woo qeebil iisa kaah yecee.
Qarooqerik xabba haanamaay Aabil-Karaamimih amma 'yaanam fan, Minnit deqsita rakaakayih dariifal enna 'ta baaxooxa kee, wohiital tan labaatanni magaala fan, aagaruk ken baahe. Tokkel Israayil-mari bakka ken heeh keenik yeyse.
Yeftac, Mixfal ten isi buxah yuduure saaku, kay baxá karambo aagarukuuy argaduk kaah garayte. Is usuk dibuk le baxák ten. Teetik sa xaylo maxalinna.
Usuk tet yuble waqdi baguuk teetih qaadeeh sara isik qanxiseh iyyeemih, «Yi baxáy, afqado yok dananisseeh niya yok tiggilek ah macaa? YALLAH cule nadri liyooh too nadri mamaka» iyye.
Too waqdi is annah kaak inte. «YALLAH nadri akah culteemiy teetik abeyyo intehiyya tellekii, yok ab ikkal mabagbaggoowin; YALLI Qammon-maray naqboytiitih kok yanik, cane koh gacsehik» kaak inte.
Kaadu qagisseh kaak inteemih, «Yoh abtaamahaa: namma alsih gide waktik yoh ucuy. Fiqma lih qaleelat meekitak bikrit anih rabu waamih rookah rookita'gidih, toh yoh ab» kaak inte.
Usuk too waqdi, «Gex hay, yi baxáy» teetik iyye. Tohuk lakal tet kee tet fiqma woo qaleela tewqeeh wokkel rookiteenih. Woo rooka akah abeenim, is digibe'kalaay xale'kal rabelem yeexegeenimih sabbata.
Namma alsak lakal isi abbal tuduureeh, too waqdi usuk Yallah nadri akah culem abeh. Tonna-leemiik is bikirit tan baxuwwah anih rabte.
Israayil marih qaadal, kulli sanatal affara ayro, qunxa baxuw Yeftac-baxáh rookah buxak bacakku gexxa 'yaanah rookitan. Too qaada akak raqtem tokke.

Efrayim mari qeebih bical gace. Ordon weeqaytuk tabba 'yeenih Xafon deqsitta magaala fan yemeeten. Tokkel Yeftacak iyyeenimih, «Qammon marat qeebi abta'gidih gexxe waqdi, qeebih ne'lih gexa 'yaanam nek axce'kal, nee cabba hayteh akah gexxem macaay? Addat akak tan qari amok kol cararise wayya haynek, abletto» kaak iyyen.
Yeftac keenik iyyeemih, «Yoo kee yi mara, Qammon-mara lih kaxxa tittin way luk sugneeh; too saaku siinih seeceh suge'mmay yoh mamatrinniton.
Catoh amaate yoh wayteenim uble waqdi, ‹Ahaysa faxem yot takkay› exceeh, qeebi keenit aba'gidih cuduud keenil tabe. YALLI too qeebil keenik yoo yiysiiseh. Tu elle tekkem tonna'mmay, taway isin qeebi yot abtaanam akah faxxaanam maaxiga» iyye.
Sarrak Yeftac Gilqad marah secca 'yeeh, Efrayim marat qeebi abe. Too qeebil keenik yeyseh. Efrayim mari dumah yan saaku Gilqad marak, «Gilqad maraw, isin Manasse kee Efrayim maray kudeenihiyya kinniton» 'yaanam iyyeenih yenen. Tohuk gexxaamah qeebi keenit aben.
Efrayim-mari akak kuda gita yabbixeeni'gidih, Gilqad-mari Ordon weeqaytuk akak taben afa keenik yibbixen. Efrayim-mari tokkek tabam faxa waqdi, Gilqad-mari tabeenak afal keenih suggu 'yeh, kulli numuk, «Efrayim num maay kinnito?» kaak axcuk sugen. «Aleey hinniyo» iyyekii,
«Hay, ‹Shibbolet› inxicey» kaak axcuk sugen. Takkay immay hununuh tonnah axce wayya heeh, «Sibbolet» iyye kaa tekkek, Efrayim num kinnim elle kaak aaxaguk yenen. Too waqdi xabba kaa heeniih, Ordon weeqaytu akak taban tabeenal elle kaa qidak yenen. Tonnah abak too saaku Efrayim marak morootom kee namma alfih num rabe.
Yeftac Israayil marak makaabantuh lica sanat suge. Sarrak rabe saaku, Gilqad rasuy elle yoobokehiyyal kaa yoogoqen.
Usuk rabek lakal Ibxan deqsita numuy Beetlacamal yoobokehiyya Israayil marih makaabantu yekke.
Too num xaylok lab xayloh soddom kee, say xayloh soddom luk yen. Say-xaylo isi gulub hinna'mmay, aki marah rihimih yeceeh; lab-xaylo kaadu aki gulubuh rihmise. Ibxan Israayil ummatak malcina sanat abbah sugeeh,
rabe saaku Beetlacamal kaa yoogoqen.
Kay lakal Eelon deqsita numuy Dablon kedoh yoobokehiyya tabna sanatah Israayil marih makaabantu yekke.
Rabe saaku Ayyaalon deqsitta magaalay Dablon marih rasul tenehiyyal kaa yoogoqen.
Kay lakal Qabdon deqsita num makaabantu yekke. Qabdon Hillel deqsita numih baxak teneeh; Firqaton deqsitta magaalal yooboke.
Qabdon lab-xaylok morootom luk yeneeh; xaylô-xaylok kaadu lab-xaylok soddom luk yen. Kay xaylo kee xaylô-xaylo gexxa way malcina-tabanih dananal gexak yenen. Bacra sanat Israayil abbah sugeeh;
sarrak rabe saaku, Efrayim rasul Qamaalek mari elle yen qaleela mango baaxol, Firqaton deqsitta magaalal, kaa yoogoqen.

Israayil mari kaadu qagitak YALLIH garil dambi takkem baahen. Tohuk gexxaamah YALLI morootom sanatah Filistiin-mara abbootanah amol keenik hee.
Too dabaanal Xorqa deqsita aracal yooboke Manowac migaq le num yen. Usuk akah yoobokem Daan deqsitta kedok ten. Barra kaak maxalaytok ten.
YALLIH malaykatti teetih yumbulleeh teetik iyyeemih, «Maxalaytoh sugteeh, ahayduma xalteh masuginnito'mmay, ahaysa xayih aadiqettoh lab-baxa xaletto.
Qinabak bicsen kamri yenekiiy, hinnay kaadu, wohuk kalah taniimih sahda iskirissa haytahiyyak tu maaqabin; caraamak tan maaqo kaadu makmin.
Baxi koh yaabuku waa saaku xagorta kaak margaqin. Macaay intek, ubukka 'ye ayrook xabba haanam, *Qahdi-culeyna yekke marih innah, dibuk Yallih taamat gaceleeh, Israayil mara Filistiin marih gabak yayyaaqem qimbisele» teetik iyye.
Tohuk lakal woo barra gexxeeh isi baqalak itteemihii, «Yallih num yol yemeeteeh ceelok Yallih malaykattu ceelak yeneeh; kaa uble waqdi, meysi yot culte. Anu usuk akak yemeete'kke kaa messeriyyo; usuk kaaduuy isi migaq yoh mawarsinna.
Takkay immay, ‹Aadiqettooh lab baxa xaletto immayii, qinabak bicsen kamri kee sahda iskirissa haytaamak tu maaqabin. Caraamak tan maaqo makmin› 'yaanam yok iyye. Qagissa heeh kaadu yok iyyeemihii, ‹Yaabuku waa awki addunyal yanim fanah, Qahdi-culeyna yekke marih innah, dibuk Yallih taamat gacele› yok iyye» inte.
Tohuk lakal Manowac YALLA kallaceeh dooqa abeeh, iyyeemihii, «Goytaw, ku maganak atu rubte ku numuu, awki yaabuke saaku abnu waynam neh warsa'gidih, nel kaa gacis. Yi Goytaw, nel kaa gacis» iyye.
Yalli Manowac abe dooqa kaah duuduseeh; woo barra buqreh addal daffeynal tan waqdi, Yallih malaykatti teetil yuduureh. Too waqdi tet baqli Manowac tet lih masuginna.
Tonna leemiik isi baqalal sissikuk arduk gexxa inteeh, «Woo saaku yol yemeete num qagteh yoh yumbulleeh» kaak inte.
Too waqdi Manowac ugutta 'yeh tet kataye. Woo numul amma 'yeh, «Ama barra lih yaabak sugtem koo maay kinni?» kaak iyye.
Woo numuuy, «Yeey, yoo kinnih» kaak iyye.
«Meqeh hayik, atu intem nummak maacissa saaku, awki maca abam tayseeh; yanbe saaku kaadu maca abam tayse?» iyye.
Too waqdi YALLIH malaykatti kaak iyyeemih, «Naharak ku barrak anu aba excem inkih abtam teetil tan.
Qinab caxah xaylo akme waytaama; qinabak bicsen kamri kee sahda iskirissa haytaamak tu aaqube waytaama. Caraamak tan maaqo akme waytaama. Tet amrissa heem inkih abtam teetil tan» iyye.
Manowac usuk YALLIH malaykattu kinnim maaxaginnay; tohih sabbatah iyyeemih, «Ku maganah magexinay sug; girgirru koh qidnu waynak» kaak iyye.
Takkay immay malaykatti iyyeemih, «Anu aadeemih sin maaqo makma'mmay; lac qiddam faxxek, YALLIH sadgatah qidaay cado akak cararis» kaak iyye.
Too waqdi Manowac iyyemii, «Atu intem nummawta saaku, koo nassakaxxe'gidih, ku migaq neh waris» kaak iyye.
Malaykatti too waqdi, «Yi migaaqat maca wayta? Yi migaq edde radan migaq hinnak» kaak iyye.
Too waqdi Manowac girgirri-baxa kee daro gabat hayya heeh; YALLAY qajiibih tanim abahiyyah sadgat abaana'gidih, xixxaqak bagul cararise. Manowac kee kay barra elle wagitak yenen waqdi,
woo malaykattu YALLAH qiden sadgat elle cararisan aracak habug inta girah addat qaran fan awaqih yublen. Too waqdi kaa kee kay barra baaxol afah radde.
Manowac kee kay barra nammeyhaak woo malaykattu abaluk maraaqinnon. Sarrak Manowac kaa'lih yaabak sugtem, YALLIH malaykattu kinnim yeexegeh.
Tohuk lakal isi barrak iyyeemih, «Yalla ubulla hayneh nagay maraqnaay rabennom digga le» teetik iyye.
Kay barra annah kaak inte. «YALLI nee qidam faxaamal, abne sadgat nek oggolak manannaay, away nee yuybulleem kee away neh warsem neh warisak mananna» kaak inte.
Sarrak a barra lab-baxa xalteeh, migaaqah Samsoon kaak inte. Yooboke awki dadle saaku, YALLI isi maqaane kaat hee.
Usuk Daan-Mafdaga deqsita aracay Xorqa kee Estooluk fanal yanihiyyal yan saaku, YALLIH *Roocaaniyya maqar kaat hayte.

Ayrok teena Samsoon Timna deqsitta magaala gexeeh; inki Filistiinih tooboke baxuwwa yuble.
Wokkeek buxah yuduure waqdi isi abba kee inak annah iyye. «Timnal kalbi yok beyte Filistiinih tooboke baxuwwa taniih; tet abitam faxak, gexay tet yoh essera» keenik iyye.
Kay ina kee abba kaak inteemih, «Rihimih woo *Filistiin-maray diini-maleelah yanihiyya fan maca koo beyta? Akkel isi gulubih addal, hinnay kaadu, ni marih addal baxuwwa waytee?» kaak iyyen.
Samsoon isi abbak iyyeemih, «Anu yoh bahtam kok faxam, too awkáay; yikcineh» kaak iyye.
Kay xaleena aham kaa absissam, YALLA kinnim maaxaginnaay; YALLI Filistiin-maral umaane baaham faxak yen. Too dabaanal Filistiin-mari Israayil-marak reedah amol yenen.
Tonna leemiik Samsoon, abba kee ina lih, Timna deqsitta magaala safarah gexen. Qinab cooxih addak gaceeh gexak suge waqdi, cunxusa lubak garadah yoobbe.
Too waqdi garciik Yallih Roocaaniyya qande kaat hayteeh; gab-qassih anuk, mooti innah, too lubak namma ikkel kure. Takkay immay aham abem isi ina kee abbah mawarsinna.
Sarrak gexeh woo awká lih walaleeh; too waqdi tet yikcineh.
Waqlaak wadiril Samsoon tet abita'gidih yuduure waqdi, woo duma qideh cabe lubak wagta'gidih, gexak suge gita cabba heeh wokke fan daggaawe. Sarrak woo lubaakay rabehiyyah addat diidaale xalteh malab haytem yuble.
Too waqdi woo malabak gabah kumussa heeh elle gexaamal akamuk gexe. Ina kee abba gari guffu hee waqdi ken xaqmiseh. Takkay immay rabe lubaakih xagarih addak yeyyeeqe malab kinnim keenih mawarsinna.
Tohuk lakal kay abba woo baxuwwah buxa gexeeh; too waqdi Samsoon qarussoh wokkel xigla abe. Taham furrayna woo baaxol qaadah luk ten.
Filistiin-mari kaa yuble waqdi, soddom furraynu wakalih kaah yeceen.
Ayrok teena Samsoon annah keenik iyye. «Ixig-ixiga sin esseru waa. A ixig-ixigak maqna, digib gaba kale'kal malcina ayroh addat yoh warisseenik, soddom dallaabiyay *baftak bicseeni kee, kulli numuh kaadu guba kee dagak dudda sin haa sartan yol yan. Tonna hinna'mmay, ta ixig-ixiga afdige wayteenik, too gide siinil tan» keenik iyye.
Osonuu, «Lito ixig-ixiga hay baahey, naabbu waynak» kaak iyyen.
«Takmeemih afak, yakmeenim tewqeeh;
celem afak, salfa lem tewqe. Toh ixigay» keenik iyye.
Sidiica ayroh gide a ixig-ixiga yafdige num keenit waytimeh.
Fereyhaytoh ayro taaxige mari Samsoon barrak iyyeemih, «Ku baqala ayrissa haay, a ixig-ixigah maqna kaak neh eyyeq. Woh abe waytek, ku abbah qarit gira ruubennooh koo woo qarih addat cararisenno. Macaa, koo kee ku baqala buxal xigla neh akah abteenim nee raddaana'gidi maay kinni?» teetik iyyen.
Too waqdi Samsoon barra weeqah sinkibitak kaa fan temeeteh, «Atu yoo makicintoy yoo niqibtom kok ableh an. Yi mara esserte ixig-ixigak maca yoh mawarsinnito?» axcuk sinkibo hayya hayte.
Usuk too waqdi, «Anu maqna akak inni abba kee inah mawarsinniyok, koh macah warsaah?» teetik iyye.
A ixig-ixigak maqna teetih warse weemih, woo digibih bicsen xigla gaba kalla haytam fan, malcina ayro fan weeqak sugte. Ellecabol, «Yoh waris» 'yaanamak af tayseedeyu cinte waqdi, maqna teetih akak warseh. Is too waqdi tohim Filistiin-marah warisseh.
Sarrak woo magaalah mari malcinhaytoh ayro Samsoon elle xiina qarih adda culaamak dumal, kaal yemeeteeniih annah kaak iyyen.
«Malabak tamuh tayseemih maca tan?
Lubaakak qandeh tayseemih maca tan?» kaak iyyen.
Toh yoobbe waqdi Samsoon keenik iyyeemih,
«Yi dahalto lih abquruk suge waytaanamal,
a ixig-ixiga awayiik afdiguk mananniton» keenik iyye.
Too waqdi YALLIH Roocaaniyya cayla kaat hayteeh; Askalon deqsita arac fan gexxa 'yeh, soddom num qiddaay sara keenik kalla heeh, oson luk sugen qax-meqe sara woo ixig-ixiga yifdige marah yeceeh. Takkay immay tekkeemih naqabu xagarat luk isi abbah buxah yuduure.
Tohuk lakal kay barra, kay qarus-maqanxa yekke numuh yeceen.

Waqlak wadir Samsoon girgirru gabat hayya heeh, kamadi edde orbisan waktit, isi barrat boysita'gidih gexe. Wokke gufe waqdi tet abbak, «Inni barral xinti qari culam faxa» iyye.
Tet abba cule kaa kaleeh kaak iyyeemih,
«Anu atu tet faxe waytam ekkeleeh ku kataysah tet ecee'mmay, tet maqanxáy barah teetik qunxahiyya qaxah teetik tayseh tanik, teetil raq» kaak iyye.
Too waqdi Samsoon kaal gacseemih, «Tahaysaay Filistiin mari yi gabat biyaakitta 'ye kaa tekkek, tohut yoo asissem sin kinnim ixiga» iyye.
Sarrakaay gexxa 'yeeh sidiica boolih wakri yibbixe. Woo wakaara nammay nammeyah hayya heeh geera tittat keenik yoxee. Woo geerak kuntubbat keenik kafin qaysoyta yoxee.
Sarrak woo geerat keenik yoxee qaysot gira ruubeeh; woo wakaara woo gira luk, tooboke kamadih addat keenik ruube. Too gira dibuk yirgiqen kamadi hinna'mmay, argiqe'kah sugen kamadi keenik selli hayte. Toh lih kaadu, qinab xale coox kee *daytuun xale cooxih agantah keenik cararisseh.
Filistiin-mari ah abtem kinni mara esseren waqdi, ah abtem Samsoon kinnim yeexegeenih; akah abem kaadu, balli kaak barra Samsoon kataysah yeceemih abem yeexegen. Kay balli Timna deqsitta magaalah numuk ten. Tonna-leemiik Filistiin-mari gexxa 'yeh, woo barra kee tet abba carrisen.
Sarrak Samsoon keenik iyyeemih, «Sin taama tah teetii? Ahamih cane siinik gacse'kal, aade waamah xiibitah» keenik iyye.
Tohuk lakal caylah ken yibbixeeh mango mara keenik qide. Sarrak gexeeh Qetam deqsitta boolok bagut tan gablah addat yombooqore.
Tohuk lakal Filistiin-mari qeebih gexeeh, Yuudâ-rasul yinfiddigen. Sarrak Laci deqsitta magaala wararen.
Yuudâ-marih labhay, «Macah nee gaaddan?» keenik iyye.
Osonuuy, «Nanu Samsoon casbit hayya hayneh too nel bahha heem kaal bahnam fanxa» keenik iyyen.
Too waqdi Yuudâ-marak sidiica alfih num woo Qetam qalek boolok bagut tan gabla fan gexeeniih, Samsoonuk, «Filistiin-mari ni amol yanim mataaxiga innaa? Annah tanim macah nel bahte?» kaak iyyen.
Usuk keenik iyyemii, «Oson yol baaheenim keenil baahe» keenik iyye.
Too waqdi kaak iyyeenimih, «Nanu akke akah nemeetem, uxuyya koo hayneh ken gabal koo hayna'gidik, gablak eweq» kaak iyyen.
Usuk keenik iyyemii, «Isin isinnih yoo qide waytaanamih xagna yoh cula» keenik iyye.
Osonuuy, «Aleey, koo maxagnaay uxuyyu koo hayneh ken gabal koo heenno ikkal, koo qide waynaamah xagana koh culla» kaak iyyen. Sarrak qusba akootak nammay tittat uxuyya heenih kaa edde yoxeeniih edde suge gablak kaa yeyyeeqeenih axawat kaa ruuben.
Laci deqsita arac yemeete waqdi, Filistiin mari waxxaq axcuk arduk kaa fan yemeete. Garciik YALLIH *Roocaaniyya cayla kaat hayteeh, too waqdi caray kee mogoyut axawah kaak suge namma akat gira tokme tafulta elle yargiqen gurral yirgiqe.
Sarrak xayi wakti rabe dananih qangabbi-lafa geeh, qununna 'yeh woo qangabbi yakkuqeeh, too lafat alfi num qide.
Too waqdi tirtiriseeh,
«Rabe dananih qangabbit alfi num qide.
Danan lafat alfi num qide.
Raysa tittin bagul keenik hee» axcuk tirtirise.
Tohuk lakal danan-qangabbi wonnah baaxot qide. Aham elle tekke arac migaaqah Ramat-Laci
Sarrak Samsoon kaxxam bakaariteeh; too waqdi YALLAL weeqeeh iyyemii, «A gid takke qande yoh teceeh iisa yoh tecee. Takkay immay bakaarah rabam faxaah, a diini-maleelah tan *Filistiin yoo tabbixem faxxa, YALLAW» iyye.
Tohuk lakal Yalli Laci deqsita aracal baaxo boohayseeh tokkek lee tewqe. Samsoon too leek yooqobeeh, too waqdi nagay yekke. Too buyyik migaaqah Qen-Cakkoore
Filistiin mari baaxol ackumuk yen dabaanal, too baaxol Samsoon Israayil mara miraacisak labaatanni sanat suge.

Ayrok teena Samsoon Gaada deqsitta magaala gexe. Tokkel xiiqareh-xiina geeh tet lih xiine.
Gaadâ-mari Samsoon woo magaalal yaniimih xaagu geen waqdi, woo arac marot hayya heenih, yawqem fan woo magaalak culmeynal inkih yan bar kaa qambaalak xiinen. «Maaci maacisam fan elle kaa qambaalennooh; yamaate waqdi, kaa qidenno» 'yaanam isinni niyal hayya heenih inkih yan bar tibba axcuk sugen.
Takkay immay Samsoon woo barra lih xiinit sugem, inkih yan bar hinna'mmay barak gudek ten. Sarrak ugutta 'yeeh woo magaalak culmeynah yemeeteeh; too waqdi woo gasoh alif kee alfinti cooxuuy mafaatic inkih kalla heeh, wohim inkih sunkut hayya heeh, Cebron magaala akak tambulle qaleh amo fan luk yewqe.
Tohuk lakal Samsoon Soorek deqsitta golol ten Daliila deqsitta barra yikcine.
Sarrak woo konooy akkuk ten Filistiin-malikwa woo barral gexxeh, teetik iyyeenimih, «Samsoon celem akah yekkeemik adda baritaay, elle yekke innah ayrissa kaa haay, sirri kaak eyyeq. Tuxxiq sinni num kaa ab. Too sirri geyya hayta waqdi, net akah koysite waa'nnah uxuyya kaa heenno. Toh abtek, nakke konooyuk kulli num nek alfi kee bool garsi koh aceele» teetik iyyen.
Too barray toh toobbehiyya Samsoonuk intemii, «Ku maganak annah yan celem elle tekkem mannaay? Numuk teeni uxuyya koo heeh akah koysite wayta'nnah kok abam faxek, mannah kok abaah?» kaak inte.
«Malcina qusba qarumuy kafe weehiyyat yoo toxeek, tonnal sinam akah boolatta'nnah, boolaateyyo» teetik iyye.
Toh yok iyyem keenik inte waqdi, Filistiin malikwa malcina qusba qarumuy kafe weehiyya bahha heenih teetil yeceen. Is too waqdi woo qarumut Samsoon kariqqa hayte.
Too qarik gersi golih addat tet qambaala mari yen. Is too waqdi anay fayya haak, «Samsoonow, Filistiin-mari kot yemeeteh» inte. Takkay immay usuk woo waqdi woo qarum, gira tafulwat gexxa waqdi duufut elle taggiriqe'nnal, yirgiqe. Tah yublen waqdi, ta numih qande akak tani'kke waagiseenih.
Sarrak Daliila kaak inteemih, «Atu away yoo duquurusseeh numma yoh mawarsinnitok, ku maganak koo yaxoonu elle duudaanam mannay?» kaak inte.
«Duma hebeltohim edde axee ween akootat yoo yoxeenik, sinam bis aalleyyo» teetik iyye.
Daliila qusba akoota bahha hayteh edde kaa toxee. Sarrakaay, «Samsoonow, Filistiin mari kot yemeeteh!» kaak inte. Sahda too qarik gersi golih addat tet qambaalak sugte. Too waqdi usuk woo akoota woo waqdiik gabak isik, tafulti innal, yirgiqe.
Sarrak Daliila Samsoonuk annah inte: «Atu uxih yoo duquurussah taniih, nummat yo'lih mayabta. Koo elle yaxoonu duudan inna macah yoh mawarissa?» kaak inte.
Usuk too waqdi annah teetik iyye: «Yok malcina xagorta kee tafulwa tittat sookka haytek lakal, edde yaxcixen mudeynat digga haytek, wonnal sinam bis aalleyyo» iyye.
Too waqdi xin kaat yamaate'gidih, kaa soocarteeh; xin kaat yemeete waqdi, malcina xagorta kaak tafulwa luk sookteh. Sarrak mudeynat digga hayte. Too waqdi anay fayya haak, «Samsoonow, Filistiin mari kot yemeeteh» inte. Takkay immay Samsoon ugte waqdi xagorta sookok isik kaleh.
Tohuk lakal kaak inteemih, «Atu yoo makicintok, ‹Koo kiciyyoh› macah yok inta? Sidiica waqdi yoo duquurusseeh; uxih celem akah tekkem yoh mawarsinnito» kaak inte.
Taham kulli ayro kaa esserteeh; usuk a esseroy kulli way kaat abtahiyyak taqabeh. Mangom sabri yaallu maxiqinna.
Sarrak ellecabol numma teetih warse. Teetik iyyeemih, «Amô-xagorti yok inkinnah makalinnon. Ooboke saakuk xabba haanam, *Qahdi-culeyna yekke marih innah,
Daliila nummat tet lih yaabem teexege waqdi, woo Filistiin malikwah farmo rubteeh inteemih, «Away nummat yo'lih yaabek, inki adda qagitay ama» keenik inte. Oson too waqdi yuduureeniih woo maalu gabat luk yemeeten.
Daliila Samsoon gurumbal isik hayya hayteh, xiina'gidih kaa saacorteeh; sarrak Samsoonuk malcina xagorta amok kaak yargaqu waa numuh secte. Woo num woo xagor kaak yirgiqeh. Tohuk lakal usuk luk yen qande cabeh. Tonnal kaa boolasseeh luk yen cayla kaak beyte.
Sarrak anay fayya haak, «Samsoonow, Filistiin mari kot yemeeteh» inte. Too waqdi usuk xiinik ugteeh; dumaak akah abak suge'nnah, ugutta 'yeh daqaarimma axcelem yekkeleeh; YALLI wakalih kaa'lih mayanim maaxaginna.
Filistiin mari kaa yibbixeeh, namma inti kaak yeyyeeqeenih. Gaada deqsita arac kaa beeniih, tokkel nacaasak bicsen silsilatat kaa yoxeen. Casbit kaa heeniih daro eceyyal kaa riysiisen.
Amo xagorti sarrak kaah yembeh.
Filistiin malikwa yallah loonumuy migaaqah Dagon akak iyyaanahiyyah kaxxa sadgat abaana'gidiiy woo ayro yassakaxxeeni'gidih, inkih aracal gaaboowen. Too waqdi qadar abeeniih woo qadarah iyyeenimih, «Ni yalli naqboytah suge numuk nee yiysiiseh» iyyen.
Too waqdi kaxxam yifriceeniih, sarrak «Samsoon nee yaysussuule'gidih kaah neh seeca» iyyen. Oson casbik kaa yeyyeeqen waqdi, ken akah yaysussuule innah kaa absiisen. Kaa yublen waqdi oson yallah lon duyye fayliseeniih, iyyeenimih, «Ni yalli, ni baaxo bayseeh mango mara nek qide numuk nee yiysiiseh» axcuk saare aben. Sarrak qamidwak fanat kaa soolisen.
Samsoon too waqdi gabal kaa beyak suge awkak iyyeemih, «Qarik amo xagta qamidwa gabah xagay yoo inxic, elle qekitam faxak» iyye.
Woo qarih addal agabu kee labhak mangom gaabowteh ten. Filistiin koona malik kaadu wokkel ten. Woo qarik amol kaadu sidiica alfih num yen. Too mari Samsoon ken elle yaysussuule inna wagtaana'gidih yemeeteenih yenen.
Too waqdi Samsoon dooqa abeeh, woo dooqah iyyeemih, «YALLAW, Mulki le Dageltaw, ku maganak yoo kassa hay. Yallaw, ku maganak a Filistiin maray namma inti yok yeyyeeqek cane gacsa'gidih, inki adda qande yot hay» iyye.
Sarrak fanti namma qamidduy woo qarik amo gufahiyyak tiyaay gabah xabba heeh gutuqe.
Too waqdi anay fayya haak, «Filistiin mara duufut beeh rabam tu hinna» iyye. Sarrak woo qari qandek leemiik gutuqeeh; too waqdi woo qari woo koona malik kee raqqa 'ye maral inkih rade. Samsoon Filistiin marak addunyal yen saaku qideemik fula, rabe saaku qide.
Kay tooboko kee kay buxah mara kay raysa woo aracak beyta'gidih temeete. Kay raysa beeniih kay abbay Manowac deqsitah kabrit kaa yoogoqen. Woo kabri Xorqa kee Estool deqsita aracak fanal yan. Samsoon labaatanna karmah Israayilik makaabantuh suge.

Dumah yan saaku Miika deqsita num suge. Too num dabqah Efrayim rasuk qaleela mango baaxol suge.
Too num ayrok teena alfi kee bool garsi inak garqoh bee. Sarrak inak iyyemii, «Yi inay, woo lakqo garqoh kok bee num abaarah koo oobbeh en. Takkay immay lakqo kok beytem yooy, koh gacsahak, ayka» iyye.
Kay ina toh toobbe waqdi, «Yi baxaw, YALLI barkat kot haay» kaak inte.
Too lakqo isi inah gacseeh; too waqdi is intemii, «Yi baxa cata'gidih, a lakqo YALLIH sadgatah aceem yol tan. Tonna leemiik a lakqok yaqbuden duyyeeya bicsiiseyyo. Awayah tu gactek, lakqo gacsah koh aceeyyo» inte.
Takkay immay usuk beeh suge taaxige lakqo inal gacse. Kay ina woo lakqok namma boolih garsi beyya hayteeh, lakqok duyye bicsa naggaaral tecee. Too num woo lakqok yaqbuden duyyeeya bicse. Sarrak too duyyeeyay yaqbudeenihiyya Miika buxal heen.
Miika qibaada elle aba arac luk yen. Yaqbuden duyyey gabak bicseenihiyya kee, rikeek tan saroy sek haysita buxal luk yen. Too duyyey yaqbudeenihiyyah garil gacu waa seekih isi baxa hee.
Too dabaanal Israayil rasul malik manannaay; tonna-leemiik kulli num isih faxem abbaasitak yen.
Too dabaanal kaadu Leewih yooboke furrayni Beetlacam deqsitta magaalay Yuudâ rasul geytintahiyyal dabqah suge.
Sarrak woo magaala cabba heeh, dabqah elle gaca ikkeh goranah safare. Ellecaboh Efrayim rasuk qaleela le aracal tan Miikâ-buxa yemeete.
Buxa elle yemeete'kkel, Miika, «Manni kabuk temeete?» kaak iyye.
«Anu Leewih yooboke num kinniyooh, akak emeetem Yuudâ rasuk Beetlacam magaala. Tonna'mmay awayii, buxah elle gaca'kkeh goranah safarah an» kaak iyye.
Too waqdi Miika, «Wonnal akkel buxah yo'lih gacaay; fayu yoh aceettooh, sek yoh akketto. Wohoysa, sanatal tabna garsi koh aaxigeyyooh, sartan kee maaqô tiyak kaadu yoo lito» kaak iyye.
«Meqeh hay» iyye. Sarrak baxi gide kaah yekke.
Miika sek kaa abeh, isi buxal kaa abbaxuk yen.
Miika isi niyal, «Leewih yooboke sek geek wadir, YALLI kullim gabal yok aymaaqele» iyye.

Too dabaanal Israayil mari malik luk mananna. Israayilik Daan-kedoh yooboke mari, Israayil mari inkih baaxo elle gee'kkel, baaxo gee'kal yeneeniih; tohuk gexxaamah yabbixen baaxoh goranat gacen.
Sarrak kedoh addak doorru heen koona num guubuh elle gacoonu waan baaxo gibteenih yamaateeni'gidih, Xorqa kee Estool deqsitta namma magaalak ken ruuben. Keenik iyyeenimih, «Gexay baaxo elle tan gurra wagga haay ama» axcuk, giba elle aban inna escessa ken heenih, ken ruuben. Efrayim rasuk qaleela le arac yemeeteeniih tokkel Miikâ-buxa culen.
Woo buxal keenih suge furraynuy Leewih yoobokehiyya, elle yooboke'kkel yaabal kaak yeexegeeniih, kaal amma 'yeeniih, «Akkel maca abtaah? Iyyi koo baaheeh?» kaak iyyen.
«Akkel Miika lih aniih, ‹Yi buxal gacaay sek yoh tik, wohul galto koh aaxigeyyo› yok iyyeeh; wohul titta geyneh. Wonna leemiik akkel kaa'lih an» keenik iyye.
«Hay tonnal, abnah nan safar nel yamqem kee amqe waam Yalla neh esserey» kaak iyyen.
«Akah sakkittaanam manton. Abtan safaral YALLI sin dacriselek, gexa» keenik iyye.
Toh keenik inxicca 'ye waqdi, woo koona num Laysâ-magaala fanah safarte. Too magaala gufen waqdi, magaala yubleeniih; magaalal yan mari hammi sinnim amaanah elle xiinan inna keenik yismiteenih. Saydâ-marak kaxxih, a magaalal yan mari amaanah yeneeniih; ken xagtam mananna. Oson kaadu xagtan mara luk manannon. Mano keenil muquk teneeh; faxxa haanam inkih luk yenen. Laysâ-magaala, Saydâ marih magaalak xeeruk raaqak teneeh; hebeltô-mara luk heen bica kee qalla luk manannon.
Gibah ruuben mari yuduure saaku, ken ruube ken baaxoh mari xaagu keenik abeeh, «Maca tubleenih temeeten?» keenik iyyen.
«Akah genxe baaxo nubleeh, meqe baaxoy niqmatak tanihiyyak ten. Akkel foyyah daffeyna ikkalahaa, away sissikuk genxek, baaxo keenik raaqisennok, ugutay labhay nee beya.
Wokke guftoonu waytan waqdi ablettoonu'mmay, qeebi net akkeleh bical yan marak masugan. Sin yablen way sin madereeman. Baaxo kaadu kaxxa baaxoy num faxxa haam elle geyahiyya. A baaxo Yalli siinih loowe baaxok, ugutay raaqisa» iyyen.
Too saaku toh yoobben waqdi, kedok lica boolih num Xorqa kee Estooluk gaaduh gexen.
Gaaduh daqaarimeeniih, Yuudâ-rasul Kiryat-Yaqaarim deqsita magaalak ayrô-culma le kabuk raaqe aracal yinfiddigen. Too aracak ta saaku fanah migaaqah Daan-Mafdaga 'yaanam iyyan.
Tokkeek gexeeniih, qaleela mango Efrayim baaxol gacak, Miikâ-qari elle geytima arac yemeeten.
Duma Laysâ-magaala gibah gexeh suge koona num, gaaduh yemeete marak iyyeenimih, «A qarwak qarik teenal lakqok bicsen ceeloy yaqbudeenihiyya tan. Tohuk kalah aki duyyey yaqbudeenihiyya kee rikeek tan saroy sek haysita elle tanik, tahak maca abnam tayse?» iyyen.
Toh keenik inxicca 'yeenih wadir enkeleelebba 'yeenih Miikâ-qari fan gexen. Tokkel taaxige furraynuy Leewih yooboke geen waqdi, salaamatta kaah abba heeniih, «Mannah tan hay!» kaak iyyen.
Oson too xaagu kaak aban waqdi, lica boolih qaskariitay gaaduh gexxahiyya silac gabat luk qarik afal soolak sugte.
Sarrak a koona num qari culeeniih, taaxige ceeloy lakqok bicseenihiyya kee, wohuk kalah tan duyye yaqbudeenihiyya kee rikeek tan saroy sek haysita gabat luk yewqen. Sek too waqdi qari-afal too qaskar luk raaqe.
Qari adda culla 'yeenih, gabat oren duyyey yaqbudeenihiyya kee taahirik-tan-duyye akak iyyan duyye beyah ken yuble waqdi, taaxige sek, «Labhay, abtaanam macaa?» keenik iyye.
«Tibba 'xic bas; qangara guduqqa maxcin» kaak iyyen. Sarrak kaak iyyeenimih, «Sek neh akkettok, ne'lih am. Inki numih sek takkeemik, Israayil-kedoodak inkih tan Daan kedoh sek takkem koh taysek, ne'lih gex» kaak iyyen.
Too waqdi sek farcaan yekkeeh, taahirik tan duyye akak iyyan duyye gabat hayya heeh, ken lih gexe.
Sarrak isinni xaylooy, lac kee duyyek elli haanam foocat isinnik hayya heenih isinni gexoh gexen.
Ta mari yexxeereenik sarra, Miika cuggaanê-marah deero abba heeh, qeebi keenit abaana'gidih, lakak ken kataaten. Sarrak ken yeybeebexeeniih,
qandek xongolak keenit karaaraqen.
Daan mari enkeleelebba 'yeeh, Miikak «Ah macaay waytam? Sinaamak a gide takke butta lakak nee akah kataytam macaay?» kaak iyyen.
«Yaa? Maca waytaanaa yok intaanaa? Sek kee bicsiteh an yallitte inkih yok beyten way, maca waytan mannal yok intan? Maca luk raaqeh?» 'yaanam keenik iyye.
Too waqdi kaak iyyeenimii, «Numow, gabat nek rabtam faxe waytek, qangara mayaabinay tibba 'xicay, uduur. Sarrak naqabu le mari net yaniih, too mari koo kee ku buxah marat qeebi abelon; num siinik macabaanay sella sin haanam koh mataysak, tibba 'xicay gex» kaak iyyeeniih;
isinni gexoh gexen. Miika qandeh ken duude waam ubulla isik hee waqdi, isi buxa fan yuduure.
Sarrak Daan-mari, Miika luk suge duyyey yaqbudeenihiyya kee buxal luk suge sek gabat hayya heeniih, abak sugen safarah Laysa gaaduh gexen. Tokke gufen waqdi Laysâ-maray amaanah yaniih toobbe kee tublek tu-xaagu sinnihiyyat qeebi aben. Magaalal suggu 'ye mara qideeniih, sarrak magaala carriseenih.
Laysâ-mari ken cata mara magennon. Akah weenim, Saydâ-magaala xeri'kkel keenik raaqak ten. Sinam lih kaadu hebeltô-qalla luk manannon. Sarrak cararisen magaala nammeyhaak xissitta haysiteenih isinnih elle gacen. Laysâ-magaalaa, Beet-Racob deqsita daqaaral ten.
Magaalak migaaqah Daana iyyen. Daan ken kaxxa abbah migaaqaay Yaqkuubuk baxak ten.
Taaxige ceeloy lakqok bicseenihiyya yaqbudeeni'gidih soolisen. Muusak baxi baxah yen Gersóm-Yonaatan deqsita num Daan marih seekih yeneeh; usuk rabek wadir kaak rade mari, Daan mara marin baaxo seewah beyya haanam fanah ken seekah sugen.
Yalla elle yaqbuden siraq Siilo deqsita aracal udduruk suggu 'yem, a ceeloy duma Miika luk sugehiyya kaadu Daan magaalal elle sugte.

Israayil mari malik luk suge wee dabaanal, uli Leewih yooboke num yen. Too num Efrayim-rasuk qaleela le baaxok darre le kabut raqta baaxol buxah yen. Too num Yuudâ-rasul geytinta Beetlacam-magaalak, caggoytâ-gubih caggoyta kaah takke'gidih, baxuwwa bee.
Sarrak a barra kaa'lih gexsite cinteeh; naqabut abbâ-buxa fan tuduure. Tokkel abbâ-buxal affara alsa sugte.
Affara alsak lakal, tet baqli tet fan gexxa 'yeh tet lih yabba 'yeh, buxah tet gacsaamal malse. Too waqdi isi taamah num haysitta heeh, danoonâ nammayal koori hayya heeh, tet fan gexe. Awká elle tan buxa yemeeten waqdi awká, «Buxa cula» keenik inteeh; sarrak awkáh abba ken yuble waqdi, kaxxa salaamatta keenih abe.
«Buxal qibnaytiinoh sidooca ayro suge wayteenik, sin maruuba» 'yaanam iyyeeh; sidooca ayro qibnaytiinoh isi buxa elle ken sugse.
Fereyhaytoh ayro saaku dibrot ugutta 'yeenih gexaana'gidih bical gacen. Awkáh abbah tu gactek, iyyeemih, «Naharak maaqo afah xag. Kot amqeleeh gexo sarrak abettok» kaak iyye.
Balli, «Meqeh hay» iyyeeh, sarrak maaqo baahen waqdi nammayak daffa 'yeenih yokmeeniih, yooqoben. Tohuk gaba kalen waqdi, kay balli qagseh kaak iyyeemih, «Ahaysa magexinay ku maganah farcitaay elle ne'lih xin» kaak iyye.
Leewih yooboke num gexoh ugteh immay, balli kaat qagamqagseh, «Ahaysa ne'lih xin, saaku gexettok» kaak iyyeeh; ellecabol elle xiine.
Konoyhaytoh ayro saaku dibroh ugutta 'yeh gexam faxa waqdi, awkáh abba kaak iyyeemih, «Naharak ku maganah tuk teena afah xagey gexo carra abettok» kaak iyye. Sarrak ballu kee ballu maaqo daffa 'te titta lih tokme.
Too ayrot edde waqlak wadir, ballu kee kay barra kee isi taamah num gexoh ugutteeh; too waqdi balli iyyemii, «Ayro korteh bari yakkem faxam matablaana? Ahaysa bari siinit akkelek, magexinay elle xinna 'xicay, beera saaku dibrot ugutta 'teenih gexetton» kaak iyye.
Too bar tokkel xiinaanam kaal tigibdiyeeh, tohuk gexxaamah kaa kee kay barraay kay taamah num, namma dananay koori elle heenihiyya luk daqaarimen. Sarrak magrib radam faxa waqdi, Yaabus deqsitta magaalay sarra Yarusalaamal muggaaqiseenihiyya gufen. Too waqdi isi taamah num, «Ahaysa a Yabuusâ-marih magaalal xinna'gidih daggawnu wayna» kaak iyye.
Usuk lih yan num iyyemii, «Aleey, marin marih magaala kee Israayilih aabuke wee marih buxaaxi maculla. Dagoom bisoh gexxa inna waqdi, Gibqa akkiiy Raama magaala gufe akkennooh; too namma magaalak magaalak teenal xiinenno» iyye.
Yaabus magaalak tatreeniih, ayro culla 'te waqdi Gibqâ-magaalay Benyam rasul tanihiyya fan yemeeten.
Gexak sugen gitaak magaala fanah daggaawen. Magaala guffu heen waqdi, magaalak gudey sinam gitah gexxaah gactahiyyal daffa 'yen. «Buxal ne'lih xiina» iyya mara magennon.
Oson tokkel yanin waqdi, idaltuh yan numuy taamak orbahiyya keenil yemeete. A idalti aslik Efrayim numuk yene'mmay, woo saaku buxah woo magaalal yen. A magaala lem Benyam marak ten.
A idalti magaalak gudel ken yuble waqdi keenil yemeeteeh, «Ankek temeeteeniih, anni baaxo fanah gexxaanaah?» keenik iyye.
«Elle sugnem, Yuudâ-rasuk Beetlacam magaalaay; away genxam, ninni baaxo. Baaxo nek Efrayim rasuk qaleela mango exxay xeeruk raqtahiyyal tan» kaak iyye. «Beetlacam fan gexeeh, away inni buxa fan gacah an. Nakme'gidih gaqambooy, maqabah qinab kamri linooh, danoonâ-qayso kinni way ninnih linoh immay, xiinih buxah nee beya mara nableh manan» iyye.
Too waqdi idalti keenik iyyeemih, «Arciba hay, yi buxah sin beyak» keenik iyye. «Akkel magaalak gudel maxiininay, yi buxah amaay faxxaanamah arciba» keenik iyye.
«Marcaba hay» iyyeeniih, ugutta 'yeenih kay buxah kaa'lih gexen. Tokkel danoonah qayso keenih qidda heeh; sarrak iba kaqliseenih, maaqo kee maqab xagen.
Tonnal farcatat yanin waqdi, magaalah addal tan labhay taama akak toomehiyya garciik qari keenik marot heen. Qari afa keenil kaxxam yoogoren. Qari le numuk, «Ama ku buxa yemeete num annah afah nel eyyeq; fido kaat fanxa'gidih neh kaa eyyeq» iyyen.
Qari le num afah keenil bukka 'yeh, «Kata maxcina. Yi toobokoy, annah tan qax-umaaneh tanim maxcina. A num yi qibnaytuk, kata bas.
Faxxeenik, akkel kay barra kee yi baxáy bikirit tanihiyya taniih, afah siinih ayyaaqeyyok, ken lih xiinaay faxxeenim keenik aba. A numuh tu gactek, aham maxcinaay a qax-umaanek raaqa» keenik iyye.
Yab kaak cinaanam yuble waqdi, qibnaytuh yan numuu, isi barray caggoytâ-gubih caggoytah lehiyya beyya heeh foocal keenik hayya heeh cabe. Taaxige mari inkih yan bar caylisakaay, waqdiiy num tet ciggiilakaay, isinnih elle faxen innal fido teetit faxak xinna 'yeenih saaku fan luk tet maacisen.
Saaku maaci maacise waqdi tet ruuben. Is idalti-qariy tet baqli edde yenehiyyah afal tinnikisseh maacisse.
Maaca tet baqli gexoh ugutta 'yeh, afah bukka 'ye waqdi, kay barray qarik afat gaba ruubuumut lehiyya, yuble.
Too waqdi, «Ugutay nee bey, genxu waynak» teetik iyye. Yab kaal gacse wayte waqdi, dananal tabtabbih tet hayya heeh, daqaarimma 'ye.
Buxa guffu heeh qari culla 'ye waqdi, gile luk yewqeeh, isi barray rabtehiyya too gilet taban kee namma maasayyal irgiggiqqa heeh, kulli exxa Israayil kedoy taban kee nammay takkehiyya fanah ruube.
Israayil mari tah yuble waqdi, «Ah Masrik newqeemih nubleeh noobbem hinnak. Ah macak tanih tan? Ahak tuk teena axcee kee abe nakkem tayse. Tibba axce waynay» iyyen.

Tah yoobbe mari, Israayil mari elle eneyya 'ya ikkek, Gilqad rasul elle suge marih agantah, num maraaqinnay, inkih yakkeenimik Mixfa deqsita aracal YALLIH foocal gaaboowen.
Too aracal too saaku, Yallih marih gaabownay tekkehiyyal Israayil marak kedoh abbobtik num maraaqinnaay, affara boolih alfih numuy seefwa tittikiyehiyya inkih temeete.
Benyaamah yooboke marah tu gactek, Israayilih ubukka 'teemik keenik kalih mari Mixfal kobxem yoobbeenih immay, oson magexinnon.
Yemeete mari, «Taway tekkem macaay? A umaane elle tekke'nna naabbem fanxa» iyyen.
Leewih yooboke numuy barra uma-taamat akak qideenihiyya iyyemii, «Yoo kee yi barray caggoytâ-gubih barrah liyohiyya barak elle xinna'gidih, Gibqâ-magaalay Benyam rasul geytintahiyya fanah gexak nemeete.
Gibqâ-mari qeebi yot aba'gidih bar yemeeteeh, addal akak an qarit maro heen. Naharak yoo qidaanam faxeeniih, sarra yoo cabba heenih yi barra cayliseeniih woo caylisut edde rabte.
Sarra tet ginaada beeh irgiggiqqa heeh Israayil mari elle eneyya 'ya ikke exxa-exxa keenih ruube. A umaane abe mari, uma-taamay caraamak tanihiyya ni addal abe mara kinnon.
Ta saaku ta'kkel gaaboowe marak inkih, Israayilih yooboke mara kinnitoonuuh aham ubulaay; akak intaanam siinil cabah an» iyye.
Sugga 'ye mari inkih inki afat, «Ahak tuk teena abe'kal, buxah num nek mayaduurak, abnaamat yabnay» iyyen. «Gibqâ-magaalat qeebi abu waa maral saami caxxa qidnaamaay, saami caxxi elle yewqe mara rubnaama.
Israayil xaylok tabanhaytoh af, gaaduh gexa marah leek maaqo baahaanamaay; wohuk raqqa 'ye mara Gibqâ-magaalal yan maray a umâ-yabulit asehiyya digaala'gidih genxaama» 'yaanam iyyen.
Tohul yakkeenimiik titta geeniih; Gibqâ-magaalah-mara digaalaanamat caben.
Sarrakaa, inkih yan Benyam rasu fan farmo ruubeeniih, iyyeenimii, «A sin addal tekke umaanek maca inteenih?
Away ama umeynit rabi digaalah digaalla'gidiiy Israayil rasuk Yalli niqba taama bayisna'gidih, xabba ken haay nel ken ruuba» 'yaanam keenih ruuben.
Takkay immay Benyam a farmoy ken toobokoh tan Israayil ummat keenih rubtet maqal mahaysitinnon.
Sarrak inkih tan Benyam magaaloolik gaabowwa 'yeenih Israayil marat qeebi abaana'gidih, Gibqâ-magaalal gaaboowen.
Too ayrot labaatanna kee lica alfih qaskariita isinni magaaloolih addak gaaboysak tokkel kobxisen. Too marak kalah kaadu, dibuk Gibqâ-magaalal yooboke marak malcina boolih numuy nagay qaskariino lehiyya doorru heenih baahen.
Too maray gaaboowehiyyak inkih malcina boolih num qeebi guri-gabah abak yen. Keenik kulli num qalaamah wanxefit ruube xaa hoxisak mananna.
Raqqa 'ye Israayil mari is le kabuk, affara boolih alfi qaskariitay nagay tan qaskariinô-baritto lehiyya qeebih keenih bical heen.
Sarraa, Israayil mari Beetal deqsitta magaalal
Too waqdi YALLIH garik, «Naharak gaaduh Yuudah yooboke mari gexay» inta qangara temeete.
Yalli toh keenik iyyek lakal, nammayhaytô saaku baaxo maacissa 'te waqdi, qeebih keenih gexeeniih; gaaduh gexxe qaskar Gibqâ-magaalah garil tinfiddige.
Sarrakaa, Benyam marat fooca kee foocah gacca 'yeenih qeebih bicsiten.
Benyam mari magaalah addak yewqeeh, too ayrot edde Israayil-qaskarak labaatanna kee namma alfih num qiden.
Toh keenit tekke waqdi, Israayil mari qibaada elle aban arac gexxa 'yeeniih, bari tikka 'yam fanah YALLAL weeqak sugen. Sarrakaa, YALLA fan essero xayyoosen. Iyyeenimihii, «Benyam maray ni toobokoh yanih qeebih genxuu magenxu, YALLAW?» iyyen.
YALLAKAA, «Yeey, qeebi keenit aba» inta qangara temeete. Too waqdi niya keenit gacteeh, edde ugteeniih, duma akah aben innah, qeebi keenit abaana'gidih, dumih aracal bical gacen.
Nammeyhaytoh ayro qeebil gaba qideeniih,
too waqdi Benyam-mari kaadu nammayhaak magaalak bukka 'yeeniih, taban kee bacra alfih qaskariitay nagay tan qaskariino lehiyya qeebit keenik qiden.
Israayil mari tah yuble waqdi, kaxxa qaadiyyah qaadeeniih Beetal fan gexxa 'yeenih, tokkel daffa 'yeenih YALLAL weeqak asen. Too ayro bari tikka 'yam fanah maaqo afah maxaginnon. Tokkel too ayro YALLAH cado akak cararisan sadgat kee amaanah xiinaanamih astah aban sadgat aben.
Too saaku Yallih-Qahdih-Sandug Beetalal teneeh; seekih tenem, Haaruun baxih baxa Fincasak ten. Fincas abba Alqedara. Sarrak Israayil ummat kaadu qagitteh, «YALLAW, Benyam marih qeebit qagitnoh innaa? Maqagitnuu?» iyyen.
YALLIH kabuk, «Gexay beera qeebit qagita, keenik sin aysiiseyyok» inta qangara temeete.
Tohuk wadir Israayil mari qeebih gexeeh, Gibqâ-magaalat amô-reebu le aracat sasot sugu waa mara heen.
Sidochaytoh ayro dumak kaxxih Gibqâ-magaalah garil fooca kee foocah gacca 'yeenih qeebih bical gacen.
Too waqdi Benyam mari qeebih magaalak yewqeeh; Beetal-magaala fan gexa gita kee Gibqâ-magaala fan gexa gita Israayil qaskar lakak ayraradduk gexen. Dumak kaxxih Israayilik tu yakke mara booxal qiden. Too qeebit Israayilik soddom num qiden.
Too waqdi, «Dumak kaxxih a saaku kaadu ken selleh» iyyen.
Takkay immay Israayil mari, Benyam mari magaalak ken lakak awaquk gital akah ooban innah wadir hirgimeenih kudaanam ceelaanamal malsen.
Sarrak Israayil-kaxxa-qande Baqal-Tamaari deqsita aracal koboxxa 'yeenih hortal gacen waqdi, Gibqâ-magaalal sasot-sugte-qande edde sugte ikkek tewqe.
Tonnal Israayil marih addak doorru heenih baahen tabna alfih num, Gibqâ-magaala tabbixe'gidih foocah teetik yemeeten waqdi, uma-qeebi yekke. Benyam-mari baatih gexam isik maballinna'mmay,
too ayro YALLI Israayil mara Benyam marak yiysiiseh. Israayil mari labaatanna kee koona alfi kee bool qaskariita keenik qide.
Benyam mari, gacu waam isinnik yublen.
Kaxxa qaskar Benyam marak wadir akah hirgimeenimii, Gibqâ-garil sasot caben qaskar Benyam mari ken lakat arduk yamaatem tuble waqdi, ciggilla heenih qeebi abeloonum aaxaguk yeneeniih, tohuh aben.
Sasot suge mari magaala fan yerdeeniih sinaamak sugga 'tem inkih qiden.
Israayil-qandek-sasot-tan-qande kee kalah tan kaxxa-qande fanal asta tittah heenih yenen. Sasot tan qaskar inteemih, «Magaalak kaxxa qer awaqih tablen waqdi
wadir enkeleelebba 'xicay qeebit cula» iyyen.
Benyam marah tu gactek, Israayil marak soddom num qiden waqdi, «Dumak kaxxih ken selleh» 'yaanamal kaxxam tirtirisen.
Sarrak qer qamburreh innah qaran dagaak yewqe waqdi, Benyam mari wadir wagga heeh inkih tan magaalat gira habug axcih yublen.
Too waqdi Israayil mari wadir uduurra 'yeh qeebi keenit abe. Benyam marat warigga raddeeh, yambaxoonu waanam isinnik yublen.
Qeebik addak kudeeniih booxah tan baaxo fan kuden. Takkay immay asillimi ken mahannoonuuy, kaxxa qaskar kee magaalah addak awaquk sugte qaskarih namma fanal yembexen.
Raqtem nammâ fanal hayya heenih Gibqak ayrô-mawqa le kabu raaqa arac fanah ayradduk baahen. Mangom gital elle keenik selen.
Benyam qaskarak dooren labhak taban kee bacra alfih num qiden.
Wohuk raqtem wadir tendebbeeh; Rimmon-Xaa akak iyyan arac fan yemeeten. Koona alfih num gital keenik qiden. Akim keenik Israayil mari Gidqom-magaala fan ayradduk baaheeh, namma alfih num keenik qiden.
Too ayrot Benyaamak agiirah ten qaskarak tittat labaatanna kee koona alfih num rabe.
Lica boolih num faxe innalaay yisillimeeh; too mari Rimmon Xaa akak iyyan aracay sinam elle ane sinnihiyya fanah kuden. Tokkel affara alsa sugen.
Israayil-mari uduurra 'yeh, Benyam marak raqteemik awka macabinnon; lab num maxcinnon barra maxcinnoonuy selli heen. Magaalal sugteemik lac kee buxah addah alluwwa agantah selli heen. Tohiital sugga 'te magaaloolik tu macabinnoonuy kaadu inkih cararisen.

Israayil-mari qeebi abak naharat, Mixfal gaabowwa 'yeeh Yallah kaxxa qahdi culeenih yenen. Iyyeenimii, «Yallaw, Benyam marah rihimih ninni say-xaylo acee waynaamah xiibinna» iyyeenih yenen.
Tohuk gexxaamah sarrî-saaku Beetal fan gexxa 'yeenih inkih tan ayro Yallal weeqakaay kaxxa boogeh boogisak asen.
«YALLAW, Israayil doore Dageltaw, a saaku Benyam maray Israayilih yoobokehiyya akah bayam macaay?» iyyen.
Ciggilta ayro maaca dibrot sadgat elle aban arac bicissa heeniih, cado akak carrisan saq sadgatah woo aracih amol carriseeniih, tonnah kaadu amaanah xiinaanamih astah aban sadgat tokkel aben.
Sarrak iyyeenimih, «Israayil marak Mixfa fanah YALLIH foocal gaabownah amaate wee mari maay yan?» iyyen. Toh akah iyyeenim, Mixfa amaate wee num qideloonumul xiiba culeenih yenen.
Tonna'mmay Israayil-mari Benyam-maray keenih yoobokehiyyah away kaxxam qaaden. Iyyeenimih, «Israayil isi qammih xaylo wayteeh,
away nanu say-xaylo keenih abe waynaamal YALLIH garil xiibinneh nanik, a raaqe marah rihimih agabu ankek geynah nan?» tittak iyyen.
Sarrakaa, «Gaabownah arac amaate wayteeh, daffeynat angale waytem maa maraay?» axcuk titta esseren. Gilqad rasuk Yaabes magaalal yen mari amaate weenimil titta geen.
Too mari amaate weem elle yeexegeenimii, yemeete mara kee raaqe mara tittak yaaxagoonuh sinaamah migaaqal seecen waqdi, Yaabes mari kaaye'kal raaqe. Too waqdi yeexegen. Amaate weenim keenik yeexegen.
Gaabowwa 'ye marii, titta geyya heeh, taban kee namma alfih qaskariitay agiirah yanihiyya qeebih keenih ruuben. Iyyeenimih, «Gexay Yaabes magaalal sugu waa marak agabu kee urri agantah num macabinay inkih qida.
Lab-mara inkih qida. Bikirit tan baxuwwak kalih agabuk tu macabinay sela» keenik iyyen.
Too mari Yaabes magaalal bikirit yan baxuuwuk affara boolih baxuwwa geen. Too baxuw Siilo fan baahen. Siilo Kanqaan magaalak ten.
Sarraa, too maray gaaboowehiyya Rimmon-Xaa deqsita aracal yen Benyam marah farmo ruubeeniih, «Ahaysa qeebi siinit abtam matanak, aytikuma» keenik iyyen.
Tohuk lakal Benyam mari isi baaxo fan yuduure. Elle yemeete'kkel, Yaabes magaalak baahen baxuuwuy bikirit yanihiyya rihimih keenih yeceen. Takkay immay too baxuw mangah ken dudda mahannaay; tonna-leemiik tu keenik rihim maleh raqte.
Tonna'mmay Israayil marii, YALLI Benyam maray ken abbah saqlih xayloh taniih duma agleh keenit sugtehiyya keenik baxsem yublen waqdii, kaxxam akah qaaden.
Tohuk gexxaamah Israayil-maray gaaboowehiyya iyyemii, «Benyam kedot ahak wadir agbi maraaqinnak, away rihimih agabu gee'kal, raaqe marah agabu ankek bahnah nan?
Israayil mari baxambaxisimam mameqek maca tayse? Ahaysa carbik raaqeh yan marah tuk teena abnam nek faxxinta.
Nanu ninni say-xaylo keenih acee waynaah; rihimih xaylo keenih acayinnaan numul Yallih abaaro obtay 'yaanam inneh nanik, maca abnam tayse?» axcuk mala tittal baahen.
Sarrak cubbussa heen waqdi, Siilô magaalal kulli sanatal YALLIH qiidih edde asan ayro xayyowteh tanim kassa heen. Siilô-magaala Beetal deqsitta magaalak kilbat le kabut raaqak teneeh, Leboonâ-magaalak kaadu gabbi-qaxat raaqak ten. Beetal kee Seekem magaalak fan gexa gitak ayrô-mawqa le kabut raaqak ten.
A qiidih ayro xayyowtem kassitta heen waqdi, Benyam marak, «Naharak gexxa 'xicay qiid yakku waa ayro qinab xala cooxih addat ombooqoray suga.
Siilô magaalah baxuw qiddi farcatah digiraana'gidih awqeloonuk, wagitak ken sugga 'xicay. Too waqdi coox addak eweqa; ken fan gexxa xicay, kulli numuuy isih faxe baxuwwa dirkih beetaama; isinni baaxo fan luk kuda.
Sarraa, toobokoyta akkiiy abba akki sikyatah nel yemeete kaa tekkeeh, ‹Baxuuwuy dirkih nek beenihiyya neh gacisa keenik inxica› nek iyyeenikii, keenik innaamah, ‹Seewah siinik morbisinninooy; geerak kaadu isin makkok rihimih keenih maabinnitoonuy; isinni malal geenim loonu. Tonna-leemiik Yallih garil duma abten xiibah aham dambik siinil maloowintak, sinam tanay inxica› 'yaanam nanu keenik axcenno» keenik iyyen. Tonna leemiik elle aboonu waan inna keenih warissa heenih ken ruuben.
Too mari gexeeh keenik elle inxicca 'yen innal aben. Kulli numuuy digirak suge baxuuwuk baxuwwa-baxuwwal qawwa heenih luk kuden. Too baxuw isinni baaxo beeniih; finqitteh sugte magaala wadir nammeyhaak xisen. Tohuk wadir dabaaqah tokkel gacen.
Sarrak gaaboowe marak numuuy isi baaxo kee isi ahli kee kedo fanah yuduure.
Too dabaanal Israayil addal malik manannaay; tonna-leemiik kulli num isih faxem abbaasitak yen.

Makaabon Israayil baaxol dardaarak ten saaku, Israayil baaxol qulul rade. Too waqdi Alimelek deqsita num, lab-xayloh nammay kee barra gabat hayya heeh, Yuudâ-baaxok Beetlacam deqsitta magaalak Mooyab deqsita marih baaxo fan dulah gexe. Kay barra migaaqah Noqmi deqsitak ten. Teetik lab xayloh nammay kaadu migaaqah Maclon kee Kilyon deqsitak yenen. Alimelek akah yoobokem, Efrat deqsitta gulubuk ten.
Alimelek elle gexe baaxol waqlak wadir rabeh. Too waqdi kay barra xaylo nammay lih dibuk raqte.
Sarrak tet xaylo Mooyabah yooboke baxuuwul digiben. Woo baxuuwuk tiyak teena migaaqah Qorfa deqsitak teneeh; akitto Ruut deqsitak ten. Tabna sanatak lakal
Maclon kee Kilyon kaadu rabteh. Noqmi-baqla kee tet xaylo inkih rabteh; is dibuk raqte.
Waqlak wadir Noqmi, YALLI isi marat barkat heeh baaxol mango daro tooboke 'yaanam toobbe. Too waqdi isi xayloh agabu kee isih Mooyab-baaxo cabteh gexxam faxak ten.
Sarrak Yuudâ-baaxo fan gacaana'gidih safarah ugteenih; Yuudâ-baaxo fanah aban gexoh gitat yanin waqdi,
keenik inteemih, «Isin isinni inonti fan uduuraay; yoo kee isinni baqoltih maquk akah sugten innah, YALLI siinih yamqay.
YALLI, digibeeh buxa le mara sin abay» keenik inte. Sarrak fugga ken hayteeh, «Salaamata» keenik inte.
Too waqdi tet xayloh agbi weeqah hayya heeh,
«Nanu ku mara fan ko'lih gexenno'kkal, kok maraqna» teetik iyyen.
Noqmi keenik intemii, «Yi xayloy uduuraay, yo'lih magexina. Anu ahaksa sin cigissa xaylo maxalak,
isinni buxah uduura. Ahaksa digibeh xaylo xalam faxaamah; idooliteh ikkal digib mageya. Anu digib niya luk sugam takke-way, a barat digibeh xaylo xaleh,
ahaksa yi xaylo catteh sin abittam fan maay qambaltan? Ken taagah digibik tabboodeenim maay faxxan? Kata, yi xayloy, ah takkem hinnam taaxigeenih. YALLI yoh maqaane maloowinaay, tekkem siinik yol gibdi» keenik inte.
Toh keenik inte waqdi kaadu oson weeqeenih. Sarrak Qorfa isi ballo fugga hayteeh, salaamata teetik inteh isi buxah tuduure. Ruutuuy teetik baxsime cinteh, elle raqte.
Too waqdi tet ballo teetik inteemih, «Qorfa isi baaxo kee isi taqbudem fan taduureh tanik, atu kaadu uduur» teetik inte.
Ruut teetik inteemih, «Annah tanim yok maxcin. Atu gexinnaan ikke ko'lih gexeyyok, anay yoo inxic» teetik inte. «Atu dabqah elle gacinnaan baaxol ko'lih gaceyyo. Ku mari yi maraay; ku Dagelti yi Dagelta.
Rabi yok, atu elle rabtu wayta ikkel akkeleeh; magaq yok ku magaqa lih gacele. Koo dibuk cabaanamak, YALLIH digaala yot takkem tayse. Rabak sarra tittak nee baxissam matana» teetik inte.
Sarrak Noqmi Ruut teetik raaqe waytam tuble waqdi, teetik intem maliiy, is lih tanay tet inte.
Wohuk wadirih abak sugen safarah sitta luk Beetlacam magaala fanah haysiten. Beetlacam gufen waqdi sinam ken tubleeh, woh kaxxam waagisse. Wokkel suge agbi, «Ah nummah Noqmii?» iyyen.
Isiiy, «Yalli mano yot qeero bahsiisek, Noqmi yok maxcinay Maara
Anu akkek gexe saaku kullim luk gexeeh, a saakuy YALLI a baaxo yoo gacsehiyya gaba foyyah luk uduure. YALLI gadaama kee baaca inkih yol ruube way, Noqmi macah yok intan?» keenik inte.
Noqmi, too caalatal, tet-baxih-gubnah tan Ruutuy Mooyab marah tooboke gabat luk Beetlacam fan tuduure. Oson Beetlacam gufen saaku, gabru deqsitta daroh orbah taama qimbisseh keenih sugte.

Noqmi-baqalah yen Alimelekih ramad le numuy migaaqah Booqas deqsitahiyya suge. Usuk gaddalih yan numuy sinam yab akak taabbehiyyak ten.
Ayrok teena Ruut tet balloh tan Noqmik, «Daro orbisa mari cabe daro afiile'gidih, buqre fan gexay yoo m'itta?» teetik inte. «Wokkel marak teeni edde taamitam yoh aceelem digga haak» teetik inte.
Too waqdi Noqmi, «Gex hay, yi baxáy» teetik inte.
Ruut buqreh adda gexxeeh; tokkel daro orbisa mari cabem gaabossa'gidih, sinaamak darre-darret gexxe. Nasiibih woh elle abak sugtem, tet baqalah ramad le numuy Booqas deqsitahiyyah buqreh adda.
Waqlak wadir Booqas Beetlacamak yemeeteeh, taamâ-marah salaamatta abe. «YALLI sin lih yanay» iyye.
Osonuuy, «YALLI barkat kot haay» kaak iyyen.
Sarrak Booqas taamak abbah yan numuk, «A qunxa barra iyyin barray?» iyye.
Woo numuuy, «Ama barra Mooyab-baaxok Noqmi lih temeete barraay; ‹Sinam cabte daro afiilu waa› yok itteehiiy, akkeey saakuh taamat tan. Away inki adda silaalal ufuy rubbu hayteh immay, akkeey saakuh taamat tan» kaak iyye.
Too waqdi Booqas Ruutuk annah iyye. «Anu fayu koh acayu waak. Ta buqreek kalih buqreerah addah darô-mafaalah magexinay; akkel yan say-mara lih taamit.
Sahda daro elle orbissa ikke wagitey, agbi darok raqtem yafiile waqdi ken lih gex. Yi labhak, ‹Tet maxagina›, 'yaanam exceh an. Bakaaritta waqdi kaadu gexxa 'xicay, oson kiben gacloolik aqub» teetik iyye.
Ruut qansa teetik baaxo xagtam fanah massakaxxah qununna 'teeh, Booqasak annah inte. «Yooy marin baaxoh barrah yanihiyyah a gideh maqaaneh macah taqabta?» kaak inte.
Usuk too waqdi teetil gacseemih, «Atu ku baqli rabba 'yeemiy akke, isi balloh abtem yoh warseeniih; isi inaay isi abba kee isi baaxo cabba hayteh, aaxige wayta marih adda elle temeete inna oobbeh.
Atu abteemih galto YALLI koh yacaay; catoh elle temeete YALLAY Israayil ummatta doorehiyya dudda le galto koh yacaay» teetik iyye.
Is too waqdi, «Yi qammow, yooy ku buxal taamita agbih gide kinni way akke waahiyya lih meqe yaabah yabteeh, ruffu yoo hayteeh, yoh temqeh» inte.
Qeerô-kaloh-waqla tekke waqdi, Booqas Ruutuk annah iyye. «Gaqambô-rike luk annah amaay a saalot kumus» teetik iyye. Is too waqdi amma inteh taamâ-mara lih daffeyteeh; sarrak Booqas alen alo teetih yecee. Too maaqok cayya 'tam fan tokmeeh, geera elle cabte.
Sarrak darô-mafaalah ugutte waqdi, Booqas taamâ-marak iyyeemih, «Tifiilen daroy axaw axawah tabbixeenihiyyah garik, faxxeh gide tafiilay tet inxicaay, woo axaw axawah tabbixen darok kaadu tu-tu siibay teetih eyyeeqay, bettay tet inxica. Num teetit yaabe waay» keenik iyye.
Ruut abak sugte darô-mafaala nagay abteeh, carri tikka 'yam fan afiiluk sugte. Sarrak woo qaalak luuqusak asse. Daro keexxe waqdi, tittat kiisik garab tekke.
Tohuk lakal magaala fan tuduureeh, darok gaabosseh gide isi ballo tuybulle. Qeerô-kalok raaqe geera kaadu teetih tecee.
Too waqdi Noqmi teetik inteemih, «Darok a gide elle tifiilem ankeey? Koh a taama yecee numut Yalli barkat haayik, elle taamitak assem iyyin buqreey?» teetik inte.
Ruut elle taamitak sugte arac teetih warisseeh, «A saaku buqrel akak taamitak sugem, Booqas deqsita numu» teetik inte.
Noqmi inteemih, «Booqasat YALLI barkat haay. YALLI addunyal-yan-mara kee rabe-marah inkih cule qahdi keenil mamakam ableh. Booqas nek ramadaay; ni cegsi elle yamaate marak numuk teeni kaa» teetik inte.
Too waqdi Ruut inteemih, «Wohuk tayseemih, ‹Darô-fiila gaba kalla haytam fanah yi taamah mara lih taamit› yok iyye» inte.
Too waqdi Noqmi annah teetik inte. «Nummah, yi baxáy, Booqas-buqret taamita agabu lih taamittam meqeeh; aki arac gexxek koo xagitaanam takkeh» teetik inte.
Tonna leemiik Ruut wokkel Booqas buqret taamita agbi elle yan ikkel, kamadi kee gabru deqsitta daro mafaalak gaba kalla haytam fanah, taamitak sugte. Dabqih isi ballo lih sugte.

Ayrok teena Noqmi Ruutuk annah inte. «Ahaysa, atu isi buxa le barra takke'gidih, baqala koh gorrisam meqe» teetik inte.
«Atu taamah agabu lih akak taamitak sugte Booqas nek ramadah yan numu. Taway abtamaa: a bar usuk caffalik caffa kee daro tittak baxsele.
Too waqdi atu kaqalla 'xicaay qatri isil caxxaay meqe sarat gacca 'xic. Tokkek usuk too caffali daro kee caffa tittak elle baxsa ikke fan gex. Sarrak usuk makum kee maqubuk gaba kalla haam fan wokke temeetem isik maysaxxagin.
Qaxah gacam wagitak suggu 'xicay inaaqitem table waqdi, edde yumbuduude saro ibak kaak cankaffa haay ibi-gubgubat kaak inaaqit. Too waqdi abtu waytam usuk koh warsele» teetik inte.
Ruutuuy isi ballok, «Meqeh hay, atu ab axcinnaanim inkih abeyyo» teetik inte.
Too waqdi daro kee caffa tittak elle baxsan arac gexxeeh, tokkel tet ballo ab teetik inxicci 'tem inkih abte.
Booqas makmo kee maqubuk gaba kalla hee waqdi xagar kaak ruffu iyye. Sarrak tittak bagul kobxisen caffali daroh xaquk xiina'gidih qaxah gacca 'ye. Too waqdi Ruut raarisak amma 'teh edde yumbuduude saro ibak kaak cankaffa hayteh ibi gubgubat kaak inaaqitte.
Booqas barak gude tuk wariggiteh; ugte waqdi barra ibak gubat kaak tanim yuble.
Too waqdi «Atu iyyaay?» teetik iyye.
Is inteemih, «Ah yoo Ruutuuy; yi cigsi elle yamaatem koohuk, yoo cigis» kaak inte.
Too waqdi Booqas teetik iyyemii, «Yi baxáy, YALLI barkat kot haay. Atu away abte maqaane duma abte maqaanek tayseh. Gadda alle kee baaca alle yakken immay, furraynâ-lakat magexinnito.
Away yi baxáy, ayti kibba haysit; atu faxxem koh abeyyok» teetik iyye. «A magaalal sinam inkih atu kas le barra kinnitom kok yaaxigeenih.
Anu nummah xayi ramad kinniyoh immay, yok xayi numuy cigsi elle yamaatehiyya yan.
Tonna leemiik a barak akkel elle xiinaay; maaca woo num ku cigso oggolek, oggolaah; usuk oggole edde weemit YALLAY waarahiyyah migaaqal koh xiibitaah anu innih koo cigseyyo» teetik iyye.
Woo barak, ibi-gubgubat kaak xinteeh, maaca num tet able waa waqdi ugutte. Too waqdi teetik iyyeemih, «Atu a arac temeetem num aaxige waam faxxinta» iyye.
Kaadu qagseh iyyeemih, «Ama amô-saro kalay annah xayyoosay fidisey» teetik iyye. Woo saro kaal xayyosse waqdi, gabru deqsitta darok laca keexo takkem woo sarol teetih hayya heeh, quukah fillal teetik hee. Tohuk lakal magaala fan gexe.
Ruut, ballo fan tuduure waqdi tet ballo teetik inteemih, «Yi baxáy, caagid koh bicee?» teetik inte.
Too waqdi Ruut, Booqas teetih abba heem kee teetik iyyem inkih teetih warisseeh,
kaadu inteemih, «Koo fan gabâ-foyya luk gacaamak, ‹Gabru deqsitta daro gabat luk gex› yok iyyeeh; a daro ah teetiiy, inkih yoh yecee» teetik inte.
Too waqdi Noqmi teetik inteemih, «Tahaysa taham elle takke inna nable fanah sabri abit. Booqas aham bicse'kal maxiinak» teetik inte.

Booqas magaalah culmal daffeyna elle aban arac gexeeh, wokkel daffee. Too waqdi Alimelekik xayi ramadah yan numuy Booqas edde yaabeh sugehiyya wokke yemeete. Booqas kaa yuble waqdi, «Annah amey akkel daffey» kaak iyye. Too waqdi woo num yemeeteh wokkel daffee.
Sarrak Booqas magaalah idoolah yan tabna numuh kaadu seeceeh, «Akkel daffeya» iyyeeh; too waqdi woo mari kaadu wokkel daffee.
Tohuk lakal woo numuk iyyeemih, «Noqmi away Mooyab rasuk tuduureeh, neh ramad luk yen Alimelek baaxo taylammem faxxaah;
atu wohim taaxigem faxxintam yot celta. Hay tonnal, faxxek, a maray akkel daffeyah yanihiyyah foocal xaamitaay, faxe waytek kaadu, ken foocal ‹Mafaxa› inxic. Macaay intek, a baaxo xaamaanamih cakki naharat elle yamaatem kooy; ku lakal elle yamaatem yoo» kaak iyye.
Woo num woo waqdi, «Meqeh hay, anu xaameyyo» kaak iyye.
Too waqdi Booqas kaak iyyeemih, «Nabam meqe hay. Noqmik woo baaxo xaamta waqdi, baaxo Alimelek-buxah-mari akah nagra innah, Ruutuy gubnah tanihiyya kaadu cigissam kol tan. Tonnal rabe numih ikoyta kee migaq baye kaletto» kaak iyye.
Too waqdi woo num, «Nagra yi xaylol akak amaate waytek, wonnalaay, atu xaamite waytek, anu a baaxoh limok raaqah an» kaak iyye.
Too dabaanal duyye aylammee kee duyye-duyyet milaage yakken waqdi, aylammee kee milaage yakke num ibak kabella eyyeqqa heeh xaama numul yeceem, Israayil marih qaadah luk yen. Too kabella yeyyeeqeenik wadir, caagid gaba kalem elle aaxaguk yenen.
Tonnal woo num Booqasak, «Atu xaamit» iyyeeh, ibak kabella eyyeqqa heeh, Booqasal yecee.
Too waqdi Booqas magaalah idoola kee wokkel suggu 'ye marak inkih iyyeemih, «A saaku Alimelek kee kay xayloy Kilyon kee Maclon deqsitte, luk sugga 'tem inkih Noqmi-gabak xaamaamih sumaq siini.
Toh lih kaadu Ruutuy Mooyabah toobokeeh Maclon abbaxuk suge yi barra tekkeeh; yi lakal aham Alimelek buxah mari nagrele. Kay buxah mari kay nagrak mayawqa. Tohul ta saaku sumaaqah tanim siini» iyye.
Tokkel sugte magaalah idoola kee raqqa 'ye mari inkih iyyeemih, «Nanu a saaku tekkeemih sumaq kinninoh. Digibte barra, Raacel kee Liyay Israayil ummatta akak raddehiyya innah YALLI tet abay. Efrata-gulubuk inkih gaddali koo abay; Beetlacam magaalal kaadu migaq-gexxo le num koo abay.
A barrat YALLI koh yecee xaylo, Yuuda kee Tamaari fanak yooboke Fares deqsita numih xaylo tekkem yakkoonay» axcuk dooqa kaah aben.
Tohuk lakal Booqas, Ruut abiteh buxah tet bee. YALLI bagut baxa teetik heeh, lab baxa kaah xalte.
Too waqdi agbi Noqmik annah iyye. «YALLA fayla taafay! A saaku YALLI amo akak wagitta lab-baxa koh yecee. Yooboke awki Israayil rasul migaq-gexxo le num yakkay.
Ruut koo kicnaah, malcina lab-baxi xiqaamak fula koh xiqte. Away absuma koh bahteeh; a absumi idoolinnal ruffu koo heeleeh, qande kot heele» teetik iyyen.
Noqmi yooboke awka tukkuqeh, gurumbal isik hayya hayteeh, amo kaak wagitte.
Cuggaaneh agbi inkih, «Noqmih lab-baxi yooboke» iyyen.
Yooboke awkak migaaqah Yoobad iyyen. Yoobad Yiisa xale; Yiisa kaadu Malik Dawud xale.
Fares, Cesram xaleeh, Cesramaay Raam xale. Raam Qamnadab xaleeh, Qamnadab Nacson xale. Nacson Salmon xaleeh, Salmon Booqas xaleeh, Booqas Yoobad xaleeh, Yoobad Yiisa xaleeh, Yiisa Dawud xale.

Elkaana akak iyyan num yen. Woo num Efrayim kedoh aabakuk yeneeh; dabqah Efrayim rasuk qaleela mango aracal geytinta magaalay Raama deqsittahiyyal yen. Abba kaak Yaroocam deqsitak yen. Yaroocam abba Aliihu deqsita numuk ten. Elkaana Aliihuk baxi baxak ten. Efrayim kedok Xuuf deqsita gulubuk Toocu deqsita buxah marat raaqak yen.
Elkaana namma barra luk yen. A namma barra migaaqah Canna kee Faninna deqsitak ten. Faninna xaylo luk ten. Canna xaylo luk mananna.
Kulli sanatal Elkaana, Raama akak iyyan baaxook, Siilo deqsitta magaala fan, YALLAY Nabaamak Nabahiyya yaqbude'gidiiy kay sadgat aba'gidih, amaatuk yen. Tokkel Qeli deqsita numih xayloy migooqah Cofni kee Fincas deqsittahiyya YALLIH seekah yenen.
Elkaana tokkel Yallih sadgat abinnaan waqdi, cadok inki exxa Faninna acayuk yeneeh, aki exxak tet xayloh tiyahaay rike-rike acayuk yen.
Elkaana, Canna kaxxam kicinuk yeneh; tohuk gexxaamah cadoytak namma ikke teetih acayuk yene'mmay, YALLI xalay teetih yeceeh mananna.
Faninna, caggoyta teetik xaylo malim aaxaguk, aaminnaanim teetil baahak, is anqibinnaanim teetik abak ten.
Kulli-way tannah tanim teetil baahak mango sanoota sugte. YALLA elle yaqbuden arac gexinnaan waqdi, Faninna, is anqibinnaanim teetik abak teneeh; too waqdi Canna weeqah hayya haytah maaqo edde cinak ten.
Tet baqli too waqdi, «Cannay, macah weqtaah? Maaqo macah cinta? Kulli way, akah weqweqsintam macaay? Lab-xayloh tabanak yoo lito way, maca wayta?» teetik axcuk yen.
Ayrok teena Siilol YALLA-elle-yaqbuden-qaril akamuk sugen maaqok gaba kalen waqdi, Canna ugutta 'teh bagi teetik ankakammuk YALLAL weqte. Too waqdi Qeli deqsita sek, Qibaadâ-Qarih albaabih garil sirbiyal daffeyak suge.
Canna YALLAH nadri culte. Inteemih, «YALLAW, Nabaamak Naba Dageltaw, yooy ku naqaso kinnihiyya ubuleey! Yi ceya ubuleey! Inti yol hayis! Yoo mamaaqilin. Yi Goytaw, lab-baxa yoh teceek, rabba 'yam fan ku taamat kaa heeyyooh, amo kaak mamoolay, taabakay axceyyo» 'yaanam axcuk YALLAH nadri culte.
Canna mango uddur fan isi bagut YALLA kallacak tutuc axcuk sugte waqdi, Qeli tet yubleh, wagga tet hee. Too waqdi sokto asgayyih tet yuble waqdi sikrat yekkeleeh,
«A gide macah taskireeh? Katay ahaysa qinab kamri maaqabin» teetik iyye.
Is too waqdi kaak inteemih, «Yi saqalow, sikrat mayyu. Maskirinniyo. Cisaabah bagi akak yankakamme barra kinniyooh, liyoh an ceya YALLAH warsitah kaa kallacak suge.
Uma-taamat assa barra yoo makkalin. Liyoh an biyak kee cisaabah Yalla kallacitak suge ikkal» kaak inte.
Qeli too waqdi, «Muquk gex hay! Israayil doore Dagelti atu faxxem koh abay» teetik iyye.
Is kaadu, «Kulli way yoh meqem ku bagut gactay» kaak inte. Sarrak gexxeeh maaqo xagteeh, tohuk wadir cisab teetik kateh.
Ciggilta ayro Elkaana kee kay buxah mara maaca dibroh ugutta yeenih YALLA yuqbudeenih. Sarrak Raamal tan isinni buxa fan gexen. Elkaana Canna lih xiineeh, YALLI is kaa akah kallactem teetih duuduseh.
YALLI, bagut lab-baxa teetih hee. Too awki yoobokeh; migaaqah Samuwel
Elkaana kee kay buxah mara, sanatal aban sadgat kee, kalah kaadu YALLAH nadri akah aben sadgat abaana'gidih, Siilo edde gexan uddur yemeete.
Takkay immay too saaku Canna kaa'lih magexinna. Kaak intemii, «Awka anguk ayyaaqe saaku, YALLIH Qibaadah-Qari kaa beyyooh; tokkel qumri kaak yanim fan elle sugele» inte.
Elkaana teetil gacseemih, «Nabam meqeemi. Taysem kot ceelinnaanim ab. Awka anguk tayyaaqem fanah buxal sug. YALLAH culte nadri YALLI duudusi koo haay» teetik iyye. Sarrak Canna isi baxih amo wagitak buxal elle raqte.
Sarrak anguk kaa mollasse saaku, Siilo fan kaa beyte. Gabat kaadu sidooca karmat yan awur kee, darok tabna kiilo kee, qinabak bicsen kamrik kibuk yan saar luk gexxe. Samuwel Siilol yan YALLIH Qibaadah-Qari fan been saaku qunxuk yen.
Awur yusguudeenik lakal, awka Qeli fan been.
Too waqdi Canna Qelik intemii, «Yi Saqalow, yoo maay taaxigeeh? Anu duma akkel solla exceh YALLA kallacak ten barra kinniyo.
Too saaku YALLAK, ‹Baxa yoh ucuy›, axcuk sugeeh; woo baxi amah kaay; YALLI yoh yeceeh;
anu kaadu YALLIH num yakke'gidih, kaa aceeh an. Qumri kaak yanim fan YALLIH taamat gacele» inte. Usuk tokkel YALLA yuqbude.

Canna YALLA faylisak inteemih,
«Anu rufto akak liyom YALLA.
YALLI yoh abe maqaanek gexxaamah qande baaheh,
yoo niqibuk suge maral usuuleh.
YALLI yoh abe maqaaneh kaxxam ruffu axce.
YALLAY taahirik yanik sah yalli mayan.
YALLIH bis lem matan.
Nee dacrissam Yalla; kaak sa reebu mannu.
Sinaamey, hida caba.
Kaxxiina xagarat hayya hayteenih mayaabina.
YALLI kullim yaaxige Dagelta kinni;
ummatta abba haytaamal inkih mekla.
Celeemah tan qaskarak gaysê-baxi yiddigilleh.
Qamal maleela qande geyte.
Duma cayit suge mari qululut yanih,
a saaku maaqô-goranah marin taamat taqabit yanin.
Qululut suge mari qulul cabeh.
Maxalaytoh sugte barra malciin xalteh;
mango xaylo luk sugte barra foyyah raqte.
Qiddam YALLAAY; waddam YALLA.
Sahda akeera rubtam kaa;
rooci sahdat haytam kaa.
Gaddaleela sinam abtaah baacoytit sinam abtam kaa.
Marak teena fayya haah;
marak teena ramma haa.
Baacoytiitih suge mara caysah
tu maleela gaddalisah.
Malik xaylot ken missoysa;
kaxxa marat ken missoysa.
Baaxo elle tan rakiibo YALLIH imi;
baad woo rakiiboh-bagul xise.
Kaal teemenem dacrissam kaa;
uma mari dite-gadda yakke.
Sahdayti nasri akah geyam isih le qande hinna.
YALLI isi naqboytit foyyisele;
Kulliimik daga raaqa Dagelti qaraanak keenit kaayele.
YALLI inkih tan addunyal ackumele.
Isi malikit qande heeleeh;
isih doore malikih nasri aceele» 'yaanam inte.
Tohuk lakal Elkaana Raamal tan isi buxa fan yuduure. Takkay immay Samuweliy awki baxah yani wokkel Qeli deqsita seekil kaa caben. Tokkel, Qeli deqsita sek aba kaak iyyam abak, YALLIH taamat gace.
Qeli qamal-uma xaylo luk yen. Kay xaylo YALLAT baaqid luk manannaay, hinnay kaadu YALLAH-aban-sadgatak seekah yaceen aftot baaqid luk manannon. Num sadgat aba'gidih wokke yamaate waqdi, ken taamah afat yan num sidiica af le malkaqay cado edde mudaanahiyya luk amma 'yaah,
cado addat akak alaysan buutik cado edde ayyaaquk yen. Sarrak too malkaqat awqinnaan cadoyta seekah acayuk yenen. Siilo fanah Yallih qibaadah yamaate marak, seeka cado elle beyak tenem tonnak ten.
Qeli-xayloy seekah tanihiyyak afat yen numu, too umaane dibuk hinnay, sadgatah qiden lac yasguudeh yan numuk, xayta kalla heeh carrise'kal yan waqdi, «Sek alaysen cado kok moggolak, solal kaah alaysa'gidih qasa cadoyta rike bah» axcuk yen.
Woo num, «Naharak gitah tanim abnay xicaay; xayta carrisneek lakal, isih faxxem beettok sug» kaak iyye kaa tekkek, «Aleey aleey! Awayiik yol ucuy; acee waytek dirkih beeyyo» axcuk yen.
Ta dambiy Qeli-xaylo abtahiyya YALLIH garil kaxxam gibduk ten. Oson ummatta YALLAH abta sadgat burutak yenen.
Toh tekke way Samuwel awkah yeneeh, *baftak bicsen kameesit gacca 'yeh, YALLIH taama abak yen.
Kay ina, kulli sanatal tet baqli sadgat aba'gidih gexa waqdi, kaa'lih gexak teneeh; too waqdi baxah qunxa kames baxay xagarat culsah haanahiyya bicisseh gabat hayya hayteh kaah beyak ten.
Too waqdi Qeli Elkaana kee Cannah dooqa abak yeneeh; Elkaanak, «YALLI a barrat a awkay YALLIH taamat hayteenihiyyah aftok, gersi xaylo koh yacaay» axcuk yen. Tohuk lakal isinni buxah gexak yenen.
YALLI Cannat barkat heeh, gersi lab-xayloh sidoc kee say-xayloh nammay xalte. Samuweliy awkah yanihiyya YALLIH taama elle aba aracal elle ambuk yembe.
Qeli kaxxam idoolite saaku, kay xaylo Israayil marak abtam yoobbeh; gersim hinna'mmay, Yallih Nabnah-Siraqih afal taamitah yan agabu'lih xiinaanam keenik yoobbeh yen.
Toh yoobbe waqdi keenik iyyeemih, «Annah tanim macah abtan? Isin abtan umaane kulli mari yoh warisak, yi xayloy annah tanim maabina. YALLIH marih garil siinik yan xaagi meqe xaagu hinna.
Num numul umam baahek, woo umaanek YALLI kaa catam takkeh, immay, YALLAL dambi lem baahe num YALLIH digaalak iyyi cata? Maabina, yi xayloy» keenik iyye.
Takkay immay YALLI uma raba keenih faxeemih sabbatah, abba yab moggolinnon.
Samuweliy awkah yanihiyya ambuk elle yambeemil, YALLA kee ummatta kacanu gee.
Ayrok teena Yallih-num Qeli fan yemeeteeh, Yallak baahe farmo kaah warse. Kaak iyyeemih, «YALLI kok iyyaamah, ‹Ku buxah mara Masri-marih naqoosah ten saaku, Haaruunuh umbulle.
Yi taamat gacak, yoh aban sadgatah baahan saqa elle qidan aracal sadgatah baahan saqa yasguudeenim kee, yoo elle yaqbuden aracal qerto ruubaanam kee, rikeek tan saroy sek haysitahiyyat gacca 'yeenih fayu yol esseraana'gidih, inkih tan Israayil ummatih addak yi seeka ken abe. Israayil ummat yoh carrisan sadgatih cadok exxa kenim takkay› 'yaanam exce.
Hay tonnal, yi mari yoh baaha sadgatah koo kee ku xaylo inti macah rubtan? Sugay, atu yok isi xaylo mannal tassakaxxeeh? Yi mari baahah yan sadgatih cadok aysinnaan exxah adoobat gabulteenim siinik able waam makkalina.
Yoo YALLAY Israayil doore Dagelta kinnihiyya, ku buxah marak atu akak radde gulubut yan mari qumri keenik yanim fan yi taamah taamitta seeka akkelon 'yaanamal, duma xagana keenih culeh suge. Awayah tu gactek, woo xagni bagul keenih maan. Yoo yaynabe mara aynabeyyoh, yoo buri intit yable mara buri intit ableyyo.
Taway nagay yoo ankacisay raq. Ku buxah marih addat bar naba num akah ane waa innah, atu akah tooboke kedoh exxa kee ku buxah marak furrayna qunxih cabaariseyyo. Toh edde abu waa wakti yemeeteh.
Israayiliy ku abbah saqlih xayloh tanihiyyah abu waa maqaane tabalu wayta waqdi aysinettooh, yi aracat tekkem tabalu wayta waqdi bagi kok cararele. Ku buxah mari tahak wadir qumrih idoolitta 'yaanam fan masugan.
Kok rade marak inki baxay yoo yakdumu waahiyya sugeleeh; takkay immay inti weeleeh, niya kaak addigillele. Kok rade mari inkih uma rabah rabele.
Ku xaylo Cofni kee Fincas nammeyak inki ayroh addat rabelon. Too waqdi anu inxicca excem numma kinnim aaxigetto.
Imaan yol le numuy anu aba axcem abahiyya seekih heeyyo. Too seekik ramad raaqele. Too ramad anu dooru waa malik lih gacca 'yeh, yoh taamitele.
Kok rade marak saaboh raaqinnaan mari a seekiy anu dooru waahiyyah durruyyatal lakqo kee maaqô-kallacih gexele. «Labhay, maaqô-gide edde geyna taamat nee haa; sin akdumennok», axcuk ken kallacelon 'yaanam kok axce› » kaak iyye.

Samuweliy awkah yanihiyya Qeli-gubal anuk, YALLIH taamat yen. Too dabaanal YALLAK tamaate farmo daguk teneeh; kaak ooba wacyi kaadu daguk yen.
Qeli intik boolaatak yen. Barak teena isi aracal xiinit yen waqdi,
Samuwel kaadu YALLIH Qibaadah-Qariy Yallih Qahdi addat akak yan Sandug elle yanihiyyal xiinit yen. Too bar faanus baruge'kal yan waqdi,
YALLI Samuwelih seeceh, «Samuwelow! Samuwelow!» kaak iyye. Samuweliiy, «Eeh! Ah yoo» axcuk,
arduk Qeli fanah gexe. «Yoh secteh; ah yoo» iyye.
Qeliiy, «Aleey, anu koh maseeciyyok, gexay isi xiinih uduur» kaak iyye. Samuwel xiinih yuduure.
YALLI kaadu qagseh kaah seeceh, «Samuwelow!» iyye. Too waqdi kaadu ugutta 'yeh, Qeli fan gexeeh, «Ah yoo; yoh secteh emeeteh» iyye.
Qeli kaadu iyyeemih, «Yi baxaw, anu koh maseecinniyok, gexay inaaqit» kaak iyye.
Samuwel ahaydumah qunxa numuk yeneeh, YALLA aaxaguk manannaay; tohuk gexxaamah a seeco YALLIH seeco kinnim maaxaginna.
YALLI sidochaytoh uddur kaadu qagseh, «Samuwelow» axcuk kaah seece. Too waqdi ugutta 'yeh Qeli fan gexeeh, «Yoh secteeh, ah yoo» iyye.
Too waqdiiy Qeli kaah sectem YALLA kinnim yeexegeh,
Samuwelik iyyeemih, «Gexay away isi xiinih uduuraay, ahak wadir koh seecek, ‹YALLAW, ah yoo ku naqasu. Koo ankacisah anik, maca abooh?› inxic» kaak iyye. Samuwel qarkayto fan xiinih yuduure.
YALLI amma 'yeh wokkel sooleeh, duma seecak akah suge'nnah, «Samuwelow, Samuwelow» kaak iyye.
Too waqdi Samuwel, «Yoo ku naqsi koo ankacisah yanik, maca aboo?» iyye.
YALLI kaak iyyeemih, «Israayil ummattal, ayrok teena kaxxam umaamay sahda taabbu wayta waqdi akak wariggittu waytahiyya baaheyyo.
Too ayro Qeli buxah maral, duma keenil baaheyyo inxicca exceh sugeemik tu macabaay inxicca excem inkih keenik abeyyo.
Kay maral oobisu waa digaala ahak wadir ken amol tanim dumaak kaah warseh. Ken akah digaalu waam, kay xaylo yi migaq akke sinni migaq yoh abteemih sabbata. Qeli kay xaylo aham abtam aaxaguk yene'mmay, maabina keenik maxcinna.
A dambi, faxe sadgat abaanamahaay faxe mattaco yeceenimih ahak wadir daayiman keenit cabe waamah kaah xiibiteh en» iyye.
Tohuk wadir, Samuwel maaca fan inaaqitak suge. Sarrak ugutta 'yeh, YALLIH Qibaadah-Qarik afa fakeh. Samuwel woo yuble wacyi Qelih warsaamak meysiteh.
Takkay immay Qeli, «Yi Samuwelow yaah!» iyye.
Samuwel, «Eeh, ah yoo» iyye.
Too waqdi Qeli, «Yalli maca kok iyye? Kok iyyeemik tu yok maaqurin. Yok uqurra haytek, Yalli kot cabe way» kaak iyye.
Samuwel Yalli kaak inxicca 'yeemik tu kaak maaqurinnay inkih kaah warse. Too waqdi Qeli iyyeemih, «Usuk YALLAK, kay intit taysem abay» iyye.
Samuwel ambuk elle yambeemil YALLI kaa'lih yeneeh, Samuwel, ‹Akkele› akak iyyem inkih akkuk maacisse.
Sarrak Israayil mari kulli kabuk inkih yakkeemiik, Samuwel YALLIH nabi kinnim yeexegeenih.
YALLI Siilo deqsita aracal Samuwelih amballayuk, kaa'lih yaabak yen.

Samuwel, YALLI kaa'lih yaabe yab Israayil ummattah warisak yen.
Too dabaanal *Filistiin-mari Israayilit qeebi abaana'gidih ugten. Israayil-mari Eeben-Qeder deqsita aracal yinfiddigeeniih; Filistiin-mariiy Afeek deqsita aracal yinfiddigen.
Filistiin mari qeebi keenit abeeh; kaxxa qeebi ken fanal akkuk sugek lakal, Filistiin mari qeebil keenik yeyseeh, too qeebil Israayilik affara alfih num qiden.
Israayilik rabak raaqe mari isinni aracah yuduuren waqdi, Israayil makaabon inteemih, «YALLI a saaku Filistiin mara qeebil nek akah yiysiisem macak tan kaay? Siilo fan gexxa inneh, YALLIH Qahdi addat akak yan Sandug bahnaama. Toh abnek, YALLI ne'lih aneleeh, ni naqboytiitik nee aysiisele» 'yaanam iyyen.
Sarrak Nabaamak Naba YALLAY korsi akak galwa-leemik daga le kabu raqtehiyyak Qahdih-Sandug baahu waa mara Siilo fan ruuben. Qeli xayloh nammeyay migaaqah Cofni kee Fincas deqsittahiyya woo sandug baahe mara lih yemeeten.
Woo sandug baahen waqdi Israayil mari farcik gexxaamah baaxo edde engeyya inta xongoloh xongolen.
Filistiin mari a xongolo yoobbe waqdi iyyeenimih, «Qibraan marih aracal radda xongolo ankacisay, a xongolo macâ-xongolok tan teetiiy?» iyyen. Sarrak YALLIH Qahdi addat akak yan Sandug baaheenim yoobben waqdi,
Filistiin mari meysiteeh, «A warsan Yalli ken aracah yemeeteh yan! Hay, ni'kke tekkeh matanaa wohoysa! Ahaay dumah annah tanim net makkinna.
Ta way ta celeemah tan yallittek iyyi nee catele? Kamba tu nee tibbixeh tan! Aham duma Masri mara woo bacarih tan baaxol selte yallitte hinnaa!
Bas, Filistiin maraw, agiira tika! Qeebil agiira akke wayteenik, oson ni naqoosah akah sugen innah, nanu kaadu ken naqoosa akkennom ixiga. Qeebil labha tikay maboolaatina bas» tittak iyyen.
Sarrak qeebi rade waqdi, Filistiin mari Israayil marat kaxxa qeebi abeeh; Israayil mari isinni buxa fan yoowwen. Too saaku Israayil marak mangom tembexe. Israayilik soddom alfih qaskariiti rabe.
Yallih Qahdi addat akak yan Sandug yintixibbixeeh; Qeli xayloh nammey Cofni kee Fincas too qeebit rabte.
Benyam kedoh yooboke numuy woo qeebik yisillimehiyya tokkek arduk, Siilô magaala fan too ayrot edde yemeete. Tekkeemih abeh yan rookah gital sara isik qanxiseh yeneeh, amol kaadu siisa luk yen.
Woo num magaala gufe waqdi, Qeli, Yallih Qahdi addat akak yan Sandug gexeemih meysitak sugeeh; xaaguh giti-xaqul korsil daffeyak suge. Taaxige num tikka 'tem magaalâ-marah warse waqdi, inkih tan magaalal kaxxa booge radde.
Qeli ta weeqa yoobbe waqdi, «Sugay, a aabbem macâ-xongolooy?» iyye. Usuk toh inxicca 'ye waqdi, xaagu baahe num sissikuk Qeli fanah yemeete.
Qeli qumrik sagla-taban kee bacaarat yeneeh, namma inti weeh yen.
Xaagu baahe num kaal yemeeteeh, «Carbi elle yekke ikkek ta saaku emeeteeh, akak kudeh emeetem too carbi» kaak iyye. Qeli kaak iyyemii, «Hay yi baxaw, tekkem yoh warisey, xaagi macaay?» kaak iyye.
Xaagu baahe num, «Israayilik mango mari rabeeh, raqtem kuddeh. Ku xayloh nammay too qeebit rabte. Yallih-qahdi edde yan Sandug yibbixeenih dannabah been» kaak iyye.
«Yallih-Qahdih-Sandug beenih» kaak iyye waqdi, elle suge korsik magaala akak culan afah garil deerih rade. Idoolinni kaat yemeeteh yeneeh, xagar kaak kaadu gabuleh yeneeh; filli kaak yiddigilleh, edde rabe. Israayil mara morootom sanatah miraaciseh suge.
Qeli-baxay Fincas deqsitahiyyak barra soolimah teneeh; xalay teetit xayyooweh yen. Is Yallih Qahdi addat akak yan Sandug yintixibbixeeh, tet ballu kee baqala rabtem toobbe waqdi, lacawat raddeh xalteh.
Too waqdi rabi teetit xayyoowem yublen waqdi, woo tet xalisak suge agbi, «Mameysitin lab baxa xaltek» teetik iyye. Takkay immay is aham maabbinnay tu elle magacisinna.
Tonna'mmay sarrak qandeh yabteeh, «Yallih Qahdi addat akak yan Sandug beenik wadir, nabna Israayil rasuk teerreh» axcuk, yooboke awkak migaaqah «Ikabod» inte. Tohuk maqna nabna Israayilik teerreh 'yaanama. Toh akah intem Yallih Qahdi addat akak yan Sandug kee tet ballu kee baqala rabtem toobbeh teneeh, tohuh inte.

Filistiin mari Yallih Qahdi addat akak yan Sandug Eben-Qeder deqsita aracak isinni magaala fan been. Ken magaala migaaqah Asdood deqsitak ten.
Too magaalal Daagon migaq akah aban duyyey yaqbudeenihiyyah qibaada elle abaana'gidih bicsen qari yen. Yallih Qahdi addat akak yan Sandug bahha heenih, woo Daagon akak iyyaanamih ceeloy yaqbudeenihiyyak xaqut missossa heenih caben.
Maaca dibroh yemeeten waqdi, oson Daagon akak iyyaanamay yaqbudeenihiyya, YALLIH Qahdi addat akak yan Sanduguk foocal gommoh raddeh keenih sugte. Ugussa heenih, elle suge ikkel akah suge innah, soolissa heenih caben.
Nammeyhaytoh ayro kaadu yemeeten waqdi, woo ceelo gaboobi kee amo keenih luk masuginnaay; YALLIH Qahdi addat akak yan Sanduguk foocal raddeh keenih sugte. Amo kee namma gaba akak tiddigilleh sugteeh, Daagon qibaadah bicsen qari akak culan afal raddeh keenih sugte.
Tohuk gexxaamah a saaku fan, woo Daagon seeka kee woo Asdood magaalal enna 'ya maray kaa yaqbudehiyya, woo aracat ibah mayaaqitaanaay amo akak makoran.
YALLI, Asdood mara kee keenik dariifal tan baaxol yen mara gibdi digaalah digaaleeh, cunxo keenil ruube. Ken digaaleeh, laahi-baxxi biyak keenit ruube.
Oson ahat raden waqdi iyyeenimii, «Israayil doore Dagelti, nee kee ni yalla Daagon digaalah yaniih, neh yaabbeh mayanak, Yallih-Qahdih-Sandug rubnam tayse» iyyen.
Tohuk lakal woo Filistiin baaxok koona malikih seeco aben. Gaaboowen waqdi keenik iyyeenimii, «Israayil doore Dageltih-qahdi addat akak yan Sanduguk maca abnooh?» iyyen. Osonuuy, «Gat magaala fan beya» iyyen. Gat kaadu Filistiin magaalak ten.
Too magaala been waqdi, YALLI kaadu woo magaalat kaxxa ceya ruubeeh, idoola kee furraynat inkih laahi-baxxi dalka keenil oobise. Gibdi cunxo ken tibbixeh, adaadareenih.
Tohih sabbatah woo sandug woo magaalak Ekron deqsita magaala fan ruuben. Ekron kaadu Filistiin magaalak ten. Too sandug tokke baahen waqdi, woo magaalah mari, «A mari nee qida'gidih, a Israayil doore Dageltih-Sandug nee fan baahaanah yanin» iyyeenih, uma-xaw keenit xaawen.
Sarrak qagseenih woo Filistiin malikwah farmo ruubeeniih iyyeenimii, «A Sanduguy Israayil doore Dageltih-qahdi addat akak yanihiyya nee kee ni buxah mara akah ambaxe wayna'nnah, elle suggu 'ye ikke fan gacisa» iyyen. Yalli gibdi digaalah ken digaaleeh; tohuk gexxaamah inkih tan magaalah mari abam waagiseh qaxxaagiteenih.
Woo dalkah rabe wee marih agantah a laahi-baxxi biyak luk yeneenih, ken xongolo kee weeqi qaran fan gufe.

YALLIH Qahdi addat akak yan Sandug *Filistiin rasul malcina alsih gide sugeek lakal,
Filistiin mari isinni seeka kee baab-abeenitih seeco abeenih keenik iyyeenimii, «YALLIH Qahdi addat akak yan Sanduguk maca abnooh? Akak baahen aracah gacisna waqdi, woo sandug lih maca hayneh rubnooh?» iyyen.
Too waqdi too mari keenil gacsemii, «Israayil doore Dageltih-qahdi addat akak yan Sandug gacissan waqdi, abten dambik qafu geytaana'gidih, mattaco lih hayteenih rubtaanama. A Qahdih-Sandug foyyah gexam mameqe. Mattaco lih hayteenih rubteenik, dalkak urettoonuh, sin akah digaalak sugem kinnim aaxigetton» keenik iyyen.
Oson, «Hay, abne dambik qafu geyna'gidih, mannah tan mattaco kaah rubnooh?» iyyen.
Too mari keenil gacseemih, «Laahi-baxxi ceelok bicsen koona dahab kee, hantuuti ceelok bicsen koona dahab bicisa. Woo konooyuk kulli tiiy Filistiin baaxoh koona malikih migaaqak loowimele. Sin kee Filistiin koona malikil raddem inki bala.
A laahi-baxxa kee hantuutay baaxo siinik bayissak sugehiyyah ceelo bicissaanam meqeeh, Israayil doore Dagelta kaadu tassakaxxeenim meqe. Usuk sin kee sin yallitte kee sin baaxok digaala yayseedem takkeh.
Isin Masri malik kee Masri marih innah, yab cine mara makkina. Israayil-mari Masrik eweqqa 'yam fan, Yalli Masri-mara elle duquurusak suge inna, kassa haa.
Hay taway, gaari kee ahaydumah buqre edde abe ween namma sagay qunxa xaylo lehiyya baaha. Woo namma saga beyay woo gaarit uxuya. Woo laahih xaylo saq edde haan aracah gacisa.
YALLIH Qahdi addat akak yan Sandug baahay, woo gaarih amot haa. Woo abten dambik cabsu geytaana'gidih rubtan dahabak bicsen laahi-baxxa kee hantuuti ceelo edde tan sandug, Qahdih-Sandugih xaqut haa. Tohuk gaba kalla haytan waqdi gaari isih gexxay inxica.
Gexxa waqdi wagitak raaqa. Too waqdi Beet-Semes magaala fan gexxam tubleenik, woo bala nel rubtem Israayil YALLA kinnim elle ixigaay; wonna hinna'mmay, wokke fan gexe waytek, usuk nel ruubem hinnay, isih nel tekkem kinnim elle aaxigenno» keenik iyyen.
Oson too mari keenik akah inxicca iyye innah aben. Namma sagay qunxa xaylo lehiyya bahha heenih woo gaarit yoxeen. Laahi-xaylooy beyya heenih saq edde haan gasot heen.
YALLIH Qahdi addat akak yan Sandug kee, hantuuta kee laahi-bexxi ceelok bicsen dahab addat akak yan sandug woo gaarih amol heen.
Too waqdi too gaari woo kabul magexinnaay, a kabul magexinnay, gita xabba hayteh, Beet-Semes fan gexxe. A laahi elle gexaamal garadak gexe. Too waqdi Filistiin koona malik Beet-Semes magaalah caddoh amma 'yaanam fan lakal keenik gexen.
Beet-Semes magaalah mari YALLIH Qahdi addat akak yan Sandug temeete waqdi, goloh addal tooboke darok kamadi orbisak sugen. Garciik, wonnah wagga heen waqdi, Qahdih-Sandug yublen. A sandug elle tamaate inna yublen waqdi ruffa iyyen.
A gaari, Yoosuwa deqsita numuy dabqih Beet-Semes magaalal yenehiyyah buqre fan amma inteeh, tokkel yen kaxxa xixxaqih garil solla inte. Too waqdi woo mari woo cooxuk bicsen gaari godmat yirgiggiqeeniih, woo laahih nammay sadgatah qiden. Cado akak YALLAH sadgatah cararisen.
Tohuk lakal Leewih yooboke mari YALLIH Qahdi addat akak yan Sandug kee, dahabay laahi-baxxa kee hantuuti-ceeloh gurral bicseenihiyya addat akak yan sandug beyya heenih woo kaxxa xixxaqih bagul heen. Tokkel too ayro woo magaalah mari, cado akak cararisan sadgoota kee aki sadgoota YALLAH aben.
Filistiin koona malik, a mari ah abe waqdi ken wagitak sugeeh, sarrakaay too ayrot edde Ekron fanah yuduuren.
Filistiin mari a koona dahabay laahi-baxxi-ceelok bicseenihiyya akah ruubeenim, Asdood kee Gat kee Askalon kee Gaada kee Ekron deqsitta magaaloolih mari abe dambik qafu geyaana'gidik ten.
Woo hantuuti ceelok bicsen dahooba kaadu akah ruubeenim, woo koona malik abbah akak tan magaalooli migaaqal tiya tiyah bicseenimih sabbata. Oson abbobtih akak yeneenim, gaso maroh edde tan magaalooli kee gaso sinni gaandoodiy Filistiin rasul geytimtahiyya. Woo kaxxa xixxaqay Beet-Semes magaalal Yoosuwa deqsita numih buqreh addal woo saaku YALLIH Qahdih-Sandug bagul akak heenihiyya, woo saaku tekkeemih sumaaqah, a saaku fan wokkel elle yan.
Beet-Semes mari woo Sanduguy YALLIH Qahdi addat akak yanihiyyah adda wagten waqdi, YALLI malcina-tabanih num keenik qide. YALLI a axxul le mara keenik qideemih, wokkeh mari rookiteh.
Tohuk gexxaamah Beet-Semes mari iyyemii, «YALLAY *kudduusuk yan Yallah yanihiyyah foocal, iyyi soolu duudaah? Ninnik kaa nayxeeri'gidih, manke kaa rubnaah?» iyyen.
Kiryat-Yaqaarim marah fan farmo ruubeeniih iyyeenimii, «Filistiin mari YALLIH Qahdi addat akak yan Sandug gacseenihik, amay beya» keenik iyyen.

Toh yoobbe waqdi Kiryat-Yaqaarim mari yemeeteh, woo sanduguy YALLIH Qahdi addat akak yani beeniih, Abinadab deqsita numih buxah been. Abinadab guubuh koomah amol yen. Kay baxay migaaqah Alqedar deqsitak yenehiyya, woo sandugih dacayrit akah gaca'nnah, YALLIH garil taahirik yan num kaa aben.
YALLIH Qahdi addat akak yan Sandug Kiryat-Yaqaarim addal mango wakti suge. Labaatanni sanatih gide wokkel suge. Ta sandug wokkel suggu 'yem fanah, Israayil mari weeqak, YALLAL gacaanam faxak sugen.
Sarrak Samuwel Israayil marak annah iyye, «YALLAL baguuk taduureenim faxxeenik, a duyyeeyay gersi mari yalla 'yeh yaqbudehiyya kee, yalla akak intan Qastarot akak iyyaanamih ceeloy gabat litoonuhiyya wonnah qida. Dudda haytaanam kee, niyak elli haytaanamaak, YALLAL gactaanamaay dibuk kaa uqbuda. Filistiin marih gabak sin cattu waytam, inki Dagelta» keenik iyye.
Toh oggoleeniih, aqbuduk sugen Qastarot akak iyyan duyye kee Baqal akak iyyan duyyeeyay aqbuduk sugeenihiyyak raaqeenih, YALLIH qibaadah gacen.
Tohuk lakal Samuwel, «Mixfa deqsita aracal YALLA siinih kallaca'gidih, wokkel gaaboowa» iyye.
Oson too waqdi yakkeenimiik wokkel gaaboowen. Lee quleenih, YALLAH mattaco takke'gidih woo lee baaxol caxen. Sarrak too ayro soomuh asen. «YALLAW, dambi lem kol bahneh nan» iyyen. Samuwel makaabantu yekkeh; Israayil fanal sittin-way rada waqdi keenik elle kalak yenem, Mixfa deqsitta magaalak ten.
Filistiin-mari Israayil-mari Mixfal gaaboowem yoobben waqdi, Filistiin koona malik is kee isi marah qeebi keenit abaana'gidih gexen. Israayil mari ah yoobbe waqdi meysiteh.
Too waqdi Samuwelik, «YALLAY ni Dageltah yani, Filistiin-marak nee cata'gidih neh xaqtam macabin» kaak iyyen.
Too waqdi Samuwel anaqtu qideeh, woo anaqtu elle yani'nnaak YALLIH sadgatah cararise. Sarrak YALLI Israayil ummatah nasri yecee'gidih dooqa abe. YALLI too dooqa kaah oggoleh.
Samuwel Yallih sadgatih abittot yan waqdi, Filistiin-mari ken yabbixe'gidih keenit xayyooweh yen. Too waqdi YALLI qaraanaak kakkaqo keenil ruube. Too waqdi aben wariggah fixixeenih, mariiy kabul keenik gexe. Toh yublen waqdi, Israayil mari Mixfa deqsita aracaak keenit aben ardat Beet-Kaar deqsitta magaala fan ken baahen. Gital mango mara keenik qideenih, keenik yayseenih.
Tohuk lakal Samuwel xaa bahha heeh, Mixfa kee Seen deqsita aracak fanal soolise. Too waqdi iyyeemih, «YALLI ta udduruh amma 'yaanam nee cateeh; tonna leemik ahaysa a xaak migaaqah ‹Catô-xaa› deqsitele» iyye.
Israayil-mari qeebil Filistiin-marak yeyseeh, Samuwel sugem fan Filistiin-mari Israayil baaxo culak masuginna.
Filistiin-mari yibbixe magaalooliy Ekron magaala kee Gat magaalah fanal tanihiyya Israayil marah gacseenih, keenik beenih sugen baaxo inkih gacseenih. Israayil kee Amoora deqsita marih fanat kaadu wagri gace.
Samuwel suggu 'yam fanah Israayil makaabantuh suge.
Kulli sanatal Beetal kee Gilgal kee Mixfa fan gexak sugeh, too baaxooxal titta waak suge mara bicisak suge.
Tokkeek Raamal tan isi buxa fan adaaruk yen. Tokkel kaadu titta wee marih fan mekelak yen. Raamal YALLAH sadgat elle aban arac bicse.

Samuwel idoolite saaku Israayilil isi xaylo cokmaabah hee.
Kay xayloh nammayak naba awki migaaqah Ayyuqel deqsitak yeneeh, qunxa awki Abiyya deqsitak yen. Oson Bersabaq deqsitta magaalal cokmaabah yenen.
Tonna'mmay, oson isinni abbah gita kataata marak manannon. Lakqô-fayxi kaxxam luk yenen. Tonna-leemiik sahdak guqul beyak yeneeniih, ummattah yab gitah meklak manannon.
Sarrak Israayilik saqoltih yan mari gaabowwa 'yeh, Samuweliy Raamal yanihiyya fan gexen.
Too waqdi kaak iyyeenimii, «Atu ahaysa idoolitak idoolittah taniih; ku xaylo kaadu atu abak tenem abtah matanak, ahaysa kulli baaxoh mari malik akah le innah, neh kaadu malik reedis» kaak iyyen.
Takkay immay Samuwel oson, «Malikih num neh reedis» kaak iyyen waqdi, tohut ruffa maxcinna. Tonna-leemiik YALLA kallace.
YALLI too waqdi annah kaak iyye, «Ummatta kok axcinnaanim oobbey! Cinaanam koo hinna yoo ikkal.
Masri baaxok ken eyyeeqeemiiy akke yoo cabba heenih yi aftok amixxige waytam aqbuduk sugen. Away kok abaanam yok dumaak abak sugeenimi.
Tonna'mmay iyyaanam keenik oobbeyaay numma keenil acuy. Ken malikwa ken elle xiinissu wayta innak adda nagay keenih waris» kaak iyye.
Sarrak Samuwel woo maray malik neh reedis kaak iyyehiyyah YALLI kaak inxicca 'yem inkih warse.
Ken malik ken elle xiinisu waa inna keenih warseeh; iyyemii, «Xaylo siinik isi qaskarah heele. Garab keenik usuk qeebi edde aba gaariirah taamat gaceleeh, garab kaadu faras amok qeebi abta qaskar akkele. Aki garab kaadu usuk qeebih gexa way amot akak yan gaariirah foocat ardelon.
Tonnah kaadu, sahdak tu takkem alfi takke qaskarih abbobtih heele. Aki mara tonnah kontom takke qaskarak abbobtih heele. Sin xaylo kay buqre abqurele; kay buqrek daro orbisele. Kay silaacih-bicsat gacele; kay gaariirah-duyyeeya oson bicselon.
Say xaylo siinik kay qatrih bicsat gacele; kay saalo oson bicselon; kay maaqo kaadu oson alayselon.
Tayse buqre kee qinab kee *daytuun xala coox elle taysubuken baaxo siinik beeleeh, doolatak fayya 'ta abbobtih aceele.
Buqrek orobta darok tabanhaytoh af kee, qinab xaylok kaadu tabanhaytoh af siinik beyya heeh, doolat-abbobti kee qaskar abbobtih aceele.
Siinih taamita marak labim kee sayimiiy, sin labhak qande le labha kee, sin danoonak tayse danoona siinik beeleeh, isi taamat heele.
Liton saqak tabanhaytoh af isih haysitele. Isin 'sinnih kay naqoosa akketton.
Toh isinnih ubulla haytan saaku, isinnih dooritten malik siinil baaheemit yaabetton. Takkay immay YALLI too geyto siinik moggola» 'yaanam keenik iyyeeh, malik keenil baahu waamih adda keenih warseh.
Ummatta Samuwel ken lih yaabe yaabat maqal mahaysitinnoonuuy, «Aleeyyah! Woh tu hinna. Nanu malik fanxa bas» iyyen.
«Gersi baaxoh marak kaxxih ni amol gaca malikiy qeebi yakke waqdi gaaduh nee beyah carbi nee absiisahiyya fanxa» iyyen.
Samuwel oson kaak inxicca iyyeenim ankacisak suggu 'yeh, sarrak wohim YALLAH warse.
YALLI kaak iyyeemih, «Oson faxaanam keenih abaay malik keenih reedis» kaak iyye. Too waqdi Samuwel keenik iyyeemih, «Ahaysa inteenim oobbehik, isinni buxah uduura» iyye.

Gaddalih yan numuy sahda yab akak taabbehiyyay migaaqah Kees deqsita yeneeh; usuk akah yoobokem, Benyam kedok ten. Kees Abiiyel deqsita numuk baxak teneeh; Xaaror deqsita numuk kaadu baxi baxak ten. Afiyác-Bakorat deqsita gulubuh aabakuk yen.
Usuk lab-baxay migaaqah Saawul deqsitahiyya luk yen. A awki xagar maqaane kee furrayniino luk yeneeh; xexxaarah kaa aleltam Israayil addal mananna.
Keesik okaale cerritteh morbinna. Too waqdi Kees Saawuluk, «Taamâ-marak numuk teena is lih hayya haay, okaaley bayte gorris» kaak iyye.
Num wakalih is lih hayya heeh, qaleela le Efrayim baaxo kee Saliisa deqsita baaxo fan gexen. Tokkel woo okaale magennon. Tokkeek Saqlim deqsita aracal kaadu gorriseeniih magennon. Sarrak Benyam baaxo akah gexeenih gorriseeniih, tokkel kaadu magennon.
Tohuk wadirii Xuuf deqsita baaxoh yemeeten waqdi, Saawul wakalih kaa'lih yan kay taamat yan numuk, «Yi abba nee weeki, okaale hinnaay ni-amoh cisab kaa abbixelek, ahaysa buxah nee gacis» kaak iyye.
Kaa'lih yan num, «Sug! Ama magaalal Yallih numuy kaxxam yassakaxxeenihiyya yaniih, usuk akkele inxicca 'yem inkih takkek, kaa fan nee bey; usuk okaale elle geyna'kke neh warsam takkek» iyye.
Saawul, «Kaal genxa waqdi maca kaah aceenno? Olot luk sugne maaqo tembexeeh, Yallih numul foyyâ-gabah genxam mameqek, gabat tu maay lino?» iyye.
Kay taamat yan numuu, «Lakqok dagoom gabat abbixeeh; woo lakqo kaah aceenno. Too waqdi woo okaale elle geynu wayna ikke neh warsele» iyye.
«Ah meqe yaabak, nee bey hay» iyye. Too waqdi woo Yallih num elle yani'kke fan gexen. Woo magaala elle tan koomah amo awaquk sugen waqdi, lee baaha'gidih gexa baxuw keenit yongoorowe. Woo baxuuwuk, «Tu-yaaxigi magaalal elle yanii?» iyyen.
Woo dabaanal Israayil baaxol nabik ‹Tu-yaaxigi› axcuk yeneenih, num Yallal tuk teena esseram faxek, ‹Tu-yaaxigil nee bey› axcuk yenen.
Woo baxuwuuy, «Yeey yanih, away siinik foocat gexe. Sissikuk gexxeenik, kaa gee liton. Magaala akah culten innaak kaa geetton. A saaku ummatta Yallih migaaqal sadgat elle aban aracal sadgat abeloonuuh; tohih sabbatah usuk magaala yemeete. Woo arac akah seecen mari, usuk amma 'yeh dooqa abe'kal, woo sadgatih maaqo mayakman. Taway gexxeenik, maaqo makumuh woo sadgat elle aban qale awqe'kal siinih sugele» keenik iyyen.
Saawul kee kay taamat yen num woo magaala fan gexan waqdi, Samuwel woo sadgat elle aban arac fan gexa'gidih, ken fanah amaatih yublen.
Naharsi ayro YALLI Samuwelik,
«Beera ta uddur Benyam kedoh yaabuke num kol ruubeyyok, Israayil amoyta yakke'gidih kaa uskut. Usuk Filistiin marih gabak Israayil catele. Yi mari abe biyak kee catô-goranah aben weeqa keenik oobbeh an» 'yaanam iyyeh yen.
Away kaadu Samuwel Saawulut radda 'ye waqdi, YALLI annah kaak iyye, «Amah koh warse numuuy; yi mara xiinissu waytam kaa» kaak iyye.
Sarrak Saawul Samuwel fan amma 'yeh, « ‹Tu-yaaxigi› elle yanim mankeey?» kaak iyye. Too waqdi Samuwel gasoh afal suge.
Samuweliiy, «Tu-yaaxigi ah yoo» kaak iyye. «Woo sadgat elle aban arac yok naharat gexay suga. A saaku sin nammayak maaqo yo'lih akmetton. Beera saaku, lito esseroora koh gacsek wadir, isinni gexoh gexetton.
Woo sidiica ayrok duma baateh sugte okaaleh tu gactek, woo okaaleh macisabbootin; geytintehik» kaak inxicca 'yeh; tonna luk kaadu kaak iyyeemih, «Israayil mari kaxxam faxam miyyaay? Israayil mari faxam koo. Koo kee ku abbah buxah mara» kaak iyye.
Too waqdi Saawul iyyemii, «Anu akah aabukem, Benyam kedoy Israayilil enna 'ta kedoodak inkih dagohiyya. Yi buxah mari kaadu woo kedok inkih gaca mara kinni waqdi, annah yan yaabah mannah yo'lih yabtaa?» kaak iyye.
Tohuk lakal Samuwel, Saawul kee kay taamat yan num adda naba qari culussa heeh, kaxxa-kaxxa maray soddom yakkehiyya elle daffeya aracal miizik naharsi aracal ken hee.
Sarrak woo nabsi bicsa numuk, «Woo rikeek haa kok exce cadoytah exxa baahey» kaak iyye.
Maaqo bicsa num lak bahha heeh, Saawuluk foocal hee. Too waqdi Samuwel, «Ah koh daanat sugte cadoytak ukum. A cadoytah exxa, a saaku a qibina lih akkel takme'gidih, koh raaqiseh suge» kaak iyye. Too ayro Saawul maaqo Samuwel lih xage.
Sarrak too aracak magaala gexen. Samuwel isi buxal qarik amo
Maaci ifu rubbu hee waqdi, Samuwel, Saawuluy qari amol yanihiyyah seece. Kaak iyyeemih, «Ahaysa isi buxa gexxa'gidih ugut» kaak iyye. Saawul gexoh bical gaceeh; too waqdi afa fanah Samuwel kaa'lih gexe.
Sarrak magaalak afa fanah titta lih gexak sugen waqdi, Samuwel Saawuluk iyyeemih, «Taamâ-numuk, ‹Nek foocat warrayay suga› inxic» iyye. Taamâ-num gexek lakal, Samuwel, «Akkel yo'lih aadetto. Yallih farmoy koh warsam faxa liyok» kaak iyye.

Tohuk lakal Samuwel caxâ xaylok bicsen saliid* (zeyti) edde yan karaarat bahha heeh Saawuluk amol caxe. Sarrak fugga kaa heeh kaak iyyeemih, «YALLI, Israayiliy isi mara abehiyyah amoyta takke'gidih, koo yuskute. Atu kay mara naqboytiitik dacrisettooh, ken catetto. YALLI Israayil amoyta takke'gidih koo doorem elle taaxagu waytam macaay intek,
a saaku yok elle gexxa ikkel, Benyam baaxok Xelxac deqsita aracal yan Raacel kabrih garil, namma num koh sugele. Too namma num, ‹Atu gorrisak sugte okaale geytinteh immay ku abba okaaleh cisab maliy, koh cisabbootaah, «Baxi yok bayeh yanik, maca aboo?» iyya› 'yaanam kok axcelon.
Tokkek gexettooh, Taabor deqsita aracak woo kaxxam naba caxa elle tani ikke fan amaatetto. Tokkel sidiica numuy Beetal deqsita arac fan Yallah sadgat abaana'gidih gexxahiyya geetto. Too marak numuk teeni girgirwak sidoc beyak koh sugele; aki num sidooca gaqamboyta luk sugele; sidochaytô-numuuy qinab kamrik kibuk yan saar gabat luk koh sugele.
Too waqdi salaamatta koh abeloonuuh, sarrak namma gaqamboyta koh aceeloonuuh; beetetto.
Tohuk lakal Gibqa-Eelohim deqsitta magaalay Filistiin-qaskar elle tinfidiggeh tanihiyya fan amaatetto. Too magaalak culmal butta takke nabuwway Yallih sadgat elle aban koomak roorul obtahiyyat garayetto. A nabuwwa *begena kee karambooy fooxima kee kirar aagarukuuy argadukuuy nabuwwah innah yaabakaay xongolak koh sugelon.
Too waqdi garciik YALLIH *Roocaaniyya isi milkih koo heeleeh, atu woo oson diinih aban rigdot ken lih angaletto. Atu kaadu keenik kaxxih nabuwwah innah yaabetto. Too waqdi akah suge wayte num akketto.
Taham tikka 'tek wadir, Yalli ko'lih aneleeh; kot ceelinnaanim abetto.
Tokkek Gilgal magaala fan yok naharat amaatetto. Too magaalal anu kot angooroweyyooh, cado akak carrisan sadgat Yallah abeyyooh, tonnah kaadu, amaanah xiinaanamih astah aban sadgat Yallah abeyyo. Anu amma exceh abtu waytam koh warsam fan, malcina ayroh tokkel sugetto» kaak iyye.
Saawul Samuwel garik daqaarima'gidih enkeleelebba 'ye waqdi, Yalli Saawuluh qusba afqado yecee. Samuwel kaak inxicca 'yem inkih too ayrot edde tekke.
Saawul kee kay taamat yan num Gibqat gufte waqdi, butta takke nabuwwa kaat garayte. Too waqdi Yallih-Roocaaniyya isi milkih kaa hayte. Sarrak usuk, oson aban diini rigdot ken lih yengeleeh, keenik kaxxih nabuwwah innah yaabe.
Duma kaa aaxaguk yen mari, ah abah kaa yublen waqdi, «Kees baxat tekkem macaa? Labhay, Saawuluuy kinni way nabi yekke kunna!» tittak iyyen.
Wokkel suge num, «A tablen nabuwwak abba iyyaay?» iyye. «Saawuluuy kinni way nabi yekke kunna!» inta maxco tokkek raqte.
Sarrak Saawul woo diini rigdo kee nabuwwah innah abe yab gaba kale waqdi, koomah amol yan aracay Yallah sadgat elle abaanahiyya fan gexe.
Saawul-qammi, Saawul kee kay taamat yan num yuble waqdi, «Anke gexxeenih sugten?» keenik iyye.
Saawuluuy, «Okaale goranat sugne'mmay waynehiiy, Samuwelih warisna'gidih kaal genxe» iyye.
Kay qammi, «Hay, Samuwel maca kok iyye?» kaak iyye.
«Samuwel ‹Okaale geytinteh› nek iyye» kaak iyye. Samuwel «Malik akketto» kaak iyyem qammih mawarsinna.
Samuwel, ummattah inkih Mixfa deqsita aracal, YALLI iyyem ankacisaana'gidih, seeco abe.
Too mari gaaboowe waqdi keenik iyyemii, «YALLAY Israayil doore Dagelta kinnihiyya siinik iyyamaa, ‹Masrik sin eyyeeqeeh, Masri mara kee raqqa 'ye maray siinit xukkutak sugehiyyak sin wade› siinik iyyah yan» keenik iyye.
Samuwel qagisak keenik iyyeemih, «Kulli gadaama kee taqabik sin teyyeeqem, sin Dagelta. Takkay immay a saaku kaa cinteenih, Malik neh reedis 'yaanam yok inten. Faxxaanam toh tekkek, kedo-kedo kee gulub kee gulubuh gacca 'xicay YALLIH qibaadah-arac xayyoowa» keenik iyye.
Tohuk lakal Samuwel kulli kedo qibaada-arac fan bahsiise. Too waqdi YALLI Benyam kedo gersi kedoodak addaak doore.
Sarrak Samuwel Benyam kedoh yooboke mara qibaada-aracah bahsiise. YALLI ken addak Matri deqsita gulubut raaqa mara doore. Too mari fooca fanah yemeete waqdi, ken addak kaadu Kees baxa Saawul doore. Too waqdi ummatta kaa fan wagitteeh kaa wayte waqdi,
YALLAK, «YALLAW, uxih raaqe num maay yan?» iyyen.
YALLI, «Saawul woh kaana. Woo buulok darret tombooqoreh tanim kaa» keenik iyye.
Too waqdi arduk gexxa 'yeenih ummatta foocah kaa baahen. Tikki 'ta ummattak inkih xexxaarah amo gexak raaqe.
Sarrak Samuwel ummattak iyyemii, «YALLI doorem tama numuuy; kay xaqan le num ni addat mayan» keenik iyye.
Sarrak ummatta inkih anay fayya haak, «Ani haay malik! Ani haay malik!» iyyen.
Tohuk lakal Samuwel ummattah inkih, malik le cakki kee ummatta kaadu kaal le cakki warseh. Gaba kalla hee waqdi, keenih warsem kitaabal uktubba heeh, woo kitab taahirik yan aracat daanise. Tohuk gaba kale waqdi kulli numuk, «Ahaysa isinni buxah uduura» iyye.
Sarrak Saawul Gibqa deqsita magaalal tan isi buxa fan yuduure. Too waqdi cayla leelah yan maray Yalli Saawul cataanamih fayxi edde heehiyya kaa'lih gexe.
Takkay immay dago maray umaane ugsam faxahiyya yen. Too mari, «A num-baxi maca neh xiqele?» 'yaanam axcuk kaa burteenih, tohuk gexxaamah mattaco kaah mabaahinnon. Saawuluh tu gactek, oson abeenimit baaqid mahaysitinna.

Alsak wadiril Qammon-malikiy Nacas deqsitahiyya Gilqad-rasuk Yaabes-deqsitta-magaala yabbixe'gidih gexeeh maro teetit hee. Yaabes-magaala elle tenem, Gilqad deqsitta baaxok ten. Yaabes-mari Nacasak iyyemii, «Amoytiinuh koo oggoleh immay ninni kee ku fanal bica abnaama» kaak iyyen.
Nacas keenil gacsemii, «Bica sin lih abeyyo'mmay, elle bicnu waynam inki tiya. Tohumu kulli numuk migdi inti siinik siibba heeh, inkih yan Israayil mara qawratak qidaamih tiyal sin lih biceyyo» keenik iyye.
Too waqdi Yaabes magaalah abbobti kaak intemii, «Inkih tan Israayil baaxoh farmo rubnam fan, malcina ayroh gide neh sugaay; too malcina ayrot catoh num neh amaate wayya heek, too atu inteemit orbenno» kaak iyyen.
Tohuk lakal farmoh sinam ruubeeniih; woo mari, Gibqâ-magaalay Saawul elle yanihiyya fan yemeeteenih, woo xaagu sinaamah warsen. Too xaagu yoobben waqdi, ummatta inkih kaxxam boogisseh.
Saawul buqreh addak awur gabat hayya heeh amaatuk suge. Too waqdi, «Maca tekkeeh? Sinam akah weqtam macaay?» iyye. Too waqdi Yaabesik yemeete mari baahe xaagu kaah warsen.
Saawul tah yoobbe waqdi, Yallih *Roocaaniyya isi milkih kaa hayya hayteeh, too waqdi bagcarrite.
Sarrak namma awur bahha heeh exxa-exxah kuramkurra hee. Tohuk lakal farmoh ruube marak, «A exxaaxi inkih tan Israayil baaxoh mara fan beyaay; ‹Samuwel kee Saawul lih gaaduh gexe wayu waa numih awurwat tama'nnah tanim akkele'mmay, maraaqina› keenik inxica» iyye.
Tohuk lakal YALLI Israayil marat cunxo ruubeeh; too meysih num keenik maraaqinnay, yakkeenimiik inkih yemeeten.
Israayil baaxok sidooca boolih alfih num yemeeteeh, Yuudâ-baaxok kaadu soddom alfih num temeete. Too waqdi too yemeete mara, Saawul, Bedek deqsita aracal gaaboyse.
Sarrak woo gaaboowe mari, Yaabes-magaalak farmoh yemeete marak iyyeenimii, «Beera wallaqenta, sin wadenno siinik iyyen, inxica» keenik iyyen. Sarrak Yaabes-magaalah mari a farmo yoobbeeh, too waqdi kaxxam ruffa iyyen.
Sarrak Nacasak iyyeenimih, «Beerak wadir ku gubah orbennoh, isih faxxem nek abetto» kaak iyyen.
Too bar Saawul isi mara sidiica afah hayya heeh, saaku maaci maacise waqdi, Qammon mari elle yani'kke fan gexeenih qeebi keenit aben. Too qeebit wallaqenta ken seleenih sugen. Rabak raqtem keenik fixixxeeh; kulli numuy isi kabul keenik kude.
Tohuk gaba kalen waqdi Israayil mari, Samuwelil yemeeteh; iyyeenimii, «Saawul malik nek mayakka iyye mari ankel yan? Too mara ni gabal hayis; ken qidennok» iyyen.
Saawul too waqdi iyyemii, «A saaki YALLI Israayil edde wade ayro ikkal, numul raba manackuma» iyye.
Samuwel kaadu qagseh keenik iyyemii, «Gilgal fan genxay 'xicaay, wokkel nammeyhaak Saawul ni malik kinnim diggosnay» iyye.
Too waqdi yakkeenimik Gilgal fan gexen. Tokkel woo taahirik yen aracal, Saawul ken malik kinnim diggoysen. Sarrak amaanah xiinaanamih astah aban sadgat YALLAH aben. Saawul kee raqqa 'ye Israayil mari inkih too ayro tekkem yessekexxeenih.

Tohuk gaba kalen waqdi, Samuwel Israayil marak iyyemii, «Isin, ‹Ab› yok inteenim abeeh, sin xiinisu waa malik siinih reediseh.
Malik taway geyteeniih, sin miraacisa'gidih gabat sin le. Yoh tu gactek idooliteh amô qidi baaheh ani'mmay, yi xaylo sin lih tan. Furrayniinooy aham fan miraacah siinik suge.
A tableenim yooy; qellat celtaamak tu siinil baaheh sugek, YALLA kee YALLI doore malikih garil yol haysita. Awur akkiiy danan akki akak bee num yenek, hinnay kaadu, ayrise kee hinnay edde xukkuteh suge num yenek, hinnay kaadu, guqul akak bee num yeneeh, tahak tuk teena elle baahe num yenek, yot haysitay kaah mekleyyok» iyye.
Too waqdi ummatta, «Aleey! Atu nee elle ayrissem mantuuy net abte xukko mantu. Numuk kaadu nek beytem mantu» kaak iyyen.
Samuwel too waqdi keenik iyyemii, «Meqeh hay! Tonnal tu yol gee wayteenimih a saaku YALLA kee YALLI doore malik ni sumaq takkay» keenik iyye.
Oson too waqdi, «Meqeh. YALLA kee YALLI doore malik nel sumaaqittay» kaak iyyen.
Samuwel qagseh keenik iyyemii, «YALLAY Muusa kee Haaruun sin kaxxa abbobti Masrik yayyaaqeeni'gidih doorehiyya sumaq yekke.
Taway isin ama elle tanin ikkel elle soolaay; anu YALLI sin kee sin kaxxa abbobtik rooci cata'gidih abe kaxxa taama elle abe'nna, kassis siinih abak, YALLIH foocal geyto siinit haysitam faxam liyo.
Yaqkuub kee kay buxah mara Masri gexxe saaku, Masri mari keenit xukkutak sugeeh, too waqdi sin kaxxa abbobti catoh YALLAL weqte. YALLI Muusa kee Haarun keenih ruube. Oson Masrik eyyeqqa ken heeniih, a saaku isin elle tanin baaxol ken nookisen.
Takkay immay sin kaxxa abbobti isinni Dagelta hawwenteh. Tohih sabbatah YALLI, Caxor-magaalah qaskarih abbay Sisra deqsita keenit abe qeebil woo marak ken gacsiiseh. Tonnah kaadu, Filistiin mara kee Mooyab marih malik keenit abte qeebil woo marak ken gacsiiseh.
Too waqdi YALLAL cato essereeniih iyyeenimii, ‹YALLAW, ku garil dambi lem bahne. Koo cabba hayneh, Baqal kee Qastarot deqsittam ku aftok nuqbude. Taway naqboytiitik nee cataay; ahaysa koo aqbudenno› iyyen.
YALLI too waqdi Gidqoon kee Barak kee Yeftac ruubeeh, ellecabol yoo ruube. Kulli num naqboytiitik sin cateeh; tohuk gexxaamah amaanah xinten.
Takkay immay Qammon rasul malikih yen numuy migaaqah Nacas deqsitahiyya sin yabbixu waam tublen waqdi, YALLIH malikannu cinteenih, ‹Nee xiinisa malik neh reedis› yok inten.
«Taway isin doorten malik amah kaa. Isin faxxeeniih YALLI kaa siinih yecee.
YALLAK meysitteeniih, kaa tuqbudeeniih, kay amri duudusseenih, kay xinto cine wayteenih, tonnah kaadu, sin kee sin amol reeda malik YALLA kinni sin Dageltih gita kataya mara tekkeenik, kullim siinil amqele.
Tonna hinna'mmay, YALLIH yab aabbe wayteeniih kay amri cinteenik, tonnal YALLI sin kee sin malikil inkih umam baahele.
Toh too tiyaay; taway elle tanin ikkel elle soola. YALLI abu waa kay kaxxa abitto abletton.
Away edde nanim rob edde yamaate wakti hinna'mmay, taway anu YALLA esserak, ‹YALLAW, kakkaqo kee rob rub› axceyyooh; YALLI too waqdi kakkaqo kee rob ruubele. Tah takku wayta waqdi YALLAK, ‹Malik neh reedis› inteeniih, tohul YALLAL dambi lem bahteenim isinnik aaxigetton» iyye.
Tohuk lakal Samuwel YALLA kallaceeh, too ayrot edde YALLI kakkaqo kee rob ruube. Too waqdi ummatta inkih YALLA kee Samuwelik meysitteh.
Sarrak Samuwelik, «Rabe wayna'gidih ku maganah ku Dagelta neh kallac. Duma abne dambik kalah kaadu, ‹Malik neh reedis› YALLAK inne waqdi, YALLIH garil dambi lem bahnem away ninnik neexege» iyyen.
Samuwel keenik iyyemii, «Umaanek mangoomut asseeni'mmay, tohuh mameysitinaay, YALLAK maxxeerinaay, inkih tan afqadook kay taamah taamita.
Gabak bicsen duyyey tu akke waytaah tu xiqe sinnihiyya maqbudina. Tu xiqe wayta duyye, umaane siinit takke way, siinih xiqtam mali.
YALLI isih, isi mara sin abuh sin dooreh, tohuk gexxaamah isi nabnah taagah sin macina.
Yoh tu gactek, kulli way dooqa siinih abeyyo. Dooqa siinih abe waam YALLAL dambi baaheemik loowinta. Tonnah kaadu abeh meqem kee gitah tanim sin barseyyo.
YALLIH amri oobbeya! Isinni afqadook kay taamat gaca. Duma siinih abem kassita.
Dambit bisoh inteenik, sin kee sin malik inkih bayselem ixiga» keenik iyye.

Saawul malik yekke saaku, barak soddom karmat yeneeh, Israayil ummattak morootom kee namma liggida
Saawul Israayilik sidiica alfih num dooreeh; woo sidiica alfik namma alfih num Beetal deqsitta baaxoy mango qaleela lek Mikmas deqsita aracal is lih raaqise. Alfi num kaadu Benyam rasul ten Gibqa deqsitta magaala fan isi baxay migaaqah Yonaatan deqsitahiyya lih ruube. Raqqa 'ye mara buxah ruube.
Yonaatan Gabaq deqsitta magaalal yan Filistiin qaskarak dago marat qeebi abeh keenik yeyse. Filistiin mari toh yoobbeh. Tohuk lakal Saawul iyyeemih, «Inkih tan Qibraan ummattah *baanta uguraay tekkem keenih warisa» axcuk, farmoytitte ruube.
Tonnal, Saawul Filistiin-marak dago qandet qeebi abeh keenik yeyseeh; tohuk gexxaamah woo mari ken niqbam, Israayil-mari yoobbeh. Tonna-leemik Gilgal deqsita aracal Saawulut yengelen.
Filistiin mari Israayil marat qeebi aba'gidih gaaboowe. Qeebi edde aban gaariirak soddom alfi takkem luk yenen. Laca alfi takke labhay faaris amok qeebi abta luk yenen. Kalah ten qaskar keenik mangah qadad luk manannaay mangah qiddeyti axxul luk yenen. Too macaxi Mikmas deqsita aracay Beet-Awen deqsitta'kkek ayrô-mawqa le kabut raqtal yinfiddigen.
Israayil mari isinni adda yuble waqdi, taysem kinnim waagiseenih; keenik garab gabla kee garbo elle tani'kkeh addat yombooqoren. Raaqe garab kaadu xaluuqâ fanat culeeh, dagen arooca kee qelwah addat yombooqoren.
Aki mari keenik kaadu Ordon weeqaytuk gacca 'yeenih Gaad kee Gilqad deqsita arac fan gexen. Saawul toh tekke waqdi Gilgalal yeneeh, kaa'lih yen mari meysih axaxitak yen.
Saawul, Samuwel kaak akah iyye innah malcina ayro kaa qambaalak suge. Takkay immay Samuwel woo malcina ayrot mamatto. Kaa'lih sugte ummatta tiya tiyal kaa cabteh gexxe.
Too waqdi Saawul iyyeemih, «Yallah carrisan sadgat kee, amaanah xiinaanamih astah aban sadgatah qida'gidih saq yol baaha» iyye. Woo cararisan sadgat abba heeh,
gaba kalam faxa waqdi, Samuwel yemeete. Too waqdi Saawul kaah garayeh kaa arcibiseh.
Sarrak Samuwel, «A abtem macaa?» kaak iyye.
Saawul too waqdi kaak iyyemii, «Ummatta dibuk yoo cabteh gexxeeh; atu kaadu, ‹Amaateyyo› elle inte waqla mamattinnito. Toh lih kaadu, Filistiin mari Mikmas deqsita aracal gaaboowiyyat yaniih,
too mari a Gilgal deqsita aracal yoo yabbixoonu waanah yanin 'yaanam ucsube. Tonna-leemik YALLIH barkat geya'gidih tu maabinnino 'yaanam axcuk, sadgat abaamat dirkih emeete» iyye.
Samuwel kaak iyyeemih, «Away abtem duquurâ-taama way! YALLAY ku Dageltah yanihiyya kok aba iyyem maabinnito. Kay amri oggoltaamal, rabba 'tam fanah malikih sugak teneeh; ku lakal kok rade mari Israayil malikwah gacak yen.
Awayah tu gactek, ku abbootanni tama'kket edde yaade. Macaay intek, atu kay amri cinteh. YALLI isih faxa num geeleeh isi marih abbah isih kaa heele» iyye.
Tohuk lakal Samuwel Gilgal cabeh isi gexoh gexe. Raaqe mariiy Saawul isi qaskarat yangalem fan kaa katayak sugen. Gilgalak Benyam kedoh baaxol tan magaalay Gibqa deqsittahiyya fanah gexen.
Saawul isi qaskar loowe waqdi, laca boolih num yekken.
Sarrak Saawul kee kay baxa Yonaatan kee ken mara Benyam baaxok Gabaq deqsita aracal yinfiddigen. Filistiin-mariiy elle yinfiddigem Mikmas deqsita aracak ten.
Filistiin-mari gaaduh sidooca exxah gacca 'yeenih yewqen. Exxak teena Suqal baaxok Qofra deqsita arac fan gexxe.
Aki mari Beet-Coron fan gexen. Aki exxa kaadu Xiboyim-golo kee woo bacarih tan baaxo akak yablen ikke fan gexen.
Israayil marih addat biriita bicsa mari mananna. Woh akah tekkem, Filistiin mari Qibraan mara seef kee macaxu abaanamak waaseenih yenen.
Tonna-leemik Israayil mari buqre edde yabquren biriita kee, wayxiqa edde kalan biriita kee, godma kee maayta arbaqaana'gidih (samlisaana'gidih), Filistiin-mara fan gexak yenen.
Godma kee saq edde dacrisan af le birta keenih arbaqoonuh, gabah cawalah inki garsi keenik beyak yenen. Buqre edde aban biriita arbaqoonuh, namma garsi keenik beyak yenen.
Tohuk gexxaamah qeebi yekke ayro, Israayil-qaskarak Saawul kee kay baxa Yonaatanak kalih marak seef kee macaxu lem mananna.
Filistiin-mari Mikmas deqsitta daaba qallalle ruuben.

Ayrok teena Yonaatan, furraynuh yan numuy silac kaah abbaxuk sugehiyyak, «Filistiin mari elle yani'kke fan nee bey» iyye. Takkay immay too gexo isi abbah mawarsinna.
Kay abba woo saaku Migroon deqsita aracal rummaantô caxah gubal yinfiddigeh yen. Migroon deqsita arac Gibqâ-magaala kaxxam xeeruk mananna. Saawul lih laca boolih num yen.
Aciiya deqsita sek rikeek tan saroy dibuk sek haysitahiyya
Yonaatan Filistiin mara fan gexe waqdi, gitah akak gace daabal namma boolo sugte. Woo namma boolok, boolok teena akak tenem gitak a exxal teneeh, boolok teena aki exxal ten. Woo boolok tiyak teena Boxex deqsitak ten; aki boolooy Sene deqsitak ten.
Tiyak teena akak taban gitak kilbat le kabuk teneeh, Mikmasak foocah raaqak ten. Aki boolooy gabbi qaxat Gabaq deqsitta magaalat foocah raaqak ten.
Yonaatan woo furraynuy kaa'lih yanik iyyemii, «A *Filistiiniy diini-maleelah tanihiyya elle tani'kke fan nee bey. YALLI nee catam takkehik, dagnah faxeh gide nakke'mmay YALLI isih faxek, keenik nee aysiisele» iyye.
Too waqdi woo furrayni kaak iyyemii, «Anu, atu abtam faxxa haytam, ko'lih abeyyooh, kok mabaxsima» kaak iyye.
Yonaatan, «Meqeh hay! Tonnal woo Filistiin-mari nee yable'gidih ken fan nee bey. Nee ubulla haan waqdi,
‹Elle tanin ikkel elle idiya› nek iyyeenik, gufne aracal elle aadenno.
Hinna'mmay, ‹Ni fanah ama› nek iyyeenik, tonnal ken fan gexenno. YALLI keenik nee aysiiselem elle naaxagu waynam tonna» iyye.
Sarrak Filistiin-mari ken akah yable innah aben. Too waqdi Filistiin-mari, «Wagga! Qibraan marak tu takkem edde yombooqoreenih sugen boodoodak away yawqeenih yanin» iyyen.
Sarrak Yonaatan kee kaa'lih yan furraynuh seeceenih, «Siinih warisnam fanxam linok, annah nel ama» keenik iyyen.
Too waqdi Yonaatan is lih yen furraynuk, «Yoo katay; YALLI keenik nee yiysiiseh yanik» iyye.
Yonaatan naharak edde suge aracak yewqeeh, oson elle yanin ikke fan gulubuh gexe. Furrayni salafak kaa kataye. Ken guffu heen waqdi, Yonaatan Filistiin-marat qeebi abeeh, niksoh baaxot ken hee. Too waqdi kaa'lih yen furrayni usuk yinkise mara tiya tiyal qide.
Naharak keenit aben atkat, Yonaatan kee furraynu, dagoh gide takke baaxol labaatanna yakke mara keenik qiden.
Barril yanoonuu, carbi booxal yanoonu, *Filistiin qaskaray qarwat sugtet kaadu cunxoh axaxo keenit hayte. Tohut yanin waqdi baaxo edde tengeyyeh. Too saaku too marat Yalli badit kee meysi ruube.
Saawuluk dacayrih yan maray Benyam baaxok Gibqa deqsita aracal sugehiyya Filistiin-maray kinni'nna waagisay kudahiyya yublen.
Too waqdi Saawul isi marak iyyemii, «Qaskar inki aracal gaaboysaay yakkeenih gide keenik loowa. Ane waa num wagita» iyye. Qaskar loowen waqdi, Yonaatan kee woo furraynuh yan numuy kay silac abbaxuk suge deedaltam yublen.
Sarrak Saawul Aciiya deqsita numuy seekih yanik, «Yallih Qahdi addat akak yan Sandug bah» iyye. Too ayro, Yallih Qahdi addat akak yan Sandug Israayil qaskar elle tinfiddigeh ten aracal yen.
Too sandug baahan waqdi, Filistiin-mari waxqaxitak suge. Waxqaxitiyyah waqdiik waqdi lafitak laften. Too waqdi Saawul seekik, «Ahaysa ama sandug yanay inxic» iyye.
Sarrak kaa kee kay qaskar, Filistiin-maray inkitanuuk baditeeh isinni kee isinnih qeebi tittat abahiyya fan gexen.
Qibraan-maray duma isi mara cabba heeh, Filistiin-mara lih sugehiyya too saaku ken cabeh, isi mara fan yuduure. Saawul kee Yonaatan marat yengelen.
Gersi maray kaadu Efrayim qaleelat sasak sugehiyya Filistiin-mari bukeenim yoobbeeniih, tonna-leemik Saawul kee Yonaatan lih gacca 'yeenih, Filistiin-marat qeebi aben.
Beet-Awen deqsita aracak taturra 'yaanam fan qeebi keenit abak sugen. Too ayro YALLI Israayil mara tonnal cate.
Takkay immay too ayro Israayil-mari qululuk gexxaamah boolaateh yen. Toh akah tekkem Saawul, «A saaku naqboytiitik cane gacse'kal, maaqo xaginnaan numul abaaro obtay» 'yaanamal maaqo akme waanamih amri keenil oobiseh ken xibsiiseh yen. Tohuk gexxaamah inkih tan ayro qululut asen.
Sarrak yakkeenimiik mango coox elle yan aracah yemeeten. Woo cooxuk ooba malab baaxol tif axcuk yen. Takkay immay Saawul keenit abe xiibah meysih num keenik woo malabak maxaqaminna.
Yonaatanah tu gactek, kay abba, «A saaku maaqo akminnaan numul abaaro obtay» iyyem yoobbeh mananna. Tonna-leemiik gabat abbaxuk suge caxxa woo malab edde yan gorrat rubbu heeh malab yeyyeeqeeh, yokme. Too waqdi namma inti kaak fakkinteh.
Sarrak numuk teeni kaak iyyemii, «Ku abba, ‹A saaku maaqo afah xaginnaan numul abaaro oobele› iyyeh, nee meysiise. Tonna-leemik qululuk gexxaamah maqar cabneh» iyye.
Yonaatan too waqdi iyyemii, «Yi abba ni maral baahem kaxxam umaamak tanih tan. Anu away malabak tu'baxa okmeemih namma inti yok fakkintem maay tablen?
Ni mari naqboytiitik yeyse waqdi, naqboytit gabat luk sugte maaqo yakmeenimil qululuk nagay akkuk yeneenih, Filistiin-marak kaxxam qidak yenen» iyye.
Too saaku Israayil-mari Filistiin-marak yeyseeh. Mikmas deqsita aracak xabba haanamaay Ayyaalon deqsita aracah amma 'yaanam qeebi keenit abak yemeeten. Too waqdi satqiteenih kaxxam boolaaten.
Tonna-leemik naqboytiitik dannabah been illi kee laa tokkel elle yusguuden. Cado akak qabala luk yokmen.
Saawuluh toh warseeniih, «A mari cado qabala lih yakmeeh, YALLIH garil dambi leemit asaanam maay tablee?» kaak iyyen.
Too waqdi Saawul woh abe marak, «Isin Yallih-qahdi makteenih, makoleela kinniton» axcuk keenit xongole. Sarrak, ‹Kaxxa xaa akke yoh baaha» iyye.
Kaadu qagseh iyyemii, «Inkih tan ummatta fan gexay, ‹Isinni laa kee illi akke baaha› keenik inxica. Baahoonu waan waqdi akkel elle usgudda haay ukuma. Ahak wadir qabal addat akak yan cado makminaay, YALLAL dambi lem mabaahina› keenik inxica» iyye. Too bar yakkeenimik laa baaheeniih wokkel yusguuden.
Sarrak Saawul YALLAH sadgat elle aban arac bicse. Duma YALLAH sadgat elle aban arac bicseh masuginna.
Tohuk lakal Saawul isi marak iyyemii, «Barat edde gexxa inneh, Filistiin-mara gaadnay ayro bukka 'tam fan buubak ken sugnay, num keenik wade'kal sella ken haynay» iyye.
Ummatta too waqdi, «Atu tayseh axcinnaanim abenno» iyyen.
Takkay immay sek iyyemii, «Naharak Yallal fayu esserray» iyye.
Too waqdi Saawul Yallak, «Filistiin-marat qeebi abnek, iisa neh acee mantuu?» iyye. Yalli too ayro tu kaal magacisinna.
Too waqdi Saawul qaskar abbobtik, «Annah yol amay, dambi abe mari yenek, ken nayyaaqeemi» iyye.
«Waara YALLAY Israayil-marah nasri yeceehiyyal xiibitah ani'mmay, yi baxa Yonaatan takke way, a saaku qellat luk sugu waa numul rabi amaatele» iyye. Toh iyye waqdi, num tu kaal magacisinna.
Tohuk lakal Saawul iyyemii, «Kulli num siinik wokkel soolay 'xica. Yoo kee yi baxa Yonaatan akkel soolenno» iyye.
Oson, «Kot meqem ceelinnaanim ab» iyyen.
Tohuk lakal Saawul YALLAK iyyemii, «YALLAW, Israayil doore Dageltaw, a saaku dooqak raddi macah yoh gacse wayte? A taahirik yan xaal tuk teena yol gacis. Qellat lem yoo kee Yonaataanak numuk teena tekkek, *Urim migaaqal eyyeeqaay; hinnay ku maray Israayilih yoobokehiyya tekkek, *Tummim migaaqal eyyeq» iyye. Too waqdi Saawul kee Yonaatan 'yaanam tewqe. Tonna-leemiik ummatta too qellatat ane waytam tumbulle.
Sarrak kaadu Saawul, «Yoo kee yi baxak qellat le num baxis» iyye. Too waqdi «Yonaatan» 'yaanam tewqe.
Sarrak Saawul, «Abtem macaay?» kaak iyye.
Yonaatan, «Gabat abbaxuk suge caxxat dago malab-baxa kumussa heeh okme. Ah yooy rabah bical an» iyye.
Too waqdi Saawul kaak iyyemii, «Raba kol ackume wayya heek, Yalli yot cabe waay!» kaak iyye.
Takkay immay ummatta intemii, «Yonaatanay Israayil marah qeebil a xaqan le nasri orbisehiyyal rabi yamaate'nnaa? Matakka. Amok xagorti kaak kate waamah, waara YALLIH migaaqal xiibinna. A saaku usuk orbise iisa akah geem Yallih cato» iyyen. Tonnal too ummatta Yonaatan rabak catteh.
Tohuk lakal Saawul Filistiin-mara xakaake kalaanamak yeedeeh; Filistiin mari isi baaxo fan wadir gace.
Saawul Israayil malik tikka 'yeemih kulli ikkel naqboytiitih isik enna 'ya marat qeebi abak suge. Mooyab-maraay Qammon-maraay Edom-maraay, tonnah kaadu, Xooba kee Filistiin-malikwat inkih qeebi abak suge. Qeebi lih abinnaan marak iisa orbisak yen.
Qamaalek-marat kinni way maqar le qeebil keenik yeyseh. Israayil mara abbixe raarra hee marih gabak cateh.
Saawuluk lab-xaylo Yonaatan kee Iswi kee Malkisuwaq deqsitak ten. Say-xayloh migaq kaak Meerab kee Miikal deqsitak ten. Meerab Miikal naharat teneeh, Miikal karmah teetik qunxuk ten.
Kay barra migaaqah Acinooqam deqsitak ten. Acinooqam, Acimqax deqsita numih baxák ten. Kay qaskarih abbah tenem, Abner deqsita numuk ten. Usuk Saawuluk qammih-baxak ten. Abba kaak Ner deqsita numuk ten. Ner Saawuluk qammik ten.
Saawul-abba Kees kee Abner-abba Ner inkih, Abiiyel deqsita numih xaylok ten.
Saawul suggu 'yem fan Filistiin mara luk kaxxa qeebi abe. Qeebil agiru akkiiy celem akki akkinnaan num yable waqdi, isi qaskarat asgalluk yen.

Samuwel Saawuluk iyyemii, «Dumah yan saaku, YALLI, isi maray Israayilih yoobokehiyyak malik takke'gidih koo askute'gidih yoo dooreeh, ku fanah yoo ruube. Taway YALLAY Nabaamak Nabahiyya kok iyyam ah teetik, oobbey. ‹Qamaalek-mari sin kaxxa abbobti Masrik temeete saaku, qaduwwi keenil yekken. Tohuk gexxaamah, anu ken digaalam faxak,
gexay qeebit ken ibbixaay, elli haanam keenik bayis. Labha kee agabuuy, urru kee salaadah yan qunxa urru inkih sella keenik hay. Laa kee illiiy, gaala kee danoonak tu macabinay keenik qid› kok iyya» kaak iyye.
Saawul qaskarak luk suggu 'yeemih seeco abeeh; Teleem deqsita aracal yakkeenih gide keenik wagte. Israayil rasuk temeete qaskar namma boolih alfi tekke. Yuudâ-baaxok temeete qaskar tabna alfih num tekke.
Tohuk lakal Saawul Qamaalek-marih-magaala fanah yemeeteeh, tokkel goloh addat raarisak keenih suge.
Tokkek Keena-deqsitta-kedoh yooboke marah farmo ruube. Keena-kaxxa-abbobti, Israayil-mari Masrik yemeete saaku keenih yemqeenih yenen. Tohuk gexxaamah farmo keenih ruubeeh, iyyemii, «Qamaalek-marat qeebi abnam fanxa'mmay, ken lih masuginay, waalih keenik gaca. Isin meqem-bar-leela kinnitoonuuh, gabat nek rabtaanam siinik mafanxa» 'yaanam keenih ruube. Keenâ-mari too farmo gee waqdi, ken cabeh gexe.
Saawul, Cawiila deqsita aracak Sur deqsita aracay Masrik ayrô-mawqat raaqahiyyah amma 'yaanam, qeebi keenit abeeh keenik yeyseh.
Qamaalek-marih-malikih-yen-Agag, rooci luk yibbixeeniih, raqqa 'ye mara num keenik cabe'kal sella ken hee.
Takkay immay Saawul kee kay qaskar woo malik kee, laa kee illik taysem kee, xagar meqe daheela kee illi-xaylo sella mahannoonuy, Qamaalek marak dannabah orbisen. Boola leeh, tuxxiq sinnim akak yublen lac mabennoonuy sella ken hee.
Too waqdi YALLI Samuwelik iyyeemih,
«Saawul malikih heemih away nadaamitah an. Yoo cineeh yi yab cineh» kaak iyye. Toh Samuwelit kaxxam toomeh, too waqdi inkih yan bar YALLA kallacak xiine.
Maaci maacise waqdi ugutta 'yeh Saawul goranah gexe. Sarrak Samuwelik, «Saawul Karmel fan gexe» 'yaanam iyyen. «Usuk wokkel kaa elle kassitan isi ceelo bicsiise. Sarrak Gilgal fan gexe» kaak iyyen.
Samuwel, Saawul elle yani'kke yemeeteeh; Saawul kaa yuble waqdi, «Samuwelow, YALLI barkat kot haay» axcuk salaamatta kaah abek lakal, «YALLI yok ‹Aba› iyyem duuduseh» kaak iyye.
Samuwel too waqdi, «Hay, anay akak aabbe laa kee illi ankek temeete?» kaak iyye.
Saawul tohul kaal gacsemii, «Amah yi mari Qamaalek marak beemi. Laa kee illik taysem YALLAY ku Dageltah yanih sadgat abna'gidih raaqisne. Wohuk raqtemiiy inkih selli hayne» iyye.
Samuwel, ‹Kalay tibba 'xic; woo yab hinnak. YALLI bir yok iyyem koh warisu waak, oobbey» kaak iyye.
Saawul, «Yoh waris hay» iyye.
Samuwel kaak iyyemii, «Atu qunxa numuh is tubleh immay Israayilil tan kedoodak inkih mirac tekke. YALLI Israayil-malik takke'gidih, koo yuskuteeh koo dooreh.
Woo Qamaalek maray dambileela kinni bayissa'gidih amri koh yeceeh, ‹Ken bayis› 'yaanam kok iyye. ‹Inkih sella ken haytam fanah qeebi keenit ab› kok iyye.
Hay tonnal, kay amri macah cinte? YALLAL dambi lem bahha hayteh, dannaba orbissa'gidih qataatakte. Tahat akah assem macaa?» kaak iyye.
Saawul iyyemii, «YALLIH amri macininniyo. Usuk yok akah iyye innah qeebih gexeeh, Malik-Agag gabat baahe. Qamaalek-mara inkih selli hee.
Tonna'mmay yi mari inki adda Yallah tontocowweemik illi kee laak tayseemiy selli hay iyyeenihiyya dannabah beenih; Gilgalal ku Dageltih sadgatah qidaana'gidih akke baahen» iyye.
Samuwel iyyemii, «Hay meqehik, YALLI, amri kaak oggolaanam kee, kay sadgatah saqa qidaanamak macah lafitam kot celtaa? YALLIH garil kay sadgatah gabul le maruw qidaanamak, usuk iyyem abaanaah kay yaabat maqal haanam muxxo le.
Kay amri cinaanam baab-abittol yaamineenimih gide dambik le. Kaxxa-mariinoh, YALLA cabba heenih xeet kee cooxuk bicsen duyyeeya yaqbudeenimih gide dambik le. Tonnal atu YALLA cinteeh, YALLI kaadu Israayil ummatih amoytiinu koh cineh» kaak iyye.
Too waqdi Saawul, «Anu nummah dambit aseh an» iyye. «Anu YALLIH amri cineeh, atu yoh tescesse gita makatayinniyo. Inni marak meysiteemih sabbatah, oson faxeenim abe.
Takkay immay away koo kallacaamah, abe dambi yol cabay, YALLA aqbude'gidih yo'lih uduur» kaak iyye.
Samuwel kaal gacseemih, «Ko'lih maaduura. Atu YALLIH amri cinteeh; YALLI tahaysa Israayil marih amoytiinu kok kaleh» kaak iyye.
Sarrak Samuwel gexoh enkeleelebba 'ye waqdi, Saawul saro kaak yibbixe. Woo saro qanxixxeh.
Too waqdi Samuwel annah kaak iyye. «YALLI a saaku Israayil ummatih amoytiinu kok kaleh, gersi numuy kok yaysehiyyah yecee.
Waara YALLAY Israayil doorehiyya diraabat mayaabaay iyyeemit mayaduura. YALLI, sahdayti innah, waqdiiy tu m'iyya» kaak iyye.
Saawul, «Anu dambi leemit aseh anik bas, away akim isih raqtuh, Israayil-makaabon kee ummatih foocal yoo essekexxeyaay YALLAY ku Dagelta kinni aqbude'gidih yo'lih uduur» kaak iyye.
Sarrak Samuwel kaa'lih yuduureeh, Saawul YALLA yuqbudeh.
Tohuk lakal Samuwel iyyemii, «Ama Qamaalek marih malik annah yol baaha» iyye. Agag, «Baaha kaa» iyyeenim yoobbe waqdi, ahaysa malik yoh akah seecam rabak tan kaa hinna 'yaanam isi niyal luk yemeete.
Kaa baahen waqdi Samuwel kaak iyyemii, «Ku seef mango inonti xaylo maleh akah cabe'nnah, ku ina a saaku kaadu baxa maleh raaqele» kaak iyye. Sarrak YALLA elle yaqbuden aracay Gilgalal yanik foocal exxa-exxah kaa kure.
Sarrak Samuwel Raama fan gexe. Malik-Saawul Gibqal tan isi buxa fan yuduure.
Samuwel too ayrok wadir Saawul abaluk maraaqinna. Takkay immay kaat tekkeemih tiyak kaxxam kaah qaade. YALLI kaadu Saawul Israayil-malik abeemit nadaamiteh.

YALLI Samuwelik annah iyye. «Anu ahak wadir malik yakkem kaak mafaxak, atu Saawuluh akah qaaddam macaay? Away caxâ-xaylok bicsen *saliid (zeyti) gabat haay Beetlacam deqsitta magaalal yan Yiisa deqsita numih buxa gex. Kay xaylok tiik teena malik abuh dooreh an» kaak iyye.
Samuwel YALLAL gacseemih, «Saawul ah yoobbek yoo qidelek, ah mannal abu duudah?» iyye.
YALLI too waqdi annah kaak iyye. «Dahalto gabat luk gexaay, ‹YALLAH sadgat aba'gidih emeete› inxic» kaak iyye.
«Woo sadgat arac yamaate'gidih Yiisah seecaay, too waqdi abtu waytam anu koh warseyyo. Anu koh warisu waa num malik yakke'gidih amo kaak askutetto» kaak iyye.
Samuwel YALLI kaak aba elle iyye'nnal abeeh, Beetlacam magaala gexe. Tokkel too magaalah-abbobti, Samuwel tuble waqdi, wariggitteh intemii, «Ni abbaw, akah temeetem nagayna innaa?» kaak iyyen.
Too waqdi usuk keenil gacseemih, «Anu akke akah emeetem nagaynaay; YALLAH sadgat aba'gidih emeete. Isin isinni taahirroysay wokke fan yo'lih gexa» keenik iyye. Kalah kaadu Yiisa kee kay xaylok kaadu «Isinni taahirroysay woo sadgat arac fan ama» iyye.
Yiisa kee kay xaylo woo sadgat-arac temeete waqdi, Samuwel Yiisâ-xaylok tiik teenay Aliyab deqsita yuble waqdi, «YALLI malikih doorem ta numu» 'yaanam isi bagih addat yuscube.
YALLIIY Samuwelik annah iyye. «Anu doore num a num hinna. Woo num xeeriih qaxmeqe numu. Takkay immay qax-maqaane kee xexxaarat tu kaak mawan. Anu sahda kinni mara elle aaxigem, sahda sahda elle taaxige gurra hinna. Sahda, sahdak irô-xagar wagittaah; yoh tu gactek, sahdayti nummaak kinni num kaak wagita» iyye.
Tohuk lakal Yiisa Abinadab deqsita baxah seeceh, Samuwelil kaa baaheh. Samuweliiy, «YALLI a awka kaadu madoorinna» iyye.
Yiisa kaadu Samma deqsita baxa baaheeh; Samuwel, «A awka kaadu YALLI madoorinna» kaak iyye.
Tonnal Yiisa, xaylok malciin inkih kaal baaheeh; Samuweliiy, «YALLI a urruk num madoorinna» kaak iyye.
Sarrak Samuwel Yiisak, «Ahak kalah gersi xaylo maay lito?» kaak iyye.
Too waqdi Yiisa, «Urruk inkih qunxa awki yanih immay afal illi dacayrit yan» kaak iyye.
Samuweliiy, «Gexay ama kaak inxic. Usuk amaate'kal, sadgat mabnak» kaak iyye.
Tohuk gexxaamah Yiisa kay xaylok inkih qunxa baxay Dawud deqsitak yeneh farmo ruube. Dawud furrayniinot meqe xagar kee qax-maqaane inkih luk yen. Too waqdi YALLI Samuwelik, «Anu doore num tamah kaak, amol sukuti kaak hayis» iyye.
Samuweliiy Dawud toobokoh foocal saliidit amo kaak yuskute. Too waqdiik YALLI Dawudul isi *Roocaaniyya oobiseeh; too saakuk xabba haanam YALLIH Roocaaniyya kaa'lih ten. Tohuk lakal Samuwel Raama fan yuduure.
YALLIH Roocaaniyya Saawul xagarak gexxeeh; YALLI kaal ruube ginni kaa biyaakeh.
Buxal kaah taamita mari tah yuble waqdi, kaak iyyemii, «Yalli kol ruube ginni koo biyaakah yanik,
baaha nek intek, *begena nagay yaagure num koh bahnu wayna. Yalli kol ruube ginni bahta waqdi, too num too begenal koo sahhaloyseleeh; too waqdi cabettooh nagay akketto» kaak iyyen.
Saawul toh yoobbe waqdi, «Gexay nagay digir yaaxige num yoh baaha» iyye.
Tokkel suge marak numuk teeni iyyeemih, «Beetlacam yan Yiisa deqsita num gadah yaaguren duyye yaagure baxa le. Too awki qaxti maqaane kee agiranna inkih leeh, qaskariinok bayisam maliiy, yab kaadu nagay yaaxige. YALLI kaadu kaa'lih yan» iyye.
Tohuk lakal Saawul Yiisa fan farmo ruubeeh, iyyeemih, «Ama ku baxay illit dacayrih yanihiyya yoo fan rub» 'yaanam farmoh kaah ruube.
Toh yoobbe waqdi, Yiisa gaqambo kee qinabak bicsen kamri edde yan saar elle yaarru waa oklo merrah kaah ucuyya heeh, girgirruy gabat beyu waa kaadu ucuyya heeh kaa ruube.
Dawud Saawul fan yemeeteeh, too waqdi kay taamat gace. Saawul Dawud kaxxam yikcineeh, isi silac yakkuqe num kaa abe.
Ayrok teena Saawul Yiisah farmo ruubeeh iyyeemih, «Dawud ossokooteh aniih; inni taamat kaa haam faxak, atu ruksat kaah aceetto» iyye.
Tohuk lakal Yalli Saawulil ginni ruubinnaan waqdi, Dawud taaxige begena gabat hayya heeh aagaruk kaah yen. Toh Saawul sahhaloysak teneeh; too waqdi ginni kaa cabak yeneeh, nagay akkuk yen.

Filistiin mari Yuudâ-rasul geytinta Sooko deqsitta mandaral gaaboowe. Efes-Dammin deqsita aracay Sooko kee Qadeeka fanat geytimahiyyal yinfiddigen.
Malik Saawul kee Israayil qaskar qeebih bical gacca 'yeenih Eela deqsitta golol yinfiddigen.
Filistiin mari woo golok kabuk teenal qalel rooruh gaceeh; aki kabul Israayil mari qalel rooruh gaceeh, fanat golo keenik raqte.
Filistiin qaskarak addak Golyaad deqsita celem bukka 'yeeh, Israayil qaskarih addak qeebi kaa'lih aba num yanim keh essere. A num Gat deqsitta magaalal yoobokeh yeneeh, xexxaarah lica cusul kee garab akkuk yeneeh, isik edde waasan nacaasak bicsen kameesiy qilsah kontom kee malcina kiilo yakkehiyya kee, amo edde dacrisan nacaasak bicsen kalabtat sartanah yen.
Ibitte kaak nacaasak bicsen carbi silaacak isinni edde dacrisan sartanat sartanah ten. Tohuk kalah kaadu, nacaasak bicsen macaxuy xer rikel qidaana sunkut luk yen.
Kalah kaadu, lafudda le caxxi macaxu luk yen. A macaxuk af malcina kiilo yakke birtak bicseenih yenen. Aki qaskariiti foocat kay gob gabat hayya heeh kaak gexak yen.
Golyaad sollu 'yeh, Israayil qaskarak, «Isin Saawul marah tanin; anuuy Filistiin-celeemak numuk teena kinniyo. Away isin qeebi nummah duudettoonum siinit celta? Duudettoonum siinit celtek, yo'lih yaame'gidih, sin marak numuk teena ruuba.
Yok yeyseh yoo qidek, nanu sin naqoosa akkenno. Takkay immay kaak eyseeh kaa qidek, isin ni naqoosa akketton.
Taway hay, Israayil qaskarey, qeebi yo'lih abu waa num siinit yenek, yawqay» iyye.
Saawul kee kay qaskar Golyaad yab toobbe waqdi, warigga keenit raddeeh; kaxxa cunxo ken tibbixe.
Dawud Efrat deqsita gulubuh gacisa; Yiisa deqsita numih baxak ten. Elle yoobokem, Yuudâ rasul tan Beetlacam-magaala. Yiisa lab xaylok bacaar luk yeneeh, Saawul malikih yen dabaanal Yiisa barak idoolite numuh yen.
Xaylok sidoc kaak Saawul lih carbi booxa fan gexeh yen. Saqalah keenik tenem Aliyabaay; Aliyabal kataytam Abinadabak ten. Abinadabal kataytam Samma deqsita awkak ten.
Dawud keenik inkih barah qunxa salafti-baxak ten.
Qeebi elle yakku waa aracaak, wadir illi elle dacrisa arac fan gexak gacak yen.
Golyaad, morootom ayroh gide inki ayro namma adda carra kee saaku, «Siinik qeebih-booxal yoh obtam iyya?» axcuk, hiddoowak keenil suge.
Ayrok teena Yiisa Dawuduk iyyeemih, «Alen alok tabna kiilo takkem kee, a tabna gaqambo sissikuk beyay, ku toobokoy woo aracal tanihiyyah bey.
Qittak a tabna koxxa kaadu beyay, alfi-abbah yan numuh aceetto. Ku tooboko akah tani'nna wagga haay; tamaate waqdi ken tubleeh nagay yaniinimih asta gabat bah.
Malik Saawul kee ku tooboko gersi Israayil mari inkih Eelâ-golol Filistiin marih qeebit yanin» kaak iyye.
Dawud maaca dibroh ugutta 'yeeh, illit gersi mara cabba heeh, kay abba kaah elle warse innal, usuk kaal yecee maaqo gabat hayya heeh gexe. Dawud, Israayil mari carbi booxa fanah gexaah, qeebi tirtirisan waqdi, yemeete.
Filistiin mara kee Israayil marak kulli mariiy fooca kee foocah sittat gacca 'yeenih, qeebi-arac yibbixeenih yenen.
Dawud kaal ruuben maaqo, maaqoh afat yen numul cabba heeh, qeebi elle yakkem faxa'kke fan yerdeh toobokot yongooroweeh, salaamatta keenih abe.
Usuk too yaabat ken lih yaaba waqdi, Golyaad elle suge aracak bisoh taturra 'yeh, dumaak akah iyyeh suge innah, Israayil qaskarak away kaadu, «Yo'lih taameenim maay duddan?» iyye. Dawud tah kaak yoobbe.
Israayil mari Golyaad yuble waqdi, cunxo gexxaamah kudeenih.
Sittak iyyeenimih, «A num Israayil mara elle bursuta'nna ubula» iyyen. «Malik Saawul a num qidu waa numuh kaxxa acwa aceeleeh, kaadu isi baxá digibih kaah abele. Kay buxah marak gabbara mabeya» sittak iyyen.
Dawud isi garil suge marak iyyeemih, «A Filistiin num qideh, Israayil mara a migaq-sinnak currih yayyaaqu waa numuh maca aceelon? A Filistiiniitih diini mali fiiruk iyya yekke waqdiiy; waara Yallih qaskarat qeebi aba'gid akah yemeetem?» iyye.
Too waqdi oson Golyaad qidu waa numuh aboonu waanam kaah warsen.
Aliyab deqsita numuy Dawuduk saqalah yene Dawud sinam lih yaabah yoobbe waqdi, kaat bagcarriteh kaak iyyeemih, «Atu akkel maca abta? Woo bacarih tan baaxol dibuk raaqe illit dacayrih iyyi raaqe? A kaxxam isit yakkalow! Afqadot uma cisab litom aaxigeh. Qeebi wagitta'gidih temeete inna?» kaak iyye.
Too waqdi Dawud saqalak iyyemii, «Away maca baaheeh? Essero kinni way esseram maduuda innaa?» kaak iyye.
Kaadu gersi num fan gexeeh, naharak esserem kaa essere. Esserinnaan num naharsi mari iyyem kaak iyye.
Inkinki mari Dawud iyyem yoobbeeniih, wohim Saawuluh warsen. Saawul too waqdi Dawuduh farmo ruube.
Dawud kay fan yemeete waqdi, Saawuluk, «Yi amoytaw, a Filistiin-numuk faxe num meysite waama. Anu away gexeh qeebi kaat abeyyo» iyye.
Saawuluuy, «Aleey, atu awkaay; usuk furraynu tikki 'yeemiiy a saaku fan carbit yan num kinnuk, qeebi kaat abtam madudda» kaak iyye.
Dawuduuy, «Yi amoytaw, anu yi abbah illi dacrisaah; lubak akkiiy, hinnay kaadu, gersi alluwwa woo illik anaqto beytek,
lakat eredda akak exceh woo anaqto raaqisa. Woo lubak yakku, hinnay kaadu, faxe ala takkeemih yoo fan yenkeleebe kaa tekkek, katlal xabba kaak heeh aatakuk kaa qidak suge.
Lubokwa kee gersi alluwwa qideeh; a Filistiin-numuy diini aalle waah, waara Yallih qaskarih migaq baysahiyyak toh abeyyo.
YALLAY lubokwa kee gersi alluwwak yoo catehiyya a Filistiin numuk yoo catele» iyye.
Saawuluuy, «Meqeh hay, YALLI ko'lih yanayak gex» kaak iyye.
Sarrak qeebik isinni edde reebisan biriitak bicsen sartan xagarat haa'gidih kaah yeceeh, amo edde dacrisan nacaasak bicsen kalabta kaah yecee.
Too waqdi Dawud Saawul seef woo qeebik isinni edde reebisan biriitak bicsen xagarat haan sartanak bagul hayya heeh, ibah gexam gabbate. Takkay immay duma a gid takke duyye akkuqe weemih sabbatah, gexam yeffereh. Too waqdi Saawuluk, «A gid takke duyye luk qeebi abam maduuda. Ahayduma a gid takke duyye ukkuqeh maaxiga» iyye. Sarrak too duyye isik kaleeh,
saq dacrisa waqdi gabat haak suge caxxa hirgitta heeh, sarrak buyyi-garik saytun xeetik konooy ukkuqqu heeh, oloh addat hee. Sarrakaay wanxef bicsitti heeh, Golyaadat qeebi aba'gidih gexe.
Woo Filistiin-numuh tu gactek, gob kaah yakkuqe numuy foocat kaak gexahiyya lih Dawud fan yemeete.
Sarrak Dawud nagay yismiteek ellecabol kaxxam kaa bursute. Macaay inteenik, Dawud qunxa numuy meqe xagar le kinnim kaak yuble.
Too waqdi Dawuduk iyyemii, «Amah maca akak abta caxxay? Yoo kuta maay takkale?» kaak iyyeeh, yalla iyyeh yaqbude duyyeh migaq xagga heeh kaa abaare.
Sarrakaay Dawuduk, «Qeebi yo'lih abtuh am. Raysa kok guma kee alluwwâ-cado abeyyok» iyye.
Too waqdi Dawuduuy, «Atu seefiiy macaxu kee xer rikel qidan af le birta macaxu haysitteh temeete. Yoh tu gactek, Israayil qaskaray atu bursuttehiyyah Dageltih migaaqal emeete. Usuk YALLAY Nabaamak Nabahiyya.
Ta saaku YALLI yi gabah addat koo heele. Anu kok qeebih ayseyyooh, moyya kok kaleyyo. Filistiin marih raysi guma kee alluwwâ-gadda akkele. Tohuk wadir Israayil mari Yalla lem baadal yan mari inkih aabbele.
Akkel yan mari kaadu YALLI isi mara cata'gidih seef kee macaxu faxe waam ablelon. Qeebil taysu waytam YALLAAY; takkeenimik ni gabat sin heele» kaak iyye.
Tohuk lakal Golyaad Dawud fanah kaadu bisoh gexeeh, Dawud kaadu *Filistiin macaxi elle yani'kke fan Golyaadat qeebi aba'gidih sissikuk ereddi 'yeh, fooca fan gexe.
Too waqdi olot gaba rubbu heeh, xaa eyyeqqa heeh woo xaa Golyaadat hee. Woo xaa qansat kaak rade. Too waqdi moyyâ-lafa kaak tiddigilleh baaxol afah rade.
Tonnal Dawud seef sinnuk, wanxef kee xaat Golyaadak yeyseh.
Sarrak arduk kaa fan gexeeh, amol kaak sollu 'yeeh, kay seef siibba heeh, moyya kaak edde yirgiqeh kaa qide.
Filistiin mari Golyaad rabem yuble waqdi inkih kuden.
Israayil kee Yuudâ-mariiy deero abak lakat keenik arduk, Gat deqsitta magaalah culmeyna kee Ekron deqsitta magaalah culmeyna guffa haanam fan ken yeyredden. Filistiin-mari Saqrayimik Gat kee Ekron fan gexa gital tinnikissem kee madallah raqtem yekken.
Israayil mari wokkek yuduure waqdi, Filistiin mari qeebih elle yinfiddigeh suge aracal caben duyye keenik buuben.
Dawud Golyaad-moyya Yarusalaam fan beeh, kay silac gabat luk raaqeeh, isi siraqih addal hee.
Saawul naharak Dawud Golyaadat qeebi aba'gidih gexah yuble waqdi, qaskarak abbah yen numuy migaaqah Abner deqsitahiyyak, «A awki iyyin baxay?» axcuk essereh yen.
Woo numuy, «Yi amoytaw, anu maaxiga» 'yaanam kaal gacse.
Malikiiy, «Hay, gexay esseray amey» kaak iyye.
Sarra Dawud Golyaad qidda heek wadir yuduure waqdi, Abner Saawul fan kaa bee. Dawud too waqdi Golyaad-moyya gabat abbaxuk yen.
Kaa baahen waqdi Saawul kaa essereeh, «Furraynow, iyyin baxa kinnito?» kaak iyye.
Dawud, «Anu ku naqasuh yan Yiisay Beetlacamal yoobokehiyyah baxa kinniyo» kaak iyye.

Saawul Dawud lih abak suge yaabak gaba kalla hee waqdi, Saawul-baxay Yonaatan migaq luk yenehiyya Dawud kaxxam yossokoote. Isi nabsih kacanuh luk yen inna, kaah yesselle.
Too saakuk wadir Saawul, Dawud isi buxal daffeyseeh, kay abbah-buxa aduuri kaa mahanna.
Yonaatan Dawudut abeh yan assakootiyyak gexxaamah, aggiriqe sinni fantaaxaw itta luk haysiten.
Yonaatan isih luk suge dallaabiya kee qeebik isinni edde reebisan biriitak bicsen sartanaay seefiiy gaysê-baxa kee bagi-qarum inkih kaah yecee.
Dawud, Saawul kaa akah ruubinnaan taama gabal kaah bicca 'teh adaaruk yen. Tonna-leemiik Saawul qaskarak exxak teenah abba kaa abe. Tohuk gexxaamah Saawul qaskarih abbobti kee raqqa 'ye mari inkih ruffa iyye.
Dawud, Filistiin-num qidda heeh amaatuk sugeeh; qaskar kaadu buxa fan elle amaatuk sugte ikkel, Israayil magaaloolik yemeete agbi gad abakaay argaduk karambo kee aki duyye aagaruk, Malik-Saawuluh matren.
Too agbi gadah,
«Saawul mango alfi yakke mara qide'mmay
Dawud mango tabanih alfih num qide» iyyen.
Saawul tah yoobbe waqdi, faxe cineeh kaxxam bagcarrite. «A agbi yok dibuk mango alfih num qide iyyaanaah, Dawuduk mango tabanih alfih num qide iyyeenim hinnaa? Yi lakal malik kaa abaanam faxaanam hinna?» iyye.
Tohuk gexxaamah kuuxewaynaan kee dareemu Dawuduh afqadot hee.
Nammayhaytoh ayro garciik Yalli ruube ginni Saawulut culeeh xagar kaak yimlikeh. Isi qarih addal cissit ane sinni numih innah gabaak yaabe. Too waqdi Dawud kulli saaku akah abak yene'nnah *begena aagaruk kaa sahhaloysam yekkele waqdi, Saawul, «A gabat abbixe macaxuh kaat heeh gidaarat kaa maay xakbiso?» 'yaanam kaal temeete. Tohuk lakal woo macaxu namma adda kaat haa'gidih qide. Dawuduh tu gactek, namma adda inkih walel is raaqise.
Too ayrok wadir Saawul, YALLI isi cabeeh Dawud lih yanim yubleeh, Dawuduk meysitak raaqe.
Tonna-leemik isi buxak beyya kaa heeh, alfi takke qaskarak abba kaa abe. Dawud isi marak foocat gacca 'yeh carbi-booxa fan ken bee.
YALLI Dawud lih yeneemih sabbatah, Dawud abba hannaanim gabal kaah bicak ten.
Saawul Dawuduh gabal kullim bictam yuble waqdi, meysih dumak lafteh.
Takkay immay kaak kalih maray Israayil kee Yuudâ rasul yenehiyya inkih, carbi aben waqdi Dawud ken miraaciseemih sabbatah, kaa yikcinen.
Ayrok teena Saawul Dawuduk iyyeemih, «Inni baxá digibih koh abam faxa. Awkák migaq Meeraba. Tonna'mmay inni baxá koh abaamak dumalaa, agiruh yan qaskariitay digga le takkeemiiy, YALLIH migaaqal abna carbi abettoomul, koo kee yoo naharak titta geynam meqe» kaak iyye. Saawul woh akah iyyemii, tonnal Filistiin mari carbil kaa qideleeh isih kaa qidaamak ken gabat kaa qidsiisa'gidik ten.
Dawud, «Tu'loowot yan num hinniyooy; malik ballu yakkeenim caddik gufa num makka» iyye.
Takkay immay Saawuluu, Dawuduk, Meerab rihimih koh abeyyo edde iyye waktit, kaa hinna'mmay, Mecuyaal deqsitta baaxok yemeete Qadriyel deqsita numuh tet abe.
Saawuluk gersi baxáy Miikal deqsittahiyya Dawud tikcine. Saawul woh yoobbe waqdi nabam yossokoote.
Ahaysa, «Miikal kaah abeyyooh, tet gabat oflot akah rada innah, kaak abeyyo. Ellecaboh Filistiin marih gabat rabele» 'yaanam isi bagul yuscube. Tohuk lakal Dawuduk qagseh iyyeemih, «Ballu yok akkettooh baxá koh abeyyo» kaak iyye.
Kay gubal taamat yan marak, «Dibuk tani ikkel, ‹Malik koo yossokooteh; kay gubal taamita mari kaadu koo kicnaah; malikil kay baxá Miikal koh digbisa'gidih, macah essere wayta? A nasiib isik maruubitin› kaak inxica» iyye.
Too mari Saawul keenik akah inxicca 'ye innah kaak iyyen. Usuk too waqdi keenil gacseemih, «Yi innah yan miskintuy tu'loowot suge weehiyyal malik ballu yakkeenim kaxxaama» iyye.
Too waqdi woo mari Dawud keenil gacsem gexeenih Saawuluh warse.
Tohuk lakal Saawul kaadu too maral farmo kaah ruubeeh iyyeemih, «Malik, ‹Isi baxál alkumuh bool yakke Filistiin mara qidda hay labiinak kombor-arab kalla haay yoh keenik bah. Tohuk sah kok faxam mayyuk, tohum ni naqboytiitih digaala akkele, kok iyyah yan› inxicay kaah warisa» 'yaanamih farmo kaah ruube. Saawul toh kaa elle qidsiisa'gidih iyyeemik ten.
Saawul gubal taamita kay doolatih maray farmo elle ruubehiyya a farmo Dawuduh warsen. Dawud ah yoobbe waqdi yifriceeh, Saawul ballu yakkem yossokooteh. Digib yakkeemik naharat,
Dawud kee kay mara gexxeeh; Filistiin marak namma bool num qideenih yemeeten. Kombor-arooba bahha heeh, malikik foocal lowwa heeh, namma bool duudussa kaal hee. Tohuk wadir, Saawul is baxá rihimih kaah yecee.
Too waqdi Saawul, YALLI Dawud lih yanim yeexegeeh, kay baxá kaa kicnam digga hee.
Tohuk gexxaamah Dawuduk kaxxa meysih meysiteeh, rabba 'yam fan naqboytah kaak suge.
Filistiin-mari too dabanal Israayil-marah gaaduh gexakaay qeebi keenit abak sugen. Too qeebil inkih, gersi qaskar abbobti hinna'mmay, Dawud keenil ansaruk yen. Tohuk gexxaamah kay migaq kulli ikkel yontoobbe.

Saawul, isi baxa Yonaatan kee kay gubal taamita marah inkih Dawud qidam faxam warse. Yonaatan Dawud kaxxam kicinuk yeneeh;
tonna-leemik Dawuduk, «Yi abba koo qidam faxak, beera cubbi macabin; aracak teenat qellitay edde idiy.
Atu uqurat edde tani ikkeh gari amma inna waqdi, yi abbah foocal sollu exceh ku giddinaamat kaa'lih yaabeyyooh; iyyam yellek, koo aysixxigeyyo» kaak iyye.
Sarrak Yonaatan abbâ garil Dawud kaxxam fayliseeh, «Malikow, Dawuduy ku naqasuh yani, umaane takkeemih kol baahem málik, umam kaak maabin. Koh kaxxa cato takkeemik sah, kol baahem málik, yanay kaa inxic.
Yot maca akkele axce'kal Golyaadat qeebi abeh qideeh; YALLI Israayilih nasri edde yecee. Woo marak neyse saaku, atu isih ruffa intek, a saaku, Dawuduy tuh umaane baahe weel umam akah bahtam faxxaah, sabab maleh kaa akah qiddam faxxam macaay?» kaak iyye.
Too waqdi Saawul Yonaatan kaak iyyem numma kinnim yubleeh, «Tahaysa Dawud qide waamah YALLIH migaaqal xiibitah» iyye.
Toh yoobbe waqdi, Yonaatan Dawuduh seeceeh, kay abba iyyem kaah warseh. Sarrak Saawul fan kaa baaheeh, dumaak edde suge kay taamah kaa gacse.
Qeebi kaadu qagteeh; too waqdi Dawud carbi-booxa fan gexe. Tokkel Dawud Filistiin marat kaxxa qeebiy edde kudaanahiyya, keenit abe.
Ayrok teena YALLI Saawulut ginni ruubeeh; too ginni xagar kaak yimlikeh. Too waqdi buxah addal macaxu gabat luk daffeyak suge. Dawud wokkel *begena digirak suge.
Saawul too waqdi macaxu kaat haa'gidih kaa fan qide. Takkay immay Dawud woo macaxuk walel isi raaqiseeh; macaxi kaak tatreh gidaarat kareerak raqqa 'ye. Too waqdi Dawud too bar kudeh gexe.
Too barat edde, Saawul Dawud buxal yanim keh wagtaana'gidih, sinam ruube. «A barat edde yanim keh wagga haay, buxal sugek, saaku qiday kaa caba» iyye. Dawud barra Miikal baqalak inteemih, «Ta baraak kude waytek, beera koo qideloonum ixig» kaak inte.
Too waqdi qarik amok taagatak kaa oobisse. Tokkek kudeh gexe.
Tohuk lakal buxah addal qibaadah luk sugte gabak bicsen ceelo bahha hayteeh qarkaytô-bagul hayya hayteh, too ceelo sarot uybududda hayteek lakal, amô-ginah wadar dagooruk bicsen barkuma akah hayte.
Saawul ruube mari yemeete waqdi, Miikal, «Dawud lakmisah qarkaytô-bagul yan» keenik inte.
Too mari Saawuluh toh warse waqdi, Saawul keenik iyyeemih, «Gexay isinni intih ubula. Lakmisak sugek, ukkuqqa kaa haay akke kaa baaha; anu kaa qideyyok» keenik iyye.
Too mari Dawud buxah yuduureeh; qari culeenih wagten waqdi, gabak bicsen ceelo kee wadar xagooruk bicsen barkuma qarkaytô-bagul keenih sugte.
Toh Saawuluh warsen waqdi, Miikalak, «Ama» iyyeh farmo ruube. Is temeete waqdi, Miikalak, «Atu yoo akah ayrisseeh naqboyta yok akah rubtem macaa?» teetik iyye.
Is kaal gacisseemih, « ‹Yoo ruube waytek, koo qideyyo› yok iyyeeh; too waqdi kaa ruube» inte.
Toh inkih tekke waqdi, Dawud kudeh, Saamuweliy Raama magaalal yanihiyya fan gexe. Tokkel Saawul kaal bahha heem inkih kaah warse. Tohuk lakal Dawud kee Samuwel Nayot deqsita arac fan gexeenih wokkel elle yeeden.
Sarrak Saawul, Dawud Nayot deqsita aracay Raamal geytimahiyyal yani 'yaanam yoobbe.
Too waqdi kaa yaxayu waa mara kaah ruube. Woo mari, Samuwel foocat akak yan nabuwway butta takkeey nabuwwah innah yabtah xongoltahiyya yublen. Yallak keenil obte *Roocaaniyya too mara kaadu timlikeeh, too waqdi Saawul ruube mari woo marat yengeleeh, kaadu nabuwwah innah yaabakaay xongolak yenen.
Saawul toh yoobbe waqdi gersi mara ruube. Too mari kaadu naharsi marak kaxxih too marat yengeleeniih, nabuwwah innah yaabakaay xongolak yenen. Kaadu sidochaytô gabah sinam kaah ruubeeh too mari kaadu dumî-mari abem abe.
Ellecabol isih Raamâ-magaala fan yemeete. Seku deqsita aracal yen kaxxam naba qeela gufe waqdi, Samuwel kee Dawud elle tani'kke wokkel suge marak essere. Too mari, «Samuwel kee Dawud Nayotul tan» kaak iyyen.
Usuk wokke gexak elle suge'kkel, Yallih-Roocaaniyya kaa kaadu timlikeeh, Nayot guffa haam fan nabuwwah innah yaabakaay xongolak Nayot fan yemeete.
Tokkel gersi marak kaxxih dallaabiyay edde suge isik kalla heeh Samuwel foocal nabuwwah innah yaabakaay xongolak yen. Laqo kee bar inkih tonnal inaaqat suge. «Saawuluuy kinni way nabi yekke kunna!» 'yaanamih missili tokkek raaqe.

Tohuk lakal Dawud Nayot deqsita aracay Raamal geytimahiyya cabeh, megloh Yonaatan fan yemeete. Yonaatanak iyyeemih, «Baahem macaay? Sugay! Baahem mannah yan biilu? Ku abba yoo akah qidam faxam macaay? Maca kaal baaheeh?» iyye.
Yonaatan kaak iyyeemih, «Aleey! Koo qiddam matan. Yi abba qunxa caagid takku, kaxxa caagid takku, yok yaaqurem mali. Koo qidam faxaamal yok aaqaruk mananna. Koo akah qidam mali» kaak iyye.
Too waqdi Dawud kaak iyyemii, «Ku abba atu yoo kicintom yaaxigeeh, yok abu waam koh mawarisa. Macaay intek, yoo qidam faxam koh warsek, kaxxam yoh qaadettom kok yaaxigeh. Tonna'mmay ku abba xayi wakti yoo qideleemih, YALLAY waarahiyyah migaaqal xiibita» iyye.
Yonaatan kaak iyyeemih, «Hay tonnal, anu, atu faxxa hannaanim koh abeyyo» iyye.
Too waqdi Dawud kaak iyyeemih, «Beeri alsak biloy qiidih edde asaanahiyya kinnuk, malik lih maaqo edde akme ayro. Tonna'mmay kot bictek, beecih-carra fan tokke maamaataay buqreh addat sasot sugeyyo.
Ku abba maaqo elle yakmen aracal yoo wayu waa waqdi, ‹Dawud manke gexe?› iyyek, ‹Buxâ-mara lih qiidih asam faxaah; kulli sanatal buxâ-mara lih sadgat edde abna ayrooy, gexam faxak ruksat yoh ucuy›, iyyeeh, ‹Ruksat anu kaah ecee› yoh inxic.
Toh inta waqdi, ‹Meqeh hay› kok iyyek, yoo maxagam elle aaxigenno. Hinna'mmay yanqibem tublek, tonnal umam yol baaham faxam elle aaxigetto.
Ku maganah yi taagah tamaham ugdubba haay, yoh culte Yalla-kee-xagana mamakin. Qellat yot tublek, ku abba fan yoo mabenay, isih yoo qiddisit» kaak iyye.
Yonaatan kaal gacseemih, «Annah tanim inkinnah macsubin. Yi abba umam kol baaham faxam aaxaginniyoy, koh warisak en» kaak iyye.
Dawud iyyeemih, «Hay meqek, ku abbah atu ah warissa waqdi yinqibe kaa tekkek, iyyi yoh warsele?» iyye.
Too waqdi Yonaatan, «Woo buqreh adda nee bey» kaak iyye. Tokke titta lih gexen.
Sarrak Yonaatan Dawuduk iyyeemih, «YALLAY Israayil doore Dagelta kinni ni sumaq yakkay. Beera hununuh ta uddur kee beeca kaadu yi abba lih yaabeyyo. Ku giddinaamak meqem koh yacsubem ublek, farmo koh ruubeyyo.
Umam kol baahu waam faxam ublek, kaadu koo aysixxigeyyo. Koo aysixxige weeh, amaanah akah tasillime innah abe week, YALLI uma rabah yoo qiday. Toh too tiya. Taway kok axcemii, YALLI duma yi abba lih akah suge innah, ko'lih yanay, ku qaxa yakkay.
Gersi tiyak kaadu kok axcemii, addunyal anim fanah yoo mahawweeninay, YALLI sinaamah akah muquk suge'nnah, atu kaadu meqem yoh ab. Rabe yoo tekkek, yi buxah mara mahawweeninay, meqem keenih ab. YALLI ku naqboytit baysa saaku, ni fanal yan Yalla-kee-xagani baye waama. Too Yalla-kee-xagana maktek, YALLIH digaala kol obtay» iyye.
Yonaatan Dawuduh isi nabsih kacanuh yassalle inna assalluk yen. Tohuk gexxaamah Dawud isil make waa'gidih, fiiruk geerah xibsiise.
Tohuk lakal kaak iyyeemih, «Beeri alsih biloh qiid kinnuk, maaqo elle yakmen aracal geytime waytek, ku raqti maqellitta.
Beeca raqtek, wonnal inkinnah raqtem meqe'nnah aaxigelon. Tonna-kinnuk woo duma edde tombooqore arac gexay, tokkel xaluuqah addat ombooqor» iyye.
Sarrak kaadu iyyemii, «Awka inni lih baaheyyooh, too awka atu edde tombooqore ikke fan ruubeyyo. Qalaama aba numih innah, sidiica adda gaysê-baxa atu edde tani ikkeh ruubam celsiisak, kok xaqut xaqut qideyyo. Too waqdi awkak, ‹Gaysê-baxi ku xaqut radek, bah› axcih yoo toobbek, tonnal, YALLAY waarahiyyah migaaqal koo xiibita'mmay, nagayna tanim elle aaxigettooh, edde tombooqore ikkek awqetto.
Tonna hinna'mmay awkak, ‹Gaysê-baxi edde radem kok xer ikke› 'yaanam exce yoo tekkek, tonnal nagayna matanam elle aaxigettooh, YALLI tasillimem kok faxam elle aaxigetto» kaak iyye.
«Koo kee yoo tittah culle Yalla-kee-xaganah tu gactek, tet way make waa mara YALLI nee abay» iyye.
Yonaatan toh iyyek lakal, Dawud gexeh woo aracat yombooqore. Saawuluu, alsi edde bila qiidih edde asan ayro, maaqo elle bicsan arac yemeete.
Sarrak gidaarat xayi aracay dumaak elle daffeyak yenehiyyal daffee. Yonaatan abbak foocal daffee; Abner kay xaquuk daffa 'ye. Dawud elle daffeyak yen arac foyyah raaqe.
Too waqdi Saawul, Dawud akah amaate weem, taahirik ane wee kee tuk teena kaat tekke teeti 'yaanamah too saaku tu maxacco.
Takkay immay too qiidih edde asan nammeyhaytoh ayro, Dawud elle daffeyak yen arac kaadu foyyah yanim yuble waqdi, Yonaatanak, «Yiisâ-baxi kimal akah amaaate weeh, a saaku kaadu akah amaate weem macaay?» iyye.
Yonaatan kaak iyyeemih, «Dawud akak amaate weem, ‹Buxâ-mari yok Beetlacam magaalal sadgat abam faxaah too sadgatak yi saqal, ‹Maraaqin› yok iyyek, yi kataysa tekkek ku maganak buxâ-marat boysita'gidih yoo rub› axcuk yoo kallaceeh, Beetlacam fan gexe. Akah amaate weem tohu» iyye.
Too waqdi Saawul Yonaatanat kaxxam bagcarriteeh, «Kee ilmoytow, Yiisâ-baxa qaxat gacteeh, is kee isi ina qawratak qida num tekkem away kok ableh an.
Yiisâ-baxi addunyal yanim fanah, a baaxoh malik matakkam mataaxiga inna? Away gexay akke kaa bah. Rabi kaal yamaatek» iyye.
Yonaatan abbal gacseemih, «Maca baaheeh macal raba?» iyye.
Toh iyye waqdi Saawul, Yonaatan qidam faxeeh, macaxu kaa fan qide. Tonnal, Yonaatan isi abba Dawud qidam faxam yeexege.
Tohuk gexxaamah Yonaatan maaqoh amok naqabut ugteh gexeeh, inkih tan ayro tu xage'kal ase. Toh alsi biloh qiidih edde asen ayrok nammeyhaytoh ayrok ten. Too naqabuh akah yenneqebbem, kay abba Dawudut abeh yan xaafu kee ceele-waytik ten.
Too ayrol ciggilta ayro, kaa kee Dawud duma abte bicih xagnah, Dawud elle yan arac awka gabat hayya heeh gexe.
Too awkak iyyeemih, «Taway wokke fan gexay, anu qidu waa gaysê-xaylo gorrisetto» iyye. Taaxige awki arduk gexe waqdi, Yonaatan gaysê-baxa kaak dagah amot qide.
Awki gaysê-baxi elle rade arac yemeete waqdi, Yonaatan anay fayya haak, «Gaysê-baxi kok daga yanik,
ama'kkel masoolinay, isissikay am» iyye. Too waqdi taaxige awki gaysê-baxa ukkuqqa heeh,
tah akah takkem kinnim aaxige'kal, Yonaatan fan yuduure. Taham akah tekkem, Yonaatan kee Dawuduk kalih mari aaxaguk mananna.
Tohuk lakal Yonaatan awkak, «A silac gabat beyay magaala uduur» iyye.
Awki gexek lakal, Dawud sasot edde suge xaluuqah addak yewqeeh, assakaxxiyyah gulubuh gacca 'yeh sidiica adda gommoh rade. Too waqdi Yonaatan kee kaa titta fugutteh, numuuy numul weeqah hayya hee. Dawuduk afqado Yonaatan kaak baxsimam xiqe cinteeh, Yonaatanak muxxi biyaakite.
Yonaatan Dawuduk annah iyye, «Amaan ko'lih yanay. Yoo kee koo kee nek rade marii, nanu abne Yalla-kee-xagana bayse waa mara YALLI ken abay nee abay» iyye. Tohuk lakal Dawud gexeeh, Yonaatan magaala fanah yuduure.

Dawud Acimalek deqsita seekiy dabqah Noob deqsita aracal yenehiyya fan gexe. Acimalek kaa yuble waqdi kaah garaya'gidih meysih axaxitak afah yewqe. Too waqdi kaak iyyemii, «Wakali maleh dibuk macah temeete?» iyye.
Dawud iyyeemih, «Malik caagidih emeete'mmay, anu akah emeete taama kee abam faxam malik, ‹Numuh mawarisin› yok iyyeh yan. Yi marah tu gactek keenit elle angaarawu waa arac keenih heeh anik,
maaqoh xagaanamah tu maay tan? Koona gaqamboyta tellek, yoh acuyaay; alle waytek, allinnaanim bah» iyye.
«Anu taahirroysen-gaqamboyta akke waytek, kulli num yakme gaqambo mayyu. Taahirroysen-gaqamboyta ku mari a dabaanah agabut fido faxeenih ane weeniih taahirih yanin ken tekkek, koh aceeyyo» kaak iyye.
Too waqdi Dawud kaal gacseemih, «Yi mari taturteh tan dago ayroorak xabba haanam taahirik yan. A saaku a gid yakke caagidih ugunne hinnaay, yi mari dago taamah gexa saaku kinni way taahirik gacan» iyye.
Too waqdi woo sek miizil naharak sugte gaqamboyta kalla heeh, laqin gaqamboytay woo waqdi alayseenihiyya heeh suge. Woo miizik kaleh suge gaqamboyta kaah yecee. Sek too gaqamboytay taahirik tanik sah gaqambo luk masuginna.
Too saaku Saawul saqih dacayrit yen marak abbah yen numuy migaaqah Doweg deqsitahiyya, diini gital tanim duudusa'gidih, wokke yemeeteh suge.
Too waqdi Dawud Acimalekik iyyeemih, «Malik amrih sissikuk ugteeh, silaacak tu gabat mabaahinniyooy, seef kinni way cabeh emeeteh ani'mmay, silaacak macaxu takku seef takku tabbixem baahey» kaak iyye.
Acimalek kaak iyyeemih, «Silaacak Golyaaday duma atu Eelâ-golol qiddehiyyak raaqe seef yo'lih yan. Too silac rikeek tan saroy sek haysitahiyyak darrek sarat cibuh yanik, faxxek beetit. Kaak sah akkel silac mabbixak» kaak iyye.
Dawud iyyeemih, «Wohoysa woo silac annah yoh bah; kaak yayse silac rikel mayanak» iyye.
Dawud Malik-Saawuluk too saaku tonnal kudeeh, sarrak Gat-magaalal reede malikiy migaaqah Aakis deqsitahiyya fan gexe.
Too malikih gubal taamitak yen mari malikik iyyeemih, «Ah Dawuduy isi baaxol malikih yenehiyya hinnaa? Agbi,
‹Saawul mango alfi yakke mara qide'mmay
Dawud mango tabanih alfih num qide›
akah iyyeeh gad akah abe num hinnaa?» iyyen.
Ta mari yaabe yab Dawudut kaxxa bagi way qideeh, malik Aakisik kaxxam cunxite.
Tonna leemik oson kay dariifal yaniinim yuble waqdi, cissit ane waa num ceelak yeneeh, cabboote numih innah gacak yen. Ken gabat yen way, qarik afal fiirisak yeneeh, isi afak laguuda debenil isik caxak yen.
Aakis toh yuble waqdi, «A num cabboote num kinnim maay able waytan?
Yi buxal cabu leela isih kibuk tan way, taway ta num akah bahteenim macaa? Ossotinah gersi cabuliy buxal amaan yoo waysiisu waah foocal yok ceele waytam abu waahiyya yoh bahteenii?» keenik iyye.

Dawud Gat magaalak gexeeh Qadullum deqsitta gablat yombooqore. Kay tooboko kee kay buxah mari a xaagu gee waqdi, kaa fan yemeeten.
Gibdaabini elle suge mara kee, mago edde sugte mara kee, ruffa alle wannaan mari inkih kaa fan yemeete. Too mari tittat affara boolih num yekkeeniih, Dawud abbah keenik gace.
Dawud tokkek Mixfa deqsitta magaalay Mooyab rasul tanihiyya fanah gexe. Tokkel Mooyab malikik iyyeemih, «Ku maganah anu innih Yalli yoh loowam geyam fanah, yi ina kee yi abba ko'lih sugtay 'xic» iyye.
Dawud amô-reebu le aracat aqurat sugga 'yam fanah, kay xaleena too Mooyab malikih buxal sugte.
Ayrok teena Nabi Gaad Dawudul yemeeteeh kaak iyyeemih, «A aracay amô-reebu lel mambooroqinay, Yuudâ rasu fan gex» kaak iyye. Too waqdi Dawud Ceret deqsitta garbo fanah gexe.
Ayrok teena Saawul, Gibqâ-magaalal tan koomal tan saagantoh gubal, macaxu gabat leeh daffeyaah, kay qaskarih abbobti kaadu kay xaqul daffeyak elle sugte ikkel, Dawud kee kay qaskar geytinteh, 'yaanamih xaaguh yoobbe.
Too waqdi qaskar abbobtik iyyeemih, «Isin, Benyam maraw! Dawud takkeenimik inkih baqurê-baaxo kee, qinab elle taysubuken baaxo siinih aceelem maay takkalen? Hinnay kaadu isi qaskarak abbobti sin abelem maay takkalen?
Titta yol akah geyteenim, tohih akkal maay kinni? Sammok xale baxi, Yiisâ-baxih qaxa yok gacam tubleenih, num siinik yoh mawarsinna. Yiisâ-baxay yi marak numuk teenah yanihiyya a saaku yi qidimih raarisiyyat yoh yanim abalihiiy, sammok xale baxi yi amot kaa heem abalih, tahat maqal haysite num siinit mayanaay yoh warse num siinit mayan» iyye.
Doweg too waqdi Saawul qaskar lih soolak sugeeh iyyeemih, «Anu Yiisâ-baxi, Noob magaalal Aciitúb-Acimalek fan gexah ubleh.
Sek-Acimalek kaah fayu YALLAL essereeh sarrak maaqo kee Golyaad-seef kaah acayih inni intih uble» iyye.
Toh yoobbe waqdi Saawul, Sek-Acimalek kee kaah ramad elle hayta seekay Noob deqsita aracal sugga 'teh inkih farmo ruube. Too waqdi too mari inkih kaal yemeete.
Sarrak Saawul Acimalekik iyyeemih, «Acimalekow, taabbeh inna?» iyye.
Acimalek, «Aabbeh, yi amoytaw!»
«Hay toobbek, koo kee Yiisâ-baxi yi umaanel akah malisseenim maca? Kaah maaqo kee seef akah teceem macaa? Yallal fayu kaah akah essertem macaa? Usuk a saaku naqboyta yok yekkeeh, yi qidimih raarot yoh yanik» iyye.
Acimalek kaak iyyemii, «Lito qaskar abbobtih addat Dawud gide diggak le num mayana. Toh lih kaadu balluh kok yaniih, ku dacayrit tan qaskarak inkih abbah tanim kaa. Tohuk kalah kaadu ku buxah addal kulli num kaa yassakaxxe.
Anu Yallal fayu kaah akah esserem dibuk too saaku hinna. Yok abtu waytaamal malissah akak inte qaadah tu gactek, yi malikow, yoo kee yi mara tohuk naaxigem mannuk, toh nel mahaysin» kaak iyye.
Malik too waqdi kaak iyyeemih, «Acimalekow, koo kee koh ramad elli haa maral inkih rabi yamaateh yan» iyye.
Sarrak kaat dacayrih tan qaskaray soltahiyyak, «YALLIH seeka Dawud lih gacca 'teh yok aboonu waanamal malisseeh, Dawud kudam abalih yoh mawarsinnoonuy tibba iyyeenimih ken qida» iyye. Takkay immay kay qaskarak num YALLIH seekal qidimih gaba ruube cineh.
Toh yuble waqdi Saawul Dowegik, «Atu ken qid» iyye. Too waqdi Doweg too seeka inkih qide. Too ayroh addat Doweg bacra-taban kee koona sek qide.
Tohuk lakal Saawul, «Noob-magaalay seeka dabaaqah elle sugtehiyyal sugte labha kee agabuuy salaadaay qunxa urruuy laay illi kee danoonak tu macabinay inkih qida» iyyeh amri yecee. Tohim inkih qiden.
Takkay immay Sek-Acimalek baxay migaaqah Abiyataar deqsitak yenehiyya kudeh Dawud fan yemeete.
Saawul YALLIH seeka qidem kaah warse.
Toh yoobbe waqdi Dawud kaak iyyemii, «Anu woo ayro Doweg wokkel uble waqdiik Saawuluh warselem eexegeh. Tonna'mmay ku maray rabba 'yehiyya abe rabih sabab tekkem yoo'mmay,
ahak wadir mameysitinaay yo'lih idiy. Ahaysa yoo qidam faxa num koo qidam faxa. Yo'lih amaanah xiinetto» kaak iyye.

Dawud Filistiin mari Kaqiilâ-magaalat qeebi abaanaah, qusbih orbisen daro buubeenih 'yaanam yoobbe waqdi,
YALLA essereeh, «YALLAW, gexeh a marat qeebi maay aboo?» iyye.
YALLI, «Gexay qeebi keenit abaay, Kaqiilâ-magaalah mara wad» kaak iyye.
Dawud mari, «A elle nan Yuudâ rasul elle abnah nan meysi nee xiqtak, taway kaadu Filistiin qaskar elle tan baaxo maca nee beyta? Wonni mankeh nee baahu waah yan?» iyyen.
Too waqdi Dawud kaadu qagseh YALLAL fayu essere. YALLI kaadu qagseh, «Gexay Kaqiilâ-mara wad; Filistiin marak anu koo aysiiseyyok» kaak iyye.
Tonnalaa, Dawud kee kay mara Kaqiila fan gexxeeh, Filistiin marat qeebi aben. Filistiinik mango mara qideeniih saq kaadu keenik buubeenih, Kaqiilal yan magaalah mara tonnal waden.
Acimalék-Abiyataar kudeh Dawuduy Kaqiilal yanihiyya fan yemeete saaku, Yallih seeka xagarat hayta saroy rikeek tanihiyya gabat baaheh suge.
Saawul, Dawud Kaqiilal yanim yoobbe waqdi iyyeemih, «Dawud Kaqiilâ-magaalay gaso maroh edde taniih megdebwa afal akak tanihiyyah addal yenek, wohoysa oflot isih is heeh mayana! Yalli yi gabat kaa haam faxah yan» iyye.
Tohuk lakal Saawul isi qaskarah seeco abeeh, «Carbih ugutaay Kaqiilâ-magaala fan gexxa inteenih Dawud kee kay marat maro hayisa» iyye.
Dawud, Saawul kaa yabbixe'gidih malsam yoobbe waqdi, Sek-Abiyataarak, «Ama Yallih seeka haysitta saroy rikeek tanihiyya
Sarrak iyyeemih, «YALLAW, Israayil ummatta doore Dageltaw, yooy ku naqasuh yanihiyyah sabbatah, Saawul Kaqiilâ-magaala bayisam faxa 'yaanam oobbek,
Kaqiilâ-mari Saawul gabal yoo maay heele? Saawul nummah, akah iyyen innah, maay amaatele? YALLAW, Israayil doore Dageltaw, aham yoh warissa'gidih, koo kallacah an» iyye.
YALLI too waqdi, «Saawul amaatele» kaak iyye.
Dawud kaadu qagseh YALLA essereeh, «Hay Kaqiilâ-magaalah mari Saawul gabal yoo kee yi mara maay heele?» iyye.
YALLI, «Yeey, sin heelon» kaak iyye.
Too waqdi Dawud kee kay maray mangah lica boolih num akkuk sugtehiyya foorteh. Elle gexen ikkel inki aracal maadayinnoonuy aracak arac gexen. Saawul, Dawud Kaqiilak kudeh gexe, 'yaanam yoobbe waqdi kaa makataatinna.
Dawud Diif deqsitta baaxoy sinam elle dagohiyyak qaleela le kabut yombooqoreeh tokkel elle yeede. Saawul kulli way kaa gorrisak yene'mmay, Yalli kay gabal kaa mahanna.
Dawud uqrat edde yan aracay Cores deqsitahiyyaak, Saawul kaa qida'gidih goranat kaak yanim yoobbeh.
Dawud too aracal yan waqdi,
Yonaatan kaal yemeeteeh, «Aytikum! Edde tanim, Yallih dacayrik!
Yi abba tu kol mabaahak, mameysitin. Yi abba Israayil-malik takku waytam koo kinnim yeexegeeh, anu reedah ku gubal gacu waam yismiteh yanik» kaak iyye.
Ken nammay too waqdi YALLIH migaaqal kataysis akkeloonumuh xagana tittah culen. Sarrak Yonaatan isi buxah yuduureeh, Dawud Cores rasul elle raaqe.
Diif deqsita aracak tu'baxa yakke mari, Saawuluy Gibqâ-rasul yanihiyya fan yemeeteeniih iyyeenimihii, «Dawud ni rasuk Cores deqsita aracay amô-reebu ley Cakiilâ-qaleh amol yanihiyyat uqurat yan. Tohum Yasimon deqsita aracak gabbi-qaxat raqta baaxo.
Ni malikow, atu isih faxinnaan saaku amaay, kaa ku gabal haanam nel cab» kaak iyyen.
Saawul keenik iyyeemih, «Yoh abteenimih YALLI barkat siinit haay!
Away qagitay gexaay elle yan arac kee, kaa yuble mara digga haa. Makreena kinnim kaak oobbeh aniih,
tonna-leemik hununuh edde yambooqore arooca ismitta kaak hay yol ama. Sarrak anu innih sin lih gexeyyooh; uxih rakaakayal yan kaa tekkek, inkih tan Yuudâ kedoh addak riket kaa macaba» iyye.
Sarrak too mari Saawuluk naharat Diif fan gexe. Too saaku Dawud kee kay mara Maqon deqsita bacariy Yasimon deqsita aracak gabbi-qaxat raaqahiyyal yenen.
Saawul kee kay mara Dawud goranah gexxeeh, Dawud toh yoobbeh. Too waqdi xaluuqa le qaley Maqon deqsita bacaril geytimtahiyya fan gexeeh, tokkel elle yeede. Saawul toh yoobbe waqdi lakat kaak gexe.
Dawud kee Dawud mari, Saawul kee kay mari ken edde gorrisa qalek gersi kabut yeneenih, keenik kudak yenen. Saawul kee Saawul mari ken yabbixe'gidih gita keenik uxuyya haam faxak suge waqdi,
farmô-num yemeeteeh, Saawuluk iyyeemih, «Filistiin-mari baaxo buubehik, xayuk am» kaak iyye.
Toh yoobbe waqdi Saawul, Dawud qeebi hinna'mmay, Filistiin marih qeebih gexe. Too aracak too saakuk wadir migaaqah, «Kalkaala-Kooma» iyyen.
Dawud tohuk lakal Qengeedi deqsita rasu fan gexeeh, tokkel amô-reebu le aroocal uqurat suge.

Saawul Filistiin marih qeebik yuduure saaku, Dawud Qengeedi deqsita rasul sinam elle dago baaxol yani 'yaanam kaak iyyen.
Toh yoobbe waqdi Saawul Israayil qaskarih addak doorru hee sidiica alfih num gabat hayya heeh, Dawud kee Dawud marih goranah «Sarâ-xixxooqa» deqsita arac fan gexe.
Illi-gasoosat xayi gablay giti qaxal tanihiyya fan yemeeteeh, daaco aba'gidih too gablah adda cule. Dawud kee Dawud mara too gablak iqiyal culteh ten.
Too waqdi Dawud mari iyyeemih, «Ta ayro YALLI, ‹Faxxem akak abittuh, ku naqaboyta ku gabal heeyyo› 'yaanam kok akak iyye ayrok tanih tan» iyyen. Sarrak Dawud sasot amma 'yeh Saawul culsah edde yan kameesik exxâ-baxa yirgiqe.
Toh abek lakal, umam abem kay xagar kaah warseeh, tohih sabbatah
isi marak iyyeemih, «Yi amoytay YALLI malik abehiyyal umam baahaamak YALLI yoo catay. YALLI doore malik kinnimih sabbatah, dagoohim-baxa kinni way kaal baahe waam faxxinta» iyye.
Dawud toh iyye waqdi, kay mari kay yaabal umam Saawulul baahaanamak raaqeenih, umam kaal baahe ken kaleh.
Saawul uguttu 'yeh woo gablak yewqeeh isi gexoh gexe.
Tohuk lakal Dawud kay lakat eweqqa 'yeh, «Amoytaw» kaak iyye. Saawul salafah wagga hee waqdi, Dawud kay assakaxxiyyah qansah baaxo xagam fan qununna 'ye.
Sarrak kaak iyyeemih, «Kot yoo yaysamme maray ‹Dawud umam kol baaham faxa› iyyahiyyah yab macah taabbe?
Koo qidam faxaamal away a gablah addat YALLI yi gabal koo heeh suge. Yi marak garab, ‹Taway kaa qid› yok iyyeeni'mmay afqado yok xiqtu cinteeh, ‹Anu inni amoyta maqida. YALLI doore amoytal qidimih gaba maruuba› keenik exce.
Kameesik exxâ-baxa kok irgiqeeh, woo exxa ah teetiy gabat abbixe. Koo qidam niyat luk sugaamal, too way koo qidak en. Koo qidaamih fayxi alle waam tahal yok ixig. Yooy tu kol baahe weehiyyah qidimih yoo gorrisak takke fan temeetem koo.
Koo kee yok qellatat yan num YALLI yabalay. Dagooh nabam kol baahe weemih sabbatah, atu yol bahtah taniimih YALLI koo digaalele'mmay, anu innih koo maxaga.
Dumî-mari missilah, ‹Uma marak umam tawqe› 'yaanam axcuk neh sugen. Tonna-leemik anu innih koo maxaga.
Meqehik, Israayil malikow, a qiddam faxxam kinni num maay table? Xakaake kaltam kinni num isik table? Rabe kutak ayse sinni kannaadi gideh yan numu.
YALLI koo kee yok qellat le num ableleeh, qellat edde yan numul nek meklele. Yot takkem ableleeh, tuk teena akak axcele; ku gabak yoo ayyaaqele» kaak iyye.
Dawud ta yaabak gaba kale waqdi Saawul, «Yi Dawudow, ah koo?» iyye. Sarrak kaxxam weeqeh, iyyeemih,
«Atu intam nummaay; anu edde anim qellata. Anu umam kol baahem abalih, atu meqem yoh abak sugte.
Yoh abba hayte maqaane yoh warisseh nummah. YALLI ku gabah gubah yoo gacse waqdi, yoo maqidinnito.
Gabah addat kaak rade naqboytal tu baahe'kah rubtam iyyay? A saaku yoh abte maqaaneh galto YALLI koh gacisay.
Atu Israayil malik akkettooh; Israayil mari ku xintoh gubat xiinelem a saaku eexegeh.
Tonna'mmay yi migaq kee yok radda 'ye marih migaq akah hawwensime waa innah, yi mara xage waytaamah, YALLIH migaaqal qahdi yoh cul» kaak iyye.
Too waqdi too xagana kaah culeh.
Tohuk lakal Saawul isi buxah yuduureeh; Dawud kee kay mara taaxige uqurah edde sugen arac fanah yuduuren.

Samuwel rabeeh too saaku Israayil mari yakkeemiik kay taqdiyyah yemeeteeniih too aracal kaah rookiten. Sarrak kay raysa Raama deqsita aracay usuk dabqah elle sugehiyyal kaa yoogoqen.
Tohuk lakal Dawud Faaran deqsitta baaxoy sinam elle dagohiyya fan gexe.
Kaalib deqsita gulubuh yooboke numuy migaaqah Nabal deqsitahiyya yen. Too num gaddalih yan numuk teneeh, wadarak alfi takkem luk yeneeh, sidiica alfi yakke illi luk yen. Dabqi kaak Maqonul sugeeh, Karmel deqsita aracal baaxo luk yen. Kay barra migaaqah Abiigal deqsitak ten. Is qax-maqaane kee bagi-cubbi le barrak ten. Tet baqalah tu gactek, cillaale kee qaduwwi luk yen.
Ayrok teena Nabal isi illik xagor kalak suge.
Dawud toh yoobbe waqdi, sinam elle dago baaxoy elle sugehiyyak tabna furraynul Karmel deqsita arac fan farmo ruube. Farmoh ruube marak iyyeemih, «Karmelil yan Nabal fan gexaay, naharak yi migaaqal salaamatta kaal qida.
Intaanamah, ‹Ku qumri yaxxeeray. Koo kee ku buxah mara kee ku ahlih qaafiyat yacaay iyye› inxica.
‹Illik xagor koh kala mara ko'lih yanim 'yaanam oobbe. Duma ama'kkel sugne saaku, ku saqih loynitte ne'lih sugteeh, too saaku meqe'nnal ken abbaxuk sugnem koh warisa nek iyye. Tonnah kaadu, Karmelil suggu inneemih midirik tu keenik bayi mahanninom kaah warisa nek iyye› inxica.
‹Tohimih digga faxxek, ken esseraay oson koh warselon. Tonna'mmay edde nemeetem qiddi ayrok tanih tanik, qibnaytiinoh nee arcibisaay duddam yooy ku baxah yani kee ku masaakiinay kol ruubehiyyah tama maral neh rub kok iyye› kaak inxica» iyye.
Dawud mari, too farmoy usuk keenil ruubehiyya Nabalah warseenih, keenil gacsam yaabbeeni'gidih kaa qambaalen.
Sarrak Nabal iyyeemih, «Sugay, anu Dawud akak iyyan num inkinnah maabbiyo. Yiisâ-baxa akak intaanam iyyaay? Axayyu is yeddere marak kudda naqoosa isih waktiik temeggeh tanik!
Gaqambo kee lee kee, illik xagor yoh kala marah usguude saq, ken cabba heeh, akak yemeeten ikke akak aaxige waa marah macah acee?» iyye.
Dawud farmoh ruube mari Dawud fanah yuduureeh, usuk ken elle ruube num keenil gacsem kaah warsen.
Toh yoobbe waqdi Dawud isi marak, «Seef ittikiya» iyyeeh, isih isi seef ittikiyya heeh, affara boolih num is lih hayyaay, namma boolih numuy maaqoh amo wagtu waa wokkel elle cabba heeh daqaarime.
Nabal lih taamita marak tiyak teeni, Nabal-barray migaaqah Abiigal deqsittahiyya fanah gexxa 'yeh iyyemii, «Dawud woo sinam elle dago baaxok ni abbah farmo kee salaamatta ruubeeh, usuk too salaamattal xaafu kaal gacsem toobbee?
Dawud kee kay mara neh maquk sugteeh taqabi takkem nel mabaahinnon. Ken lih sugne saaku luk suggu inneemik tu nek magarqiminna.
Bar kee laqoh amo nek wagitak sugen. Ken lih nan way saqak amo neh wagitak sugen.
Tonna'mmay tamahak tuk teena abtam tayse. Tah ni abba kee kay mara kaxxam uma ikkeh bahtu waytaama. Ni abba uma numuuy; sahda kaa'lih yabta yab mayaabba» teetik iyye.
Toh toobbe waqdi, Abiigal namma boolih gaqamboyta kee, namma saaray qinabak bicsen kamrik kibuk yaniiy, illik konooyuy tusguudeh solal alassehiyyaay, alok koona kafaqaay, kafsen qinab-xaylok bool gaqamboyta kee, sublâ-xayloy kafseenihiyyak namma boolih gaqamboyta sissikuk danoonal eerra hayteh,
teetih taamita marak, «Isin yok naharat gexay suga; anu sin kataateyyok» inte. Takkay immay isi baqalah gexo mawarsinna.
Sarrak too duyye danoonal eerra hayteh qale tawqem faxxa waqdi, Dawud kee kay maray tet fan amaatuk sugehiyya gital teetit garayen.
Too waqdi Dawud isi bagul, «Taway anu ta numih dabaq bacarih tan baaxol akah dacrisak sugem macâ sabbata? Usuk luk suggu 'yeemik tu garaqi mahanninooy, taway anu kaah abe catoh galtoh tah yol gacsa.
Maaci maacisaamak naharal kay marak num cabe'kal selli hee week, Yalli faxe umaane yol baahay!» 'yaanam isi bagul axcuk suge.
Abiigal Dawud tuble waqdi, danan elle cabba hayteh gexxeeh, kay massakaxxah baaxok bagul qansah baaxo xagtam fanah Dawuduk ibi gubal qununte. Too waqdi inteemih, «Yi abbaw, axcem yok oobbey. Usuk baahem yol cab.
Nabal kol baahem bagut kaah mahan; yaaxigem le num hinnak. Nabal akak iyyaanam duquruuy; kay migaq kay taamah bis le. Atu rubte ku mari yemeete saaku, anu wokkel masuginniyo.
Away naqboytiitik cane gacse kee qide takkeemik koo waassam YALLA. Kol umam bahha haa mari, Nabal innah diggalsimeleemih YALLAY waarahiyyah migaq kee ku manol xiibita.
Ku maganak away koh baahe duyye yok ibbixaay ku marah ucuy.
Anu baahe qellat eellek, qafu yoh ab. Atu abtam YALLI kok aba iyye carbi kinniimih sabbatah, koo kee kok raddem inkih malikwa akketton. Addunyâ bagul tanim fanah, umaane elle geytinta num akke koo kalay.
Qeebi kot abam faxaah koo qidam faxa num yenek, YALLAY ku Dageltah yanihiyya koo dacrisele. Num kicna duyye elle dacrisa innal, YALLI koo dacrisele. YALLI ku naqboytit wanxefit xeet elle qidan innal qidele.
YALLI koh abeyyo iyyeh xagana koh akah culem koh abu waah, Israayilik malik koo abu waa saaku,
sabab maleh sahda qide kee kol yoysommeenimih ken digaalteh sugtaamal, toh nadaama kol akkuk ten. Tonna'mmay YALLI barkat kot hayu waa saaku, ku maganah yi abbaw, yoo mahawweenin» kaak inte.
Too waqdi Dawud teetik iyyemii, «YALLAY Israayil doore Dagelta kinni fayla taafay! A saaku yot matarta'gidih koo ruube.
Atu a saaku umaanet ase yoo kalteeh, inni kasal sahdat abam faxak suge digaalak yoo raaqisse. YALLI koh yecee kasat yoh abte maqaanel barkat kot haay.
YALLI yi gabat biyaakiti sin mahanna. Tonna'mmay atu sissikuk yot matre waytaamal, beera saaku sin labhak num cabe'kal sele raareemih, waara YALLAY Israayil ummatta doorehiyyah migaaqal xiibita» teetik iyye.
Sarrak gabat mattacoh kaah bahte duyye teetik oggoleeh, «Intem kok oobbeeh, koh oggoleh. Ahaysa amaanah buxah uduuray mameysitin» teetik iyye.
Tohuk wadir Abiigal, Nabal fan tuduureeh; elle tuduure ikkel kaxxa xiglah addat sugeeh, iskirra 'yeh kaxxa farcit suge. Too ayro yab kaa'lih maabinnaay,
nammeyhaytoh ayro sikratak cissi geem ubulla hayte waqdi, tikka 'tem inkih kaah warisse. Toh yoobbe waqdi lubbi kaal yeedeeh, caxxi innah kafe.
Tabna ayroh gide suggu 'yek sa, YALLIH utkah yumuttukkeeh rabeh.
Dawud Nabal raba yoobbeeh, too waqdi iyyeemih, «Yooy kay naqasuh yanil ceele waytam baahe numul umam yoo baahe kaleeh yi aftok isih kaa digaale YALLA fayla taafay. Nabal baahe umaaneh YALLI kaa digaaleh» iyye.
Tohuk lakal Dawud Abiigal rihimih abita'gidih, isi mara teetil ruube.
Dawud mari Abiigalay Karmel deqsita aracal tanihiyya fan gexeeniih, tokkel teetik iyyeenimih, «Dawud rihimih koh abitam faxak, yoo fan am kok iyyah yan» teetik iyyen.
Abiigal baaxô bagul qununna 'teh inteemih, «Anu kay naqasoy kay gubal yan marih ibitte kaqlissuh bical tani kinniyo» inte.
Sarrak sissikuk ugutta 'teh dananal gacca 'teh, usuk ruube mara lih Dawud fanah gexxe. Teetih taamitak sugte koona barra tet lih gexxe. Is kaal temeeteeh, tohuk wadir kay barra tekke.
Dawud teetik dumal Acinooqam deqsitta barra Yidraqel magaalal toobokehiyya barrah luk suge. Sarra Abiigal temeete waqdi, tet kaadu caggoytah haysite.
Too saaku Saawul isi baxá Miikalay Dawuduh abeh sugehiyya Laysá-Faltih yeceeh suge. Falti, Gallim deqsitta magaalah numuk ten.

Diif-rasih-mari Saawuluy Gibqa deqsita aracal yanihiyya fan yemeeteenih iyyeenimih, «Dawud, Cakiilâ-qaley Yasimon deqsita aracak foocah tanihiyyal yan» kaak iyyen.
Toh yoobbe waqdi qaskarak addak doorru hee sidiica alfih num gabat luk, Diif-rasuy sinam elle dagohiyyal Dawud gorrisa'gidih gexe.
Cakiila deqsitta qaley Yasimon deqsita aracak foocah raqtahiyyal giti qaxal yinfiddigen. Dawud elle suge ikkek mangayyinnay elle yeede. Saawul kay goranah yemeetem yoobbe waqdi,
gibah sinam ruubeeh, too mari Saawul yanim yismiteenih yemeeten.
Too xaagu gee waqdi xayuk ugutta 'yeh Saawul elle yinfiddige arac fan gexe. Saawul kee kay qaskarih abbay migaaqah Nér-Abner deqsitak yenehiyya xiinit elle yan arac yuble. Saawul elle yinfiddigen aracal qaskaray maroh kaat tanik addal xiinit yanim yuble.
Too waqdi Dawud Acimalek deqsita numuy Ciitâ-marah yooboke kee Abiisay deqsita numuy ina Yowab deqsita num lih luk yenehiyyak, «Sin nammayak Saawul xiinit elle yan arac yo'lih gexxu waytam iyya?» iyye.
Abiisay too waqdi, «Anu gexeyyo» iyye. Abiisay Yowab toobokoytah yen. Ina keenik Dawud annak ten. Tet migaq Xaruyak ten.
Too bar Dawud kee Abiisay Saawul elle yan arac culeeniih, too waqdi Saawuluy elle yinfiddigen aracak gudel xiinit yanihiyya yublen. Kay macaxi kaak amô-ginat baaxot mudumuh yen. Abner kee usuk abbah akak yan qaskar Saawul deraafil xiinit ten.
Abiisay too waqdi Dawuduk iyyemii, «Ta bar Yalli ku naqboyta gabah addat kok qideh yanik, inki adda a abbixe macaxut kaa mudeh baaxot kaa xakbisay yoo m'intaa? Inki addah mudumut edde kaa qideyyok» iyye.
Dawud iyyeemih, «YALLI isih doore malikil umam baahe mara digaala YALLAK, umam kaal mabaahin!
Tonna'mmay YALLI Saawul amrih qide kee carbit qide akkeleemih YALLAY waarahiyyah migaaqal xiibita. YALLI isih kaa aatukeleh immay,
YALLI isih malik abe num qidaamak yoo waaseh. Leeh afleyta kee macaxu kaak luk genxay» iyye.
Too waqdi Dawud leeh afleyta kee macaxuy amô-ginat kaak sugehiyya luk kaak gexe. Oson abeenim tublem matan. YALLI kaxxa xin keenil ruubeeh; tonna-leemik Saawul kee kay qaskar inkih xiinit kaarisak elle raqte.
Sarrak Dawud woo golok addah obba 'yeh wonnah waqinah raqta qaleh amol eweqqa 'ye waqdi,
Saawul qaskar kee Abner deero abeeh, «Abnerow! Abnerow! Axcem yok oobbeey» iyye.
Abner too deero yoobbe waqdi, «Sugay deero abtaah malik xiine kaltam iyyay?» iyye.
Too waqdi Dawud kaak iyyeemih, «Abnerow, sugay, atu Israayil rasul labhaytiino edde taadee num hinnitoo? Malikiy amoytah kok yanihiyya macah dacrise waytaah? Ku amoyta qida'gidih num taway isin elle tinfiddigen arac culeh suge.
Edde tan taamak boolatteh! Kee yaalo! Koo kee ku qaskar YALLI doore malik madacrisinniton. Tohuk gexxaamah rabi siinil yamaate. Taway meqehik, wagga hay! Malik macaxi ankel yanih? Kay amô-ginat ten leeh afleyta ankel tani?» iyye.
Too waqdi Saawul, Dawud anayal yeexegeeh, «Yi Dawudow, ah koo?» iyye.
Dawud «Ah yoo kinnih, yi amoytaw.
Yi amoytaw, yooy ku naqasuh yanihiyya akah xakaake kaltam macaay? Maca kol baaheeh? Mannah yan biilu baaheeh?
Malikow, axcem yok oobbey. Yi amot koo haytem YALLA tekkek, kaah sadgat abnay nek oggolay. Hinna'mmay sahda koo edde asissam tekkek, too maral YALLIH abaaro obtay. Ta mari YALLI doore baaxok yoo yeyyeeqeeh marin baaxoy Yallih aftok gabak bicsen duyye uqbud yok elle iyyaanal yoo heen.
Yoh tu gactek, YALLA elle aqbude waan baaxol rabam mafaxa. Tonnah tanim yol mabaahin. Israayil malik yooy kannaadi bis lehiyya akah qidam faxaamak sabab macaay? Ali innah admoh lakak yoo akah tayraddem maca?» kaak iyye.
Too waqdi Saawul kaal gacseemih, «Umam baaheh anik, yi Dawudow, ahaysa uduur. A bar rooci yok waddek sa, kol umam baahaanamat maqagita. Duquruk sugtem yoo. Kaxxam umam baahe» iyye.
Dawud kaal gacseemih, «Ku macaxi ah kaana, amoytaw. Ku marak numuk teena akah rub.
Digga iyyeeh cakkit tanim aba num YALLAK galto mawaa. A saaku YALLI yi gabah gubat koo qideh suge'mmay, kooy YALLI malik abehiyyal umam mabaahinniyo.
A saaku anu ku rooci elle wade innal, YALLI kaadu yi rooci waday; gadaamak yoo yayyaaqay» iyye.
Saawul kaak iyyeemih, «Yalli barkat kot haay, yi baxaw! Abba haytam gabal kok bicele» iyye. Tohuk lakal, Dawud isi gexoh gexeeh; Saawul buxah yuduure.

Dawud isi bagul, «Ta xayyu kinni ayro maaxiga'mmay, Saawul ayrok teena yoo qide'kal maraaqa. Hay tohuk maca abam meqe? Filistiin rasu fan gexaama. Tokke gexem yoobbek, Israayil baaxol yoo gorrisaamak raaqele. Tohuk wadir yoo elle qida'nna mageya» 'yaanam isi bagul yucsube.
Tohuk wadir Dawud kee kaa'lih yen maray laca boolih num yekkehiyya Maqók-Aakis deqsita malikiy Gat-rasul malikih yanihiyya fan gexen.
Dawud kee kay mara tokkel Malik-Aakis luk, Gat magaalal dabaaqah gacen. Kulli num buxâ-mara gabat luk yeneeh, Dawud namma barra kaa'lih ten. Too agbi, Acinooqamay Yidraqel magaalal tooboke kee Nabalak raqte Abiigalay Karmelil tooboke.
Saawul, Dawud Gat fan gexem yoobbe waqdi, kay goranak raaqeh.
Dawud Aakisik iyyeemih, «Nummah yi kataysa tekkek, ku maganak dabaaqah mandarak tiyak teenal elle gaca arac yoh ucuy. Anu ko'lih inaytâ-magaalal gacam yok mafaxxintak» iyye.
Aakis too saaku Xiklag deqsitta magaala kaah yecee. Woo magaala woo ayrok wadir Yuudâ-malikwah im tekke.
Dawud Filistiin rasul taban kee lica alsa suge.
Too dabaanal Dawud kee kay mara Gasur kee Gixxa kee Qamaalek maray dumaak woo baaxol elle sugehiyya buubak sugen. Ta mari Sur deqsita rasuk xabba haanamaay Masrih amma 'yaanam tan baaxol, dumî dabaanal guubuh elle sugen.
Dawud ta baaxot qeebi aba'gidih amaatinnaan saaku, agabu kee labha inkih keenik qidakaay, laay illiiy gaala kee danoona dannabah keenik orbisak suge. Xagar sarih agantah keenik beyak suge. Sarrak Aakis fanah amaatinnaan waqdi,
Aakis, «A saaku gaaduh gexxem ankeey?» kaak iyya waqdi, Dawud, «Yuudâ rasuk gabbi-qaxat raqta baaxol suge» axce kee, «Yeracmaqil kedok gabbi-qaxat raqta baaxol suge» axciiy, hinnay kaadu, «Keena kedok gabbi-qaxat raqta baaxo gexeh suge» axce akkuk yen.
Kaa kee kay mari qeebi aba'gidih elle gexen baaxok, sinam Gat fan gexxa 'teh keenit tekkem warsaanamak, agabu kee labha keenik qidak yenen. Dawud Filistiin-rasul suggu 'yem fanah toh abak suge.
Takkay immay Aakis kaa yeemeneeh isi bagul, «Kay mari kaa niqbah yanik, addunyal yanim fan inni taamat kaa hayu waa» iyye.

Too ayrooral Filistiin-mari Israayilit qeebi aba'gidih qaskarak elli haanam gaaboysen. Sarrak Aakis Dawuduk iyyemii, «Koo kee ku mara yi qaxat gacca 'teenih qeebi abettoonum taaxigem hinnaa?» iyye.
Dawuduu, «Yeey macah iginno. Yooy ku taamat yani abu waam isih abletto» kaak iyye.
Too waqdi Aakis, «Meqeh hay; tonnal atu anim fan yot dacayrih gacetto» kaak iyye.
Samuwel rabeemih waqla taturte. Israayil mari inkih too saaku kay rabah rookite. Magaqah elle yooboke Raamah magaalal kaa heen. Takkay immay Samuwel yen saaku, Saawul ginnili kee kalluwalley Israayilil sugga 'tehiyya baaxok dirkih yeyyeeqeh yen.
Filistiin qaskar gaabowwa 'teh temeeteeh, Suunem deqsita aracal yinfiddigen. Saawul isi qaskar gaabossa heeh, Gilbowaq deqsitta qaleh xaqul yinfiddigen.
Saawul Filistiin qaskar yuble waqdi wariggiteh, meysih axaxiteh.
Too waqdi, «YALLAW, maca aboo?» axcuk, YALLAL fayu essere. YALLI tu kaal magacisinna. Soonol kaal gacsem maliiy, hinnay kaadu, *Urim kee Tummim kabuk kaal gacsem maliiy, nabuwwâ kabuk kaal gacsem mali.
Sarrak Saawul kay gubal yan marak, «Kalluwalle elle tani ikke yoh gorrisa; teetil gexeh fayu tet esseram faxak» iyye.
Too mari, «Inki barra Endor deqsita aracal tan» kaak iyyen.
Too waqdi Saawul fooca isik qellissa heeh aki sarat gacca 'yeh, ditet isi marak namma num is lih hayya heeh, kalluwallel fayu essera'gidih gexe.
Kalluwan le barrak, «Kalluwaanal fayu yoh esseraay, takku waytam yoh waris. Anu migaq akak xagu waa numih roocaaniyyah sec» iyye.
Kalluwan le barra kaak intemii, «Malik-Saawul abem maabbitoo macaa? Ginnili kee kalluwalle baaxoh addak dirkih yeyyeeqem toobbe koo. Toh toobbek, oflot yoo maqidinaay malik gabat yoo maqidsiisinay ahak raq» kaak inte.
Too waqdi Saawul qahdi teetih cule. «YALLAY waarahiyyah migaaqal xiibitaah, ah abteemih akah madiggalsinta» teetik iyye.
Kalluwan le barra, «Hay, iyyah koh seeco?» kaak inte.
Usukuuy, «Samuwelih yoh sec» teetik iyye.
Woo barra Samuwel tuble waqdi deero abteeh, Saawuluk, «Numow, yoo akah ayrissam macaa? Atu Malik-Saawul kinnito way!» kaak inte.
Malik Saawul, «Mameysitinaay, away tublem macaay?» teetik iyye.
Kaak inteemih, «Roocaaniyya baaxoh addak awaqih uble» inte.
«Ma ceelo luk teneh?» teetik iyye.
Isiiy, «Idaltuh yan numuy rarayto xagarat lehiyyak ten» kaak inte.
Too waqdi Saawul tohum Samuwel kinnim yeexegeeh, kay massakaxxah baaxok bagul gommoh rade.
Sarrak Samuwel Saawuluk annah iyye, «Aade macah yoo kaltaah, addunya macah yoo gacissa?» kaak iyye.
Saawul iyyemii, «Anu kaxxa gadaamah addat an. Filistiin mari qeebit yoo yabbixe. Yalli yo'lih mayanaay, soonol tu yol gacisu cineeh, hinnay kaadu, nabuwwâ kabuk yol gacsam aalle cineh. Tonna-leemik abeh meqem yoh warissa'gidih koh seece» 'yaanam kaak iyye.
Samuwel kaak iyyeemih, «YALLI koo cabeeh naqboyta kok yekkem teexegek, hay yoh macah secte?» kaak iyye.
Qagseh iyyemii, «YALLI kot abu waam dumaak yoh warseh sugeeh, taway kot abem tohu: amoytiinu kok beeh Dawuduh yecee.
Atu YALLIH amri cinteeh Qamaalek mara kee oson luk suggu 'yeenim inkih mabaysinnito. YALLI away ah kol akah baaham, tohih sabbata.
Koo kee Israayil mara Filistiin marih gabal hee. Beera koo kee ku xaylo yo'lih gacetton. YALLI Israayil qaskar Filistiin marih gabal heele» 'yaanam iyye.
Toh yoobbeemih wariggah, Saawul yinnikisseeh baaxok bagul qangalaalah raaqe. Too ayro laqo kee barah maaqo afah maxaginnaay, tonna-leemik boolaateh yen.
Taaxige kalluwan le barra kaal temeeteeh wariggat yanim kaak tubleh. Too waqdi kaak intemii, «Ku maganah, amoytaw, atu yok aba intem abeeh, inni rooci oflot hee raare.
Taway atu kaadu ku maganah anu kok ab axcem oobbey. Maaqo koh bicisu waak, safar akah affare wayta'nnah, takmeemi» kaak inte.
Saawul teetik cineeh, «Maaqo makma» teetik iyye. Takkay immay kaa'lih yen mari kaadu maaqo yakme'gidih kaa kallacen. Sarrak oggoleeh baaxok ugutta 'yeh qarkaytol daffee.
Taaxige barra sissikuk gexxa 'teh, buxah addat le mulkuqusse dahalto kaah qidde. Sarrak buluula arqussa hayteh, kamiir sinni gaqambo akak bicisse.
Too maaqo Saawul kee kay marih foocal xayyossek lakal, yokmeenih, sarrak too barat edde gexen.

Filistiin-mari qaskarak elli haanam Afeek deqsita aracal gaaboysen. Israayil-mari kaadu, Yidraqel-Daqar deqsita aracal yan buyyil yinfiddigen.
Filistiin malikwa kee ken mari bool-bool kee alfi-alfih gacca 'yeenih fooren. Dawud kee kay maraay keenik salafat Malik-Aakis lih gexen.
Filistiin qaskarih abbobti Dawud kee kay qaskar tuble waqdi, «Sugay, a saaku a Qibraan-mari akkel abam macaa?» iyyen.
Too waqdi Aakis keenik iyyemii, «A num mataaxigaana? Aham Saawul qaskarak abbah yen Dawudu. Away yi fanah yemeeteemih waqla leh immay, aham fanah umaaneh kaat geem mayyu» iyye.
Filistiin qaskar abbobti bagcarritteh kaak inteemih, «Ama num nek raaqay inxicaay, elle suge magaala fan gaca kaak inxic. Ne'lih qeebih gexe waama. Qeebi rada waqdi qeebi wadir net aba way manaaxiga. Lih suge num kaa yakcine'gidiiy kaat wagra'gidih, ni mara qidam takkeh. Kay amoyti kaat wagraamak, kaah taysem matan» iyyen.
Qagseenih iyyeenimih, « A num,
‹Saawul mango alfi yakke mara qide'mmay
Dawud mango tabanih alfih num qide›
akah iyyeeh agbi gad kee rigdo akah abe Dawud kinnim hawwentaa?» kaak iyyen.
Too waqdi Aakis Dawuduh seeceeh kaak iyyeemih, «Atu aamanti le numuh yok sugteemih YALLAY waarahiyyal xiibita. Yi fanah amma 'teemiy a saaku fanah kok uble qellat mayyu. Tonna-leemik yo'lih gexxaah qeebit tangalem kok faxak en. Takkay immay yo'lih tan malikwa woo tiya yok moggolinna.
Tonna-leemik ahaysa uduuraay muquk gexaay; oson niqboonumuk tu maabin» kaak iyye.
Dawud too waqdi iyyemii, «Yi amoytaw, qellatah maca baahe? Atu akah inta innah, ku taamat gacca exceemiiy akke hebeltô qellat yot gee waytek wadir, kooy yi amoytah yanihiyya lih gexxa exceh ku naqboytiitit qeebi abe akah wayya haa macaay?» iyye.
Aakis kaal gacsemii, «Anu tohut haam mayyu. Yallih malaykattih innah koo able ikkal. Takkay immay Filistiin qaskar abbobti, ‹Usuk carbi booxa ne'lih gexe waama› yok iyyeeniih,
tonna'mmay taway, koo kee ku maray ko'lih yemeetek inkih abtaanam, beera dibroh ugutta 'xicay ayro liliq inta waqdi gexa» keenik iyye.
Dawud kee kay mara nammeyhaytoh ayro dibrot ugutta 'yeenih Filistiin baaxo madaarah gexen. Filistiin-mari Yidraqel fan gexe.

Namma ayrok lakal Dawud kee kay mara Xiklag magaala gufte. Qamaalek-mari gabbi-qaxat raqta Yuudâ-baaxo gaadeeniih Xiklag-magaala yibbixen. Woo magaala carriseeniih, agabu kee xaylo inkih yibbixen. Sugga 'teemik num maqidinnoonuy seewah gabat luk gexen.
Dawud kee kay mara Xiklag gufen waqdi, woo magaala keenih cararteh sugteeh, ken agabu kee xaylo seewah beenih sugen.
Toh yublen waqdi, Dawud kee kay mara weqteeh, weeqak cawalla 'yaanam fan boogisak sugen.
Dawuduk namma barray migaaqah Acinooqam kee Abiigal deqsittahiyya been marat seewah beenih sugen.
Dawud maray xaylo seewah akak beenihiyya kaxxam bagcarriteenih yeneenih; Dawud xeetit qidaanam faxak yenen. Tonna-leemik kaxxa gadaama Dawud tibbixe. Takkay immay YALLAY kay Dagelta kinnihiyya kaa cateh, agiirite.
Too waqdi Dawud Acimalek baxa sek Abiyataarak, «Ama rikeek tan saroy YALLI faxam elle yaaxigeenihiyya yol baahey» kaak iyye. Abiyataar woo saro kaal baahe.
Sarrak Dawud YALLA essereemih, «A gaadileh lakat maay gexo? Gexek ken abbixeyyo'nnaa?» iyye.
YALLI kaal gacsemii, «Lakat keenik gex. Ken abbixettooh seewah been mara catettok» kaak iyye.
Too waqdi Dawud isi maray mangah lica bool yakkehiyya luk fooreeh; sarrak Basor deqsitta golo gufen waqdi, keenik tu takkem wokkel elle raqte.
Dawud raaqe affara boolih num lih gexeeh; namma boolih num taqbi gexxaamah woo golok bisoh tabaanam yefferen.
Dawud lih bisoh gexe mari Masrih yooboke awka barril geeniih, woo awka Dawud fan baahen. Sarrak gaqambo kee lee kaah yeceen.
Toh lih kaadu sublâ-xayloy kafseeni kee qinab-xayloy kafseenihiyya kaah yeceen. Tohim yokmek lakal, inti kaak fakkinteh. Inkih tan sidiica ayro lee kee maaqok tu afah baaheh masuginna.
Sarrak Dawud woo awkak, «Koo lem iyyaay? Mankeh num kinnitooh?» kaak iyye.
Awkiiy, «Anu Masri-num kinniyo. Qamaalek-marih-naqasu kinniyo» iyye. «Anu lakmisak sugeemih sabbatah, yi abbah yan num sidooca ayrok duma yoo cabeh gexe.
Yuudâ-baaxok gabbi-qaxat raqta baaxoy Kereet mari elle yani gaadneeh, kaadu Kaalib deqsita gulubih baaxo gaadneh, Xiklag-magaala cararisneh» iyye.
Dawud too waqdi, «Hay woo gaadile fan yoo beettoo?» kaak iyye.
Awki kaal gacsemii, «Yallih migaaqal yoo qide waytuuy, hinnay kaadu, yi abbah gabal yoo hee waytuh Yalla-kee-xagana yoh cultek, ken fan sin beeyyo» kaak iyye.
Sarrak woo awki Dawud wokke fan bee.
Taaxige gaadileey Filistiin kee Yuudâ marak mango duyye buubeenih yeneeniih; tohih sabbatah fixixih kulli aracal makmo kee maaqabat yenen.
Dawud nammeyhaytoh ayro carri tikka 'yam fanah qeebi keenit abak sugeeh, sarrak ken yibbixeh. Affara boolih furraynuy gaali amot sugtehiyyak kalih marak num maasilliminna.
Dawud Qamaalek mari beyya heemik isi namma barrah agantah
tu keenit maruubinnay raaqiseh. Tonna-leemik kaa kee kay mari isinnim dudda luk geen. Dawud isi marak seewah beenih sugen lab-xaylo kee say xaylo raaqiseh. Keenik buubeenih sugeenimik tu keenit maruubinnaay raaqise.
Illiiy wadar kee laa keenik gacseenih. Too waqdi Dawud mari keenik been midir foocat isinnik hayya heenih lakak katayen. Too waqdi, «Aham Dawud imi» iyyen.
Tohuk lakal woo namma boolih numuy kaxxam tecleh tenehiyya keenik elle raqte'kke fan yuduuren. Woo namma boolih num elle raqteh tenem, Basor deqsitta golok ten. Oson Dawud kee kay marah matraana'gidih ken fan yemeeten. Too waqdi Dawud keenih garayeeh salaamatta keenih abe.
Sarrak uli maray Dawud lih gexeh sugehiyyay bagi-umaane kee tuxxiq sinna inkih lehiyya annah inte. «A mari ne'lih magexinnaay; tonna-leemik away dannabah bahne saqak tu keenih manaca. Isinni xaylo kee agabuy seewah keenik beenih sugeenihiyya beeteenih gexxaasitoonay» iyyen.
Takkay immay Dawud keenik iyyemii, «Yi toobokoy, YALLI neh yeceemih bagul annah tanim abnam mabicta. YALLI nee amaanah raaqissaay nee buube marak iysiissa nee hee.
Isin intaanam oggoltam matan. Kulli numuh inki gidel kurenno. Sakayi dacrisak raaqe mari woo carbi-booxa gexe mari geeh gide ken lih geele» 'yaanam keenil gacse.
Dawud tohuk wadir tohum qaada abeeh; tohuk wadir Israayil-mari tohim qaadah haysite.
Dawud Xiklag-magaala yuduure waqdi, dannabah orbisen duyyek tu takkem kataysis kee Yuudâ-makaaboonuh afti farmo lih hayya heeh ruube. «YALLIH naqboytiitik buubneh bahne duyye mattacoh siinih rubna» 'yaanam iyye.
A farmo Beetalal yan marah ruubeeh, Yuudâ-rasuk gabbi-qaxat raqta Raamot magaalal yan mara kee, Yattir magaalal yan maraay, Qarooqer kee Sifmotuuy Estamowaq kee Raakalal yan marah inkih too mattaco ruube. Tohuk kalah kaadu, Yeracmaqil deqsita gulub kee Keena deqsitta kedooy, Corma kee Borasan kee Qatak kee Cebron deqsitta magaalal yan marah inkih woo mattaco ruube. Too mattaco kaa kee kay mara ibah elle gexxa 'te baaxoh marah inkih yecee.

Filistiin mari Gilbowaq deqsitta qalel Israayil marat qeebi aben. Too qeebit Israayil marak mangom rabteeh wohuk raqtem toowweh. Yoowwe marat Saawul deqsita Israayil malik kee kay xaylo edde ten. Takkay immay lakak ken ayradduk exbeebexxa ken heenih, Saawul lab xaylok Yonaatan kee Abinadab kee Malkisuwaq deqsitta labha qiden.
Woo saakih qeebi Saawul akak yan kabul kaxxam qilsuk yen. Tonna leemik Filistiin qaskar rubteh tan gaysê-baxat Saawul uma'nnah mudduumeeh madaluh raaqe.
Too waqdi silac kaah akkuquk suge furraynuh yan numuk, «A diini-maleelah tan Filistiin ummatta yoo qiddeh yol tirtirissaamak, ama tikyat lito seefit yoo qid» kaak iyye. Takkay immay woo furrayni seefit kaa qidu meysih yeffereh. Toh yuble waqdi Saawul isi seef siibba heeh is edde qide.
Taaxige furrayni Saawul rabem yuble waqdi, usuk kaadu isi seef siibeh isit heeh edde rabe.
Saawul kee furraynu tonnal rabteeh, kay xayloh sidoc kaadu too ayrot rabe. Saawul mari titta lih too ayrot rabe.
Israayil maray Yidraqel-Daqarak woo qaxa raqta baaxo kee, Ordon weeqaytuk ayrô-mawqa le kabut raqta baaxol yeneenihiyya, qaskar kuddeh Saawul kee xaylo kaadu qideenih, 'yaanam yoobben. Too waqdi isinni magaalooli cabba heenih kuden. Sarrak Filistiin-mari yemeeteh woo magaalooli keenik yibbixen.
Qeebi gaba kalek lakal, ciggilta ayro, Filistiin mari qeebit rabe marak duyye seelebaana'gidih yemeeten waqdi, Saawul kee kay xayloh sidocuy Gilbowaq-qaleh amol qangalaalot tanihiyya keenih sugte.
Too waqdi Saawuluk moyya yirgiqeeniih, seef kee birtak bicsen duyyey xagarat mudum waasoh haanahiyya kaak seelebeenih. Yalla 'yeenih yaqbuden duyyeeyay sahda gabak bicissehiyya elle yaqbuden qaril yan mara kee, isinni ummatah a xaagu warisu waa mara ruuben. Too mari ta xaagu beya'gidih gexeeh, a xaagu ummatat qiden.
Sarrak Saawul silac Qastarot deqsittaamay Yallih aftok yaqbudeenihiyyah qibaada elle abaana'gidih xisen qarik addal heen. Raysa kaak Beet-San deqsitta magaalat maroh tan gasok bagut xakbisen.
Gilqad rasuk Yaabes magaalal yan mari, Filistiin-mari Saawuluk abem yoobbe waqdi,
keenik addak agiirah yan mari inkih yan bar Beet-San gufaana'gidih gexak xiinen. Wokke gufen waqdi, Saawul kee Saawul xayloh raysa gidaar baguk oobiseenih, Yaabes-magaala fan beeniih, tokkel carrisen.
Sarrak woo carrisen raysak raqte lafoofi gaabossa heeniih, woo magaalah addal ten saagantô gubal yoogoqen. Tohuk gaba kalla heen waqdi, kay rabih rookah malcina ayro soomuh asen.

Saawul rabek sarra, Dawud Qamaalek marak edde yeyse qeebik yuduureeh; Xiklag deqsita aracal namma ayro suge.
Nammayhaytoh ayrok wadiril furraynuh yan awkii, Saawul macaxi mafdagah luk suge aracak, amol siisa heeh rookak gexxaamah sara isik qanxiseh, yemeete. Dawud fanah yemeeteeh kay assakaxxiyyah qansah baaxo xagam fan baaxok bagul qununna 'ye.
Too waqdi Dawud, «Ankek temeeteeh?» kaak iyye.
Too awki iyyeemih, «Israayil mari macaxi mafdagah le aracak kudeh emeete» iyye.
Dawud, «Hay, xaagi macaay?» kaak iyye.
Too waqdi awki kaak iyyeemih, «Qaskar carbik kuddeh immay mango mari edde rabe. Saawul kee kay baxa Yonaatan kaadu too qeebit rabte» iyye.
Too xaagu yoobbe waqdi Dawud kaak iyyeemih, «Atu Saawul kee Yonaatan rabtem mannal tuble?» iyye.
Awki kaal gacseemih, «Gilbowaq qaleh amol suge waqdi, Saawul macaxul qekuh yaniih, naqboytit carbi edde aban gaariira kee faariisah amot gacca 'teh kaa fan amaatuk sugtem uble.
Tohuk lakal Saawul annah wagga hee waqdi, yoo yubleeh yoh seece. Too waqdi kaa fan emeete. Emeete waqdi,
‹Maa mari num kinnito?› yok iyye. Qamaalekih-yooboke-num kinniyom kaah warse.
Too waqdi yok iyyeemih, ‹Kaxxam mudduumeh rabam faxak, annah yol amay yoo qid› yok iyye.
Too waqdi rabi kaat xayim ubleeh, too waqdiik yinnikisseh rabu waam eexegeeh, kaal amma exceh kaa qideh. Amot luk suge dardaarinni-kalabta amok kaak kaleeh, kaadu carayat luk suge sookoyta kaak kalla heeh, yi amoytaw, ku fanah baahe» iyye.
Dawud toh yoobbe waqdi, kaxxam qaadeeh sara isik edde qanxise. Kay mari kaadu toh abe.
Sarrak kaxxa rookah rookiteenih weeqeenih, magrib tikka 'yam fanah, Saawul kee Saawul baxih raba kee Israayil mara kee YALLIH qaskaray qeebit rabtehiyyah rookah soomuh asen.
Dawud xaagu baahe awkak, «Ankeh num kinnito?» iyye.
Woo awkiiy «Yi abba Qamaalekih yooboke numuuy; dabqah elle nanim ku baaxo» iyye.
Dawud qagseh kaak iyyeemih, «Hay meqek, atu YALLI doore malik elle qiddu tilliilem manna?» kaak iyye. Sarra Dawud, «Abte umaane kol tuduureh, isih abte umaaneh isih warisseeh, YALLI doore malik, ‹Anu qide› 'yaanam inte» kaak iyye.
Too waqdi isi marih numuh secca 'yeh, «A awka qid!» iyye. Woo num kaa yootokeeh awki edde rabe.
Sarrak Dawud Saawul kee Yonaatan arkah boogiseeh iyyeemih,
«Israayiley, sin agiira elle tembexem,
sin abbobtiiy sin miracwa elle rabtemii,
sin baaxok qaleh amoy qeebi elle abeeni.
Agiirah ten labha rabteeh carbi beete.
Ken raba Filistiin-baaxol mawarsina.
Rabat keenik Gat magaalal mayaabinaay
Askeloonul gitak addal mawarsina.
Filistiin agbih qangaasal nee maabina.
Yalla sinniih diini sinni ken say xaylo,
nel africeey nel asuule ken kallaama.
«Gilbowaq qaleelaw, rob siinil rade waay!
Rob kee buqre ken booxaaxal able waynay.
A abaaro akah axceemih akah abamaa,
agiira le goobwa wanna maleh raqte.
Tohum qax-umaane kinnih waaga mali.
Saawuluk gob saliid duugo geyah mayan.
Yonaatan luk yen macaxi numut radek,
wadak manannaay; radek, qidak yene'kkal.
Cayla-leelah yen kay naqboytit qidak yen.
Saawul-seef selli hee week wadak mananna.
«Nanu Saawul kee baxi tiyat yabba innek,
addunyal anuk maqaane luk sugeenih;
addunyal anuk sahda ken kicinuk ten.
Rabal kaadu titta lih waklisak raben.
Sissikaaneh tikoh inna luk sugeeniih;
maqarah kaadu lubak inna luk yenen.
«Israayilih tooboke sayyoy oobbeyay!
Inkih boogisay rookita, Saawul rabah.
Qasa sara sin sarissem, Saawuluk ten.
Bilqah haak sugten bilaali kee dahabat,
sin bilqissem, Saawuluk ten; toh ixiga.
«Agiirah ten labha rabteeh carbi beeteeh,
Yonaatan raysi qaleh amol fidut yen.
Toobokoyta Yonaatanaw, yi kacnoytaw,
meqe qalla yo'lih luk ten; yoh muquk ten.
Atu afqadook yoh abtaah, yoh lito kacni
say numuh aban kacanuk aysuk raaqa.
Koh rookitak weeqah an, yi Yonaatanaw.
«Agiirah ten labha rabteeh carbi beeteeh,
ken silaacay luk sugeeni foyya yekke»
'yaanam axcuk keenih boogise. Sarrak Dawud ta arkah abe booge Yuudâ-rasih-marak, «Aliilih barita» iyye. Ta booge tunkuttubeeh, Yaasar deqsita kitaabih addal tan.

Waqlak wadir Dawud YALLAK, «YALLAW, Yuudâ-rasul tan magaaloolik tiyak teena fan maay gexo?» iyye.
YALLI, «Gexay daffey» kaak iyye.
Dawud, «Anni magaala fan gexo?» iyye.
YALLI «Cebron-magaala fan gex» kaak iyye.
Too waqdi Dawud Cebron-magaala fan gexeeh ginnaaqot le namma barra gabat bee. Gabat beem, Acinooqamay Yidraqelil tooboke kee, Nabalay Karmelil dabqah yenehiyyak raqte Abiigalak ten.
Tonnah kaadu, kaa'lih yen mara kee woo marih buxah mara gabat bee. Sarrak dabaaqah Cebron-magaalah xaqul tan magaaloolil gacen.
Yuudâ-mari Cebron kaal yemeeteeh, Dawud yuskuteenih isinni malik kaa aben.
Gilqad rasul ten Yaabes deqsitta magaalah mari Saawul yoogoqeh 'yaanam yoobbe waqdi,
Dawud tokke farmoh sinam ruube. Iyyeemih, «Isinni malik toogoqeeniih, digga le mara tekken. Tohuh YALLI barkat siinit haay.
YALLIH maqaane sin taafay; YALLI wakali siinih yakkay. Isin abten meqe taamak gexxaamah anu kaadu siinih amqeyyo.
Malikih siinik suge Saawul rabeh; yoh tu gactek, Yuudak rade mari isinni malik yoo abe. Taway siinik axceemih, agiira takkeeniih meysi cabtaanam siinil tan» inta farmo keenih ruube.
Dawud too farmo ruube saaku, Ner deqsita numih-baxay migaaqah Abner deqsitak yeneeh Saawul qaskarak abbah yenehiyya, Malik-Saawul xale Isboset deqsita num Ordon Weeqaytuk tabissi kaa heeh, Macnaayim deqsitta magaala fan kaa baahe.
Tokkel Abner, Gilqad kee Aaser kee Yidraqel kee Efrayim kee Benyam rasu kee inkih yan Israayilik malik kaa abe.
Isboset malik yekke saaku, qumrik morootumut yeneeh; malikih sugem namma sanatih gidek ten.
Yuudak rade mari, kaa hinna'mmay Dawud lih gace.
Dawud Cebron deqsitta magaalal malcina sanat kee garab malikih keenik suge.
Ayrok teena Abner kee Isboset gubal taamitak yen mari Macnaayim deqsitta magaalak, Gibqon deqsitta magaala fan gexen.
Xaruya deqsitta barrah baxay migaaqah Yowab deqsitahiyya kee, wohuk kalah tan labhay Dawud qaskarih abbobtih tenehiyya kaadu Gibqon fan gexen. Yowab, Dawud qaxat yen. Tokkel yan doral yongoorowen. Too dorak mariiy qaxal daffee.
Sarrak Abner Yowabak iyyeemih, «Sin mara kee ni marih addak furraynah tan qaskar doorru hayneh qeebih yayse mara nable'gidih tittat ken rubnay» iyye.
Yowab, «Meqeh hay» kaak iyye.
Too waqdii Isboset kee Benyam kedoh afak taban kee namma num dooreeniih, too taban kee namma num Dawud marak taban kee namma numut qeebih ruuben.
Kulli num isi numuk moyya xabba heeh, gileh salcet hee. Dawud mara kee gersi mari inkih baaxok bagul afah radeenih, edde raben. Tohuk gexxaamah too arac migaaqah «Gileela-Booxa» deqsitak raaqe.
Tohuk lakal kaxxa qeebi ken fanal yekkeeh; too qeebil Abner kee Israayil mari, Dawud marak gaceh.
Xaruyâ-xayloh sidoocuk Yowab kee Abiisay kee Qasahel tokkel sugte. Qasahel ardah segeeri gidek teneeh,
Abner yaybeebexe'gidih lakat kaak arduk gexe.
Abner wadir wagga hee waqdi, Qasahel kaa yabbixe'gidih lakak kaa yayraddem yuble. Too waqdi, «Ah koo Qasahelow?» kaak iyye.
«Yeey, Abnerow, yoo kinnih» kaak iyye.
«Kat, maabin. Lakak yoo mayraddin. Qaskarak numuk teena lakat eredaay faxxam kaak beet» iyye. Qasahel kay yab cineh lakak kaa yeyredde.
Abner kaadu qagseh, «Maabinay, yok raq! Gabat yok marabin. Koo qidda heeh ku toobokoyta Yowab fooca elle able inna luk maraaqak, yok raq» iyye.
Qasahel lakak kaak raaqu cineeh; too waqdi Abner gabat abbaxuk suge macaxih-dibaaro bagut kaak hee. Too macaxi darre le kabuk kaak yewqe. Qasahel baaxok bagul radeh edde rabe. Kay raysi qangalaylut elle yani'kke gufe mari tokkel elle sooleeh elle yeede.
Yowab kee Abiisay Abner lakat gexxe. Bari yekke waqdi, Amma deqsitta qale fan yemeeten. Amma deqsitta qale, Giyac deqsita aracak xaqut raqta qaley Gibqon rasuk sinam elle dago baaxo fan beya gitih xaqul geytinta.
Benyam-kedoh qallalle Abner hawah temeeteeh, qaleh amok qeebih bical gacte.
Abner Yowabah seeceeh iyyeemih, «A qeebik aade waynay inte inna? Aham ellecabol maqaanet macabta'mmay, ahaysa ku marak yoo makatayinay uduura intam aysuk manannaa? Maabinay yok raaqa. Kee yaalo! Akah nanim inki baaxoh marak» iyye.
Yowab too waqdi kaal gacseemih, «Yallay waara yok yaaxigeeh away yaabe wannitoy, yi mari maaci maacissa 'yam fanah lakak sin ayradduk suge raare» iyye.
Sarrak Yowab isi marak, «Ahaysa soola» 'yaanamih astah *baanta yoogore. Qeebi tohuk wadir sooleh.
Too bar Abner kee kay mara Macnaayim magaala gufaana'gidih kuulak xiinen. Ordon weeqaytuk qaxa gexeeniih, barat edde too weeqaytuk tabeeniih, saaku gexak maaciseeniih, sarrak too ayrot edde Macnaayim magaala gufen.
Qeebi yeedeek wadir Yowab isi mara inki ikkel gaaboyse waqdi, Qasahel sinnuk taban kee sagla num keenik waytimak suge.
Abner-maray Benyaamah yoobokehiyyak sidiica bool kee lactam num qideenih sugen.
Yowab kee kay mara Qasahel-lafa Beetlacam fan beeniih, tokkel kay buxah marih *kabrit kaa yoogoqen. Isinnihiiy inkih yan bar kuulak xinna 'yeenih, saaku maaci maacisam faxa waqdi, Cebron-magaala yimbiden.

Saawuluk raaqe buxah marih kabu yan mara kee, Dawud kabu yan marih fanat yakke qeebi mango sanootah akkuk suge. Dawud caylah aysuk yeyseeh; kay naqboytit boolaatak boolatte.
Dawud Cebroonul lab-xaylok leceey xale. Naharsi-baxi kaak migaaqah Amnon deqsitak yen. Too awki inak Acinooqam deqsitta barrah baxak ten. Kay ina elle toobokem, Yidraqel deqsitta magaalak ten.
Nammeyhaak xale baxi kaak migaaqah Kilab deqsitak yen. Too awkih ina kaadu Abiigal deqsitta barrak ten. Ta barra kaak dumal Nabal deqsita numuy Karmel deqsita aracal dabqah yenehiyya abbaxuk yen. Usuk rabe saaku gubnah elle raqte ikkel Dawud tet abite. Sidochaytô-baxi kaak migaaqah Absalaam deqsitak yen. Ta awkih ina kaadu Maqka deqsitta barrak ten. Tet abba Gasur deqsitta baaxoh malikik yeneeh; migaaqah Talmayi kaak axcuk yenen.
Fereyhaytô-baxi migaaqah Qadoona deqsitak yen. Kay ina migaaqah Caggit deqsitak ten. Konoyhaytô-baxi kaak Safatya deqsitak yen. Ta awkih ina Abiital deqsitta barrak ten.
Laceyhaytô-baxi kaadu Yitraqam deqsitak yen. Too awkih ina Qegla deqsitta barrak ten. Ta lica awki inkih elle yoobokem, Cebron deqsitta magaalak ten.
Saawul kee Dawud marih fanal qeebi bisoh gexak elle gexaamal, Saawul marih addat Abner qandeh aysuk yeyse.
Saawuluk raqte gubnay migaaqah Ayyá-Rixfa deqsittahiyyak ten. Too barra Saawul caggoh gubih caggoytak ten. Ayrok teena, Isboset deqsita Saawuluk raaqe baxi Abnerik malkite. Iyyemii, «Yi abbak raqte barra akah caraamissam macaay?» kaak iyye.
Abner toh yoobbe waqdi bagcarriteeh iyyeemih, «Kutay waqdiiy numut taba yoo maay takkale?» iyye. Kaadu qagseh iyyemii, «Ta saaku fanah ku abbak raaqe buxah mara kee kay ahli kee kay kataysis lih baguuk an. Dawud marak taham fanah gaci sin mahanniyo. Yooy tohut yanik atu a saaku, ‹Abner yi abbak raqte barrat fido faxe› 'yaanam yol haytaa?
YALLI duma Dawuduk, ‹Saawul kee Saawul-xaylok dardaarinna beyya heeh ku gabal heeyyo. Israayil kee Yuudâ rasuk inkih malik koo abeyyo› 'yaanam iyyeh yen. Anu taham inni gabal duudussa hee week, Yalli yoo bayisay» iyye.
Tohuk lakal Isboset qangara kaal magacsinnaay kaak meysiteh raaqe.
Sarrak Abner Dawuduy woo saaku Cebron deqsita aracal guubuh yenehiyya fanah farmo ruube. Iyyeemih, «A baaxo xiinisu waa abba tanim iyya takkale? Yo'lih bica haysitaay, tonnal inkih yan Israayil rasih marak koo aysiiseyyooh, ku qaxat ken raaqiseyyo» 'yaanamih farmo kaah ruube.
Too farmol Dawud kaak iyyeemih, «Meqeh, bica ko'lih abeyyo'mmay, naharak inki tiyal titta geynaama. Toh maa tiyaay intek, yi fan tamaate saaku Saawul baxá Miikal gabat yoh bahtaama» 'yaanam kaal gacse.
Isboset kaadu farmo ruubeeh iyyeemih, «Rihimih Filistiin marak bool numih komborih arab elle ecee Miikal yoh gacis. Miikal yi barrak, yoh gacis» kaak iyye.
Toh yoobbe waqdi Isboset tet abbaxuk suge numuy migaaqah Laysá-Faltiyel deqsitak yenehiyyah farmo rubbu heeh bahsiise.
Faltiyel, barra kaak Bacurim deqsitta magaala guffa haytam fanah weeqak tet katayak suge. Sarrak Abner, «Gexay, isi buxah uduur» kaak iyye waqdi yuduure.
Abner Israayil-abbobti fanah gexeeh keenik iyyeemih, «Dawud malik siinik yakkem mango sanootah faxxeenih sugteenik,
taway too nasiib geyteenihik, isinnik maruubina. YALLI duma Dawuduk iyyemii, ‹Dawuduy yi naqasuh yanih gabat Israayil ummattay yi ummattah tanihiyya Filistiin-mara kee kalah tan naqboytiitik ayyaaqeyyo› iyyeh yenek, ta saaku kaa doorita» keenik iyye.
Abner kaadu Benyam kedo lih too qaadat yaabeh. Sarrak Israayil marak tu cabe'kal, Benyam kedoh agantah edde cabtem, Dawuduh warsa'gidih, Cebron fanah gexe.
Abner labaatanni num wakalih is lih hayya heeh yemeete. Too saaku Dawud kaxxa qibnaytiino kaah abe.
Abner kaak iyyemii, «Taway Israayil mara ku gabah gacsa'gidih gexu waa. Oson ko'lih bica haysiteloonuh isinni malik koo abelon. Too waqdi faxak sugtem geettooh inkih tan baaxoh amoyta akketto» kaak iyye. Too waqdi Dawud num kaa xage waamih digga kaah warseh muquk kaa ruube.
Tohuk lakal Yowab kee gersi qaskar abbobti akah gexxeh sugte gaaduk tuduureeh, mango duyye dannabah gabat baahen. Cebron fan yemeeten waqdi, Dawud amaanah kaa ruubeemih sabbatah, Abner Cebroonul masuginna.
Yowab kee kaa'lih gexxe qaskar temeete waqdi, Abner malikil yemeeteeh malik amaanah kaa ruube 'yaanam yoobben.
Too waqdi Yowab malikil gexeeh iyyemii, «A abtem macaa? Abner kol yemeete waqdi, Gexay, kaa intee? Akke akah yemeetem, koo duquurusa'gidiiy atu gexxa'kke kee atu abtam wagta'gidi. Atu isih kinni num kaak taaxige way, anni'nnal gexay kaa inte?» iyye.
Yowab sarrak Dawud garik gexeeh, Abner lakat farmo ruube. Farmoh ruuben mari Abner Siira deqsita qeelih garik baahen. Dawuduh tu gactek, toh maabbinna.
Abner Cebron-magaalah-culmeyna gufe waqdi, Yowab giti qaxa garayah kaa beyam cella heeh gile bagut kaak hee. Abner, duma Yowab toobokoytay Qasahel deqsita qideh sugeemih sabbatah, tonnal rabe.
Dawud woh yoobbe waqdi, «Yoo kee yi mara Abner rabat gaba alle waynam YALLI neh yaaxigeh.
Abner-biili Yowab kee kay buxah mara yabbaxay. Boda kee baras kay durruyyat cabe waytay, caxxal rekitak gexa num keenit waytime waay. Carbi kee qulul ken cabe waytay» iyye.
Yowab kee kay toobokoyta Abiisay, Abner qiddeeh; akah kaa qideenim, Gibqon rasul yekke carbit toobokoyta keenik qideh sugeemih sabbata.
Tohuk lakal Dawud Yowab kee raqqa 'ye maray kaa'lih sugehiyyak, «Sara isinnik qanxisaay qabuudut gacaay Abner rabah rookita» iyye. Too saaku Malik Dawud isih ginaadak lakat gacca 'yeh gexe.
Sarrak lafa Cebron-magaalal yoogoqeeniih; too waqdi malik kaxxam weeqeeh; kay lakat ummatta inkih weqte.
Dawud weeqe waqdi, weeqah iyyeemih,
«Abner siftayti'nnah rabeh yan.
Too umaane faxxiimak mananna.
Gaboobi kaak toxeem manannaay;
iba kaak toxeem mananna'mmay,
umeynit qidde numih innal,
kaa qideenih; rooci kaak yewqe.
Usuk siftayti gurral rabe»
xarraqitak iyye. Too waqdi tokkel suge mari kaadu weeqeh.
Tohuk lakal tokkel suggu 'ye mari Dawudul yemeeteeh, «Ayro tan way maaqo ukumey» 'yeenih kaa kallacen. Takkay immay Dawud, «Yalli yoo qiday, bari yakkeemik naharat maaqo akme waamah» axcuk xiibite.
Toh keenik iyye waqdi, kaak yossokooteeniih; usuk abinnaan taama yikcineenih yenen.
Tohuk gexxaamah Dawud mara kee Israayil rasul suggu 'ye mari inkih Dawud Abner-rabat gaba aalle waam yeexegeenih.
Sarrak Dawud isi ummattak iyyemii, «A saaku Israayil rasul rabe num misliiy kaxxa num kinnim mataaxigaanaa?
Anu a saaku Yalli doore malik kinniyoh immay, boolaatem innik ableh an. Xaruyâ-xaylo yab yok taabbu cinteh; umam abe numul YALLI umam baahay» iyye.

Saawul baxi Isboset, Abner Cebron magaalal qideeni 'yaanam yoobbe waqdi, meysi kaat hayteeh, inkih yan Israayil mari kaadu wariggiteh.
Saawuluk raaqe baxi, kay gaadile warar abte waqdi, naqboytiitik midir buubte qaskar-abbobtik nammay luk yen. Ta qaskar abbobtih nammay migaaqah Baqna kee Rekab deqsitak yenen. Namma toobokoytak yeneenih; akah yoobokeenim, Benyam kedok ten. Ken abba Rimmon deqsita numuk teneeh, Beerot deqsitta magaalal dabqah yen. Beerot, Benyam kedo dabaaqah elle sugte magaalak ten.
Dumah teetil dabaaqah suge mari tet cabeh, Gittayim deqsitta magaala fan kuden. Tohuk wadir tokkel elle guubuh gacen.
Yonaatanak baxi raaqeeh, too awki namma ibak qelela luk yen. Abba kee kaxxa abba Saawul raba Yidraqel magaalak baahen saaku, barak koona karmat suge. Ibak elle biyaakitem, a xaagu toobbe waqdi, kaa abbaxuk sugte barra kaa tukkuqeh kudak sugte waqdi gabak teetik yuftuceeh, baaxol rade. Tohuk wadir namma ibak qelela luk raaqe. Migaaqah Mafiboset deqsitak yen.
Ayrok teena taaxige gaadileh abbobtih yen toobokoh nammay Isboset buxah gexen. Isboset laqo buxal silaalita waqdi yemeeten.
Qari afal kamadi faxak yemeete mara cella heenih Isboset elle yan qarik addal raden. Qari adda culen waqdi, Isboset qarkaytok bagul xiinit keenih suge. Too waqdi gile bagut kaak heenih kaa qideenih, isinnih salakka 'yeenih gexen. Moyya kaak kalla heenih gabat luk gexen. Inkih yan bar Ordon golok adda gacca 'yeenih kuulak xiinen.
Sarrak yirgiqen moyyay gabat baaheenihiyya Malik Dawuduy Cebron magaalal sugehiyyal yeceen. Too waqdi kaak iyyeenimih, «Saawuluy kok naqboytah sugeeh koo qidam faxak sugehiyyah baxih moyya bahneh, amah teetiiy; tonna'mmay ni amoytaw, YALLI, Saawul kee Saawul buxah marak cane koh gacsem ta saaku!» iyyen.
Too waqdi Dawud keenik iyyemii, «Duma Xiklag-magaalal suge saaku, Saawul-raba baahe num meqe xaagu yoh baahem akkaluk yemeete'mmay, too num xabba heeh, ‹Kaa qida› exceeh kaa qideenih. Usuk baahem yekkele meqe xaagih galtoh toh kaah abe. Hay, isin tu baahe wee numuy isi buxah addal xiinit yanil culla 'teenih kaa qiden. Annah tan umaane abten waqdi, siinil baahu waam mannah tanim siinit celtaa? Ta numut abten rabih caneh addunyâ bagul sin cabe waamah, waara YALLAY mango umaanek yoo catehiyyah migaaqal siinih xiibita» keenik iyye.
Tohuk lakal isi qaskarak, «A namma num qida» 'yaanamih amri yecee. Too qaskar Rekab kee Baqna qiddeeh, iba kee gaba keenik kalla heenih raaqe xagar magaalah addal yen dorih garil keenik takaren. Isboset-moyyaay beyya heenih too magaalal yen Abner-kabrih addat yoogoqen.

Tohuk lakal inkih tan Israayil kedooda Dawudul temeeteeh, kaak iyyeenimih, «Nanu ku lafaay, ku cadoyta kinninooh;
duma Saawul suge saaku carbi yakke way, ni marih foocat sugtem kook ten. YALLI kaadu isi mara miraacisah dacrisa abba koo abeleemih qahdi koh culeh yen» kaak iyyen.
Israayilik saqoltih yan mari toh axcuk Cebroonul kaal yemeeten saaku, Dawud kee Israayil ummatak saqoltih yen mari YALLIH foocal xagana tittah culen. Sarrak kaa yuskuteeniih; usuk tohuk wadir Israayil malik yekke.
Dawud malik yekke saaku qumrik soddomut yen. Sarrak malikih morootom sanat suge.
Cebron-magaalal suge saaku, Yuudâ-marak malcina sanat kee lica alsa malikih suge. Yarusalaam magaalal Israayil kee Yuudak inkih, soddom kee sidooca sanat malikih suge. Toh tittat morootom sanatah tamaate.
Dawud naharak Yarusalaam magaalal yabbaxu waa saaku, wokkel guubuh suge Yabuusa deqsita mari woo magaala qeebil keenik raaqiselem makkalinnoonuuy; tohuk gexxaamah kaak iyyeenimih, «A magaala cultu madudda. A magaalal taniimik dibuk inti-maleela kee iba-maleela kinni way koo culi mahayta» kaak iyyen.
Dawuduh tu gactek, Siyon qalel sugte megdebwa keenik raaqiseeh; tohuk wadir migaaqah Dawud-Magaala deqsitte.
Yarusalaam magaalah adda culta lee elle bicseenim, boolok addak boohaysen gablah innah yan aracay lee adda akak darah obtahiyya bicseenih yeneeniih; too lee magaalat maroh tan gasoh guba gacca 'teh too gablah addaak edde taade qeela fanah darah oobak ten. Dawud Yarusalaam magaala yibbixe saaku iyyeemih, «Yabuusâ maray inti maleela kee iba maleela akak iyyaanahiyya yi gide yanqibe num siinit yenek, woo leek adda gacca 'xicay gexay, woo maray yi naqboytiitih yanihiyya qida» iyye. Too ayrok wadir, «Inti-maleela kee iba-maleela qari cultu madudda» 'yaanam yaabah raqte.
Megdebwa teetik yibbixeenik wadir, Dawud dabqah teetil gaceeh, «Dawud-Magaala» 'yaanam migaaqah teetih yeyyeeqen. Naharak ayrô-mawqa le kabut raqta baaxoy ramma luk sugte missoysak baahak, tet dariifal magaala xisen.
YALLAY Nabaamak Naba Dagelta kinnihiyya Dawud lih yeneeh; tonna-leemik Dawud qandeh ayrook ayro aysuk yeyse.
Suur malikih yen Curam, doolat-abbobti Dawud fan ruube. Woo mara luk, sariidâ-coox kee, naggaarinnah cooxuk duyye bicsa mara kee, xeet-qarwah-xiso yaaxige mara, Dawuduh malik elle gaca qari xisaana'gidih, ruube. Too mari too qari kaah xise.
Dawuduuy, YALLI Israayil malik kaa abeeh, kay dardaarinna Israayil marih taagah fayya heem yeexegeh.
Cebron magaalak Yarusalaam fanah buxa yeyseerrek wadir, Dawud mango agabu caggoh luk yeneeh, tonnah kaadu, caggô-gubbih caggoh nikaacat le agabuk mangom luk yen. Lab-xaylok kee say-xaylok mangom xale.
Yarusalaam magaalal lab-xaylok xalem, Sammuqa kee Soobab kee Naatan kee Suleeman kee
Yibcar kee Alisuwaq kee Nefeg kee Yafiyaq kee
Alisamaq kee Elyadaq kee Elifalatak ten.
*Filistiin-mari Dawud malik yekke 'yaanam yoobben waqdi, mango qaskar haysitta heenih kay mabbuuxuh gexen. Dawud toh yoobbe waqdi, sasoh meqe arac elle geya'kke fan gexe.
Filistiin-mari Refaayim Golo deqsitta golo gufen waqdi elle yinfiddigen.
Dawud YALLAK fayu essereeh, «YALLAW, Filistiin-marat qeebi maay aboo? Qeebi keenit abek, nasri yoh maay acee litoo?» axcuk Yallal essero essere.
YALLI kaal gacseemih, «Yeeyik, keenik koo aysiiseyyok, gexay qeebi keenit ab» 'yaanam kaal gacse.
Too waqdi Dawud Baqal-Faraadim fan gexeeh, qeebi keenit abeeh, tokkel keenik yeyseh. Sarrak iyyemii, «YALLI yi naqboytit weeqi innah duufut bee» iyye. Tohuk gexxaamah too aracak migaaqah Baqal-Faraadim
Filistiin-mari kude waqdi, Yallih aftok aqbuduk sugen duyye elle cabeenih kuden. Sarra too duyye Dawud mari gabat luk gexen.
Filistiin-mari kaadu qagteh yemeeteeh Refaayim-Golol yinfiddigen.
Too waqdi Dawud kaadu qagseh YALLAK, «Maca aboo?» iyye. YALLI kaak iyyeemih, «Away elle tani'kkeek qeebi keenit maabinay; darre le kabuk maro keenit hayya haay, woo coox elle yani'kkeek qeebi abta'gidih bical gac.
Tokkek coox amook ibi maaqattah anay kol radu waa waqdi, qeebih gaba qid. Macaay intek, Filistiin-marak tayse'gidih, foocat anu kok gaceyyo» iyye.
Too waqdi Dawud YALLI kaak ab elle inxicca 'ye innal abe. Tohuk gexxaamah, Filistiin-mara Gabaq-rasuk xabba haanamaay Geser-rasuh amma 'yaanam salafak xiiriyak been.

Dawud kaadu qagseh Israayil rasul tan qaskarih addak soddom alfih qaskariitay doorehiyyak
foocat gacca 'yeh, Yallih Qahdi addat akak yan Sandug, Baqla deqsita aracay Yuudâ rasul yanihiyyak baaha'gidih, gexe. Woo Sandug migaq akak lem, Nabaamak Naba YALLAY dardaarinni-korsi akak galwa leemik daga le kabu raqtahiyya.
Woo Sandug, Abinadab deqsita numuy qaleh amol buxa luk yenehiyyah qarih addal suge. Tokkek beyya heenih qusba gaariy awurwa giitak beytahiyyal hayya heenih been. Abinadab xayloy migaaqah Qudda kee Acyo deqsitak tenehiyya woo gaari miraacisak teneeh; Acyo keenik foocat gacca 'yeh gexe.
Too waqdi Dawud kee Israayil ummattak wokkel sugga 'tem inkih, gital YALLIH massakaxxah kaa saarisakaay argaduk gexxe. *Begena kee kiraraay karambo kee giyaagib kee kakac inta duyye aagarukuuy YALLA saarisak yirgiden.
Nakon deqsita num luk suge aracay darok caffa elle baxsaanahiyya gufen waqdi, Yallih Qahdi addat akak yan Sandug elle yan gaari beyak sugte awurwa tondofoofoleh. Too waqdi Qudda deqsita num Sandug radaamak gabah yibbixeeh rade kaleh.
YALLI too waqdi bagcarriteeh; toh Quddah raba xalte. Ta rabi kaa akah yibbixem, Yallat luk suge baaqid sinna. Qudda tokkel elle, Yallih Qahdi addat akak yan Sanduguk garit rabe.
Dawud, YALLI bagcarriteh Qudda digaalem yuble waqdi, yinqibeh. Tohuk wadir too aracak Fares-Qudda
Too ayro Dawud YALLAK meysitak raaqeeh; «Ahaysa, YALLIH Qahdi addat akak yan Sandug yi magaala fan beyam matakka» iyye.
Woo Sandug Yarusalaam magaala beyam mafaxinnaay, sarrak gexak suge gitak wadir enkeleelebba 'yeh, Yoobad-Edom deqsita numuy Gat deqsitta magaalal yoobokehiyyah buxa fan bee.
Too numih buxal too Sandug sidiica alsa suge. YALLI Yoobad-Edom kee kay buxah marat inkih barkat hee.
Malik Dawud Yallih Qahdi addat akak yan Sanduguk gexxaamah, YALLI Yoobad-Edom kee kay buxah marat barkat hee 'yaanam yoobbe waqdi, gexeh, woo Sandug Yarusalaam fan baahe. Gital too Sandugih-bahti kaxxam assakaxxayuk africuk yemeeten.
YALLIH Qahdi addat akak yan Sandug quukah yabbixe mari, lica maaqattah gide foocah gexxa iyyen waqdi, Dawud, «Idiya» keenik iyyeeh, yeeden. Too waqdi Yallih migaaqal sadgatah awur kee nagay mulkuqusen rugaytu yusguude.
Sarrak Dawud, *baftak bicsen footay rikek tanihiyya ittikiyya heeh, YALLIH massakaxxah quuruk leemik yirgide.
Tonnal kaa kee Israayil ummat YALLIH Qahdi addat akak yan Sandug qililisakaay *baanta aagaruk farcatat Yarusalaam fan baahen.
Sandug Yarusalaam magaala culsan waqdi, Saawuluk raqte baxáy, migaaqah Miikal deqsitak teneeh Dawud abbaxuk yenehiyya, taagatak afah wagga hayte. Too waqdi tet baqalay YALLIH massakaxxah wonnak annah kaqitaah, taahirik tan rigdoh yargidehiyya tuble. Toh tuble waqdi, «Ah tu'numuk tanih matan» 'yaanam niyal hayteeh kaa burutteh.
Sarrak Sandug baaheeniih, Dawud dumaak Sandug elle hoonuh sooliseh suge siraqih addat heen. Tohuk wadir Dawud YALLIH sadgatah cado akak carrisan saq qideeh, kaadu amaanah xiinaanamih asta takke'gidih YALLAH sadgat abe.
Dawud sadgatak gaba kalla hee waqdi, YALLAY Nabaamak Nabahiyyah migaaqal, tokkel suge marah inkih dooqa abe.
Sarrak Israayil marak lab-mara kee say marah inkih, gaqamboh ikke kee solal alaysen cadoh ikke kee, kafsen qinab-xaylok tu'baxa takkem keenih keefe. Tohuk gaba kaleenik lakal, kulli num isi buxah keenik gexe.
Sarrak Dawud isi buxah marah dooqa aba'gidih yemeete waqdi, Miikal qari afal kaah garayteeh, too waqdi kaak intemii, «Kamba a saaku Israayil amoytaw, kaxxam migaq is teymeeqe! Isi gubal taamita marih baxuuwuy ken naqoosah yanihiyyah foocal, duqur innah qasunuk is hayya hayteeh; kamba migaq is teymeeqeh!» kaak inte.
Dawud teetil gacseemih, «YALLAY ku abba kee ku tooboko kalla heeh Israayil malikih yoo heehiyyah massakaxxah argaduk sugem numma. YALLIH massakaxxah uxih argideyyo.
Anu wohuk muxxi abeyyooh, inni migaq aysammeyyo'mmay, ta baxuuwih intit kaxxa numuk loowimeyyo» teetik iyye.
Saawul-baxá Miikal maxalayto tekke.

Malik Dawud buxah isi qaril yeneeh; YALLI kaadu naqboytiitik inkih amaanah kaa abbaxuk yen.
Ayrok teena Dawud, Nabi Naatanak iyyeemih, «Anu akkel, akah table'nnah, innih sariidâ-cooxuk bicsen qarih addal ani'mmay, Yallih Qahdih Sandug uxih siraq addat yanik; ahak maca abam taysee?» iyye.
Too waqdi Naatan kaal gacsemii, «YALLI lih yanim kook; kot ceelinnaanim ab» kaak iyye.
Takkay immay too bar YALLI Naatan lih yaabeeh iyyeemih,
«Gexay yi naqasu Dawuduk intaamah, ‹YALLI, «Anu addat akak gacu waa qari yoh xissu waytam koo hinna» kok iyyah yan› kaak inxic.
‹Israayil mara Masrik eyyeeqeemiiy akke fanah qarit magaciyyo. Kulli way siraq addat sugeeh, aracaak arac too siraaqat gexak suge.
Israayil mara lih mango safar abe'mmay, ahaydumah Israayil abbobtiy innih reedisehiyyak, «Qibaadâ-Qariy sariidak bicseenihiyya macah yoh bicise waytan?» akak exce abba mayyu›.
«Tonna'mmay taway yi naqasu Dawuduk intaamah, ‹YALLAY Nabaamak Nabahiyya kok iyyaamah, Edde sugte illi duwak kalla koo heeh, Israayil ummattak inkih abba koo abe.
Atu gexinnaan ikke ko'lih gexak suge. Atu fooca fanah akah gutuqta'nnah, naqboytiitik qeebil koo aysiisuk suge. Uxih a addunyah bagul kaxxa migaq-gexxo le marak kaxxihii, kaxxa migaq kot heeyyo.
Israayil ummattay inni mara abehiyya, sinam keenit xukkute'kal, elle gacoonu waan aracal ken nookiseh an. A baaxo culeenim kee akke fan umeynit qeebi keenit abak sugte'mmay, ahak wadir woh gaba kalele. Koo kaadu naqboytiitik amaanah raaqiseyyooh, buxa innih koh xiseyyooh, ramad kok aymaggeyyo.
Atu rabtaah isi kaxxa abbobti lih tamoogoqu wayta saaku, ku xaylok numuk teena malikih heeyyooh, kay reeda qande bahsiiseyyo.
Qibaadâ-Qari yoh xissu waytam, ku xaylok too numu. Kay reeda baxak baxal akah raqta'nnah abeyyo.
Anu innih abba kaah akkeyyooh; usuk kaadu baxi gideh yok gacele. Umam abah kaa ublek, abba baxa elle digaala'nnal kaa digaaleyyo ikkal,
Saawuluy atu arac akak raaqissehiyyak akah abe'nnah, abak suge cato kaak margiqa.
Ramad kok mabayaay, ku ramad kee ku doolat elle raaqeleeh, kulli way waarele› kaak inxic» iyye.
Sarrak Naatan amma 'yeh Dawuduh YALLI ta wacyil kaak iyyem warse.
Tohuk lakal Malik Dawud siraq adday YALLA-elle-yaqbudeenihiyya culla 'yeeh, tokkel daffa 'yeh fayla kee dooqa abe. Iyyeemih, «YALLAW, Mulki le Dageltaw, anu a axxul le maqaaney yoh abtehiyya geyam caddik le num hinniyo. Yoo kee yi buxah marak atu neh abteh tan maqaane, ni caddik fulta maqaane.
YALLAW, Mulki le Dageltaw, a saaku inkinnah duma neh abteh sugte maqaanek giffa 'ta maqaane neh abte. Yi ramadah kaadu sarrî dabaanal abtu waytaamat yabteh. Sahdaytu luk haysitta angaaraw tama'nnak tanih tan!
Yooy ku naqasuh yanihiyya isih taaxigehik, anu maca axco!
Aham, atu xagnisseeh isih yoh faxxeemiy yoh abtu waytaama. Tah inkih yoh akah abtam, ku gita yoo barissa'gidi.
YALLAW, Mulki le Dageltaw, ku nabna celtam matan. Ku bis lem matan. Yalli dibuk koo kinnim dumaak aaxaguk sugne. Yalli dibuk kooy; kok sah Yalli mayana.
Israayil ummattay isi mara abta'gidih naqoosinnak teyyeeqehiyyah bis le doolat addunyâ-bagul matan. Atu keenih abte kaxxa taama ku migaq addunyâ-bagul fayya hayte. Ku maray duma Masril edde suge naqoosinnak teyyeeqehiyya, qeebil bisoh gutuqak elle yamaateenimil, ken taagah wokkel suge mara baaxok teyyeeqeeh, Yalla 'yeenih aqbuduk sugen duyye baaxok kalteh.
YALLAW, Israayil mara isi maray way ayxeere waytahiyya abteeh; atu isih Dagelta keenih tekke.
«Dagelta kinni YALLAW, yooy ku naqasu kinni kee yi marah culte xagana xagur. Abeyyo intem neh ab.
Tonnal ku migaq antaabbeleeh; sahda inkih, ‹YALLAY Nabaamak Nabahiyya Israayil ummatak amol yan› 'yaanam axcele. Yi dardaarinna kaadu baxak baxal ku foocal raaqa dardaarinnay baye waahiyya abetto.
YALLAW, Israayil dooreh, Nabaamak Naba Dageltaw, ‹Buxa innih koh xiseyyooh, ramad kok aymaggeyyo› 'yaanam yok inte. Tonna-leemiik a dooqa edde aba niya yot gacte.
«YALLAW, Mulki le Dageltaw, atu Yalla kinnito. Yooy ku naqasu kinnihiyyah muxxo le xagana culteh tani'mmay, ku qangara digga le qangara kinnim aaxigeh.
Yok radda inteemih reeda baxak baxal akah raqta innah, isi barkat keenit hay. YALLAW, Mulki le Dageltaw, tah kaadu atu isih xagana akah culteemi. Tonna-leemiik, atu elle inte innal, yooy ku naqasuh yanik radda 'ya marat barkat kulli way heettom aaxigeh» 'yaanam iyye.

Waqla suggu 'yeenik lakal, Malik-Dawud Filistiin-marat qeebih qagteeh keenik yeyseh. Elle sugen baaxo keenik raaqiseh, abbootan keenik kale.
Tohuk lakal kaadu Mooyab marak yeyseh. Sarrak carbit yibbixe mara baaxok bagul deerih ken hayya heeh, akatal ken kiyassa heeh, sidoc-sidoc yakke marih addak namma-namma num keenik beyak ken qide. Tohuk wadir Mooyab-mari kay gabat gaceh, gabbara kaah acayuk yenen.
Sarrak kaadu Suuriyah rasuk Xooba deqsita aracal malikih suge Hadad-Qeder deqsita numuy Racob deqsita numih baxak yenehiyyat qeebi abeeh kaak yeyseh. Hadad-Qeder, Furaat weeqaytuk daga raqta exxat raqta baaxo gacsa'gidih, gexak suge waqdi,
Dawud alfi kee malcina boolih qaskaritay faras amok qeebi aba kee, ibi qaskarak labaatanni alfih num kaak yibbixe. Woo faarisik bool takkem gaari edde beyaana'gidih raaqiseeh, raqqa 'te faariisak xukcuunul yiggileeh iba waysiise.
Dabaaqah Damaskol yen Suuriyah mari, Malik Hadad-Qeder catoh qaskar ruubeeniih; Dawud qeebil labaatanna kee namma alfih takke qaskar keenik qide.
Sarrak Damaskoh-rasih addal isi qaskar hee. Tohuk wadir too mari kay gubat gaceeh gabbara kaah agdayuk raaqe.
Dawud qeebi elle abinnaan ikkel YALLI nasri kaah yecee.
Malik Hadad-Qeder gubal ten doolat abbobti luk sugte mango goobuy dahabak bicseenihiyya carbit keenik raaqiseeh, too gooba Yarusalaam magaala fan guure.
Kalah kaadu, Hadad-Qeder abbah elle suge namma magaalay Betac kee Berootay deqsittahiyyak mango nacaas bee.
Sarrak Hamat-rasul yen malikiy Tooqi deqsitahiyya, Dawud, Hadad-Qeder qaskarak inkih yeyseh 'yaanam yoobbe waqdi,
isi baxay migaaqah Yooram deqsitahiyya kaal ruube. Too baxak iyyeemih, «Naharak, ‹Salaamata kok iyye› kaak inxicaay, sarrak ‹Unkaq kok iyyeh, Hadad-Qederik qeebil teyseemi kok iyye› kaak inxic. A duyyey dahab kee lakqo kee nacaasak bicseenihiyya gabat kaah beyaay, ‹Mattacoh koh ruube› kaak inxic» iyye. Hadad-Qeder mango waqdi Tooqi deqsita malikit qeebi abak suge.
Malik Dawud too duyyey too malik kaah ruubehiyya YALLIH qibaadah tuxxiiqit elle assa innah abe. Tohuk kalah Edom kee Mooyab kee Qammon kee Filistiin kee Qamaalek deqsita maray qeebil akak yeysehiyyak dannabah orbise dahab kee lakqo, ta duyye lih hayya heeh, YALLIH qibaadah tuxxiqit elle assa innah abe.
Qasbô-Golo deqsita aracal Edom marak taban kee bacra alfih num qidda heeh yuduurek wadir, migaq kaak antaabbuk yontoobbe.
Sarrak inkih yan Edom rasul isi qaskar hee. Tokkel suggu 'ye mari kay gubat gace. Dawud elle gexinnaan ikkel abinnaan qeebil, YALLI nasri kaah acayuk yen.
Tonnal Dawud inkih yan Israayil rasuk amoyta yekkeeh, abbah akak yan mara inkih cakki kee qadaalatat xiinisak suge.
Yowabay Xaruya deqsitta barrah baxak yenehiyya qaskarak inkih abbah yen. Aciilúd-Yacoosafat deqsita num tikka intem yaktube numuk ten.
Aciitúb-Saaduk deqsita num kee Abiyatáar-Acimalek diini abbootan luk yenen. Seraaya deqsita num kaadu malikik kutbe-abeenah yen.
Yoyadáq-Banaaya Dawudut dacayrih tan qaskarih

Ayrok teena Dawud iyyeemih, «Malik Saawul buxah mari, tanim maay le? Yeneenik, ken catam faxa. Woh akah axcem, Yonaatan yok kataysak yen» iyye.
Saawul buxah mari, Xiba deqsita taamâ-num luk yeneenih, Malik Dawud too numuh farmo ruube. Sarrak Xiba yemeete waqdi, Malik Dawud, «Atu Xiba innaa?» kaak iyye.
Usukuuy, «Yeey, Xiba kinniyoh» kaak iyye.
Malik Dawud too waqdi kaak iyyemii, «Saawul buxah marak tu tenek, yoh warisey. Keenik tu tenek, Yalli yoo akah cate'nnah, anu kaadu ken catam faxak» iyye.
Xiba annah kaak iyye, «Yonaatanay Saawul baxah yenek lab-baxi raaqeh; usuk iba-maliiy migaaqah Mafiboset deqsita» kaak iyye.
Malik Dawuduuy, «Usuk ankel yan hay?» kaak iyye.
Xiba, «Qammiyél-Makir deqsita num lih, Lodabar deqsita mandaral yan» kaak iyye.
Too waqdi Malik Dawud Mafibosetih farmo ruube.
Mafiboset yemeete waqdi, Dawudut abeh yan assakaxxiyyah, foocal qansah baaxo xagam fan qununna 'ye. Dawud, «Mafiboset akak 'yaanam koo?» kaak iyye.
Usukuuy, «Yeey, yi amoytaw» iyye.
Too waqdi Dawud kaak iyyem leh: «Yok mameysitin. Ku abba yok kaxxa kataysak sugeemih sabbatah, koo catam faxak. Ku kaxxa-abba Saawul luk suggu 'ye baaxo inkih koh gacseyyo. Atu kaadu a saakuuk xabba haanam yi buxal adoobittaama» kaak iyye.
Mafiboset qagteh qansah baaxo xagam fan qununna 'yeh, «Gadda gey, yi amoytaw» iyye. «A yooy rabe kuti bis le kassitteemih, gadda gey» iyye.
Tohuk lakal Malik Dawud Xibah nammeyhaak seeceeh, annah kaak iyye. «Mafibosetih malik Saawul buxah mari luk suggu 'yem inkih aceeh an» iyye.
«Kooy ku xaylo kee koh taamita marak inkih kay baaxo abqurettoonuuh, kay daro afiiletton. Tonnal kay buxah mari maaqo geele. Mafibosetih tu gactek, usuk kulli way yi buxal adoobitele» kaak iyye.
Xiba, «Meqeh yi amoytaw, atu yok intem abeyyo» iyye. Xiba lab-xaylok taban kee konooy luk yeneeh, kaah taamita marak labaatanna takkem luk yen.
Tohuk lakal Mafiboset malik buxal hununuh too malik xaylo takme maaqo akamuk yen. Xiba kee kay buxah mara Mafibosetih taamiteenih, baaxo kaah yubquren. Mafiboset maaqoh malik buxal gaceemih sabbatah, Yarusalaamal elle yeede. Kaak namma ibi inkih diglo luk yen. Usuk Miika deqsita lab-baxa luk yen.

Waqla suggu 'yeenik lakal, Qammon rasih malikih yen Nacas rabeeh; kay baxay migaaqah Cannun akak iyyaanahiyya kay aracal malik yekke.
Dawud too malikih raba yoobbe waqdi, «Usuk meqem yoh abeemih, anu away kaadu kay baxah amqeyyo» iyye. Sarrak kaah le bagi maqaane kaah warisu waa mara Nacas baxah farmo ruube.
Too mari Qammon deqsitta baaxo gufe waqdi,
Qammon marih abbobti malikik inteemih, «Amoytaw, away Dawud a mara akah ruubem, nummah ku abbah assakaxxiyyah kot celtaa? Ku abbah taqdiyyah ken maruubinnay; sarrak qeebil nek akah yayse innah, ni magaala elle tani'nna gibittaay cubbussa heenih gexaana'gidi» kaak iyyen.
Cannun too yab yoobbe waqdi, Malik Dawud ruube marak debenik gambi mollaay, sartanay edde sugeenihiyya xiiqarel keenik qanxissa heeh ken xiiriye.
Too marat toh tekke waqdi, isinni baaxol woo ceelot yaduureenim kaxxa wacarriy keenil tekke. Dawud a xaagu yoobbe waqdi, «Annah buxa fanah maaduurinay, deben siinih ubukka 'yam fanah Yerikô-magaalal suga» 'yaanam keenih ruube.
Sarrak Qammon mari, Dawud naqabu xaamiteenim isinnik yeexegen. Tohuk gexxaamah, Suuriyah baaxok Beet-Racob kee Xooba deqsitta namma rakaakayak labaatanni alfi qaskariita lakqot bahsiisen. Tonnah kaadu, Toob rasuk taban kee namma alfi qaskariita kee, Maqka deqsitta baaxoh malik kee alfi qaskariita lakqot bahsiisen.
Dawud tah yoobbeeh, too waqdi qeebi keenit aba'gidih, elli haah yan qaskarak Yowab foocat hayya heeh ruube.
Qammon-mari qeebih fooreeh, inaytâ-magaalah keenik tan Rabba deqsitta magaalak culmeynat qeebi akak aboonu waan aracal gacen. Suuriya kee Toob kee Maqkah marah tu gactek, magaalak irol yan arac yibbixen.
Tohuk lakal Yowab, naqboytit-qaskar fooca kee salafak gacca 'teh qeebi keenit abtu waytam yuble waqdi, Israayil qaskarak inkih tayse qaskar doorru heeh, Suuriyah qaskarat fooca kee foocah eyseddi hee.
Raqqa 'te qaskarak Abiisay deqsita kay toobokoyta abbah akak hayya heeh, Qammon-qaskarat foocah raaqa arac ken yiysibixe.
Too waqdi Yowab toobokoytak iyyemii, «Suuriyah mari qeebil yok yaysem tublek, catoh yoh amaatetto. Qammon mari kok yaysem ublek, catoh anu koh amaateyyo» iyye.
Kaadu qagseh kaak iyyeemih, «Agiru tikay digga xic. Ninni mara kee ni Dageltih magaalah nagay yan qeebi abnaama. Ellecabol YALLI isih loowem akkele» iyye.
Yowab kee kay mara qeebih dadahte waqdi, Suuriyah mari kudeh.
Suuriyah mara kudah yublen waqdi, Qammon mari kaadu Abiisayak yoowweeh, magaalah adda culen. Toh yuble waqdi Yowab Qammon marih qeebik raaqeh, Yarusalaam fan yuduure.
Suuriyah mari Israayil-marak gaceenim isinnik yublen waqdi, qaskarak elli haanamah seeco aben.
Malik Hadad-Qeder, Suuriyah maray Furaatak darre le kabul sugehiyyah seeco abe. Too mari Ceelam deqsita arac fan yemeeten. Qaskar abbah keenik tenem, Soobak deqsita numuk ten. Soobak Xooba rasul malikih yan Hadad-Qeder qaskarak abbah yan numuk ten.
Malik Dawud ta xaagu elle gee'kkel, Israayil qaskar gaabossa heeh Ordon weeqaytuk woo qaxa raqta exxal Suuriyah qaskarat fooca kee foocah gacca 'yeenih qeebi elle aban arac ken yibbixsiise. Tohuk lakal qeebi radeeh,
sarra, Suuriyah qaskar wadir-wadirih toowwe. Too waqdi Dawud kee kay mari, Suuriyah qaskarak malcina boolih numuy gaari farasak qeebi abahiyya kee, morootom alfih qaskariitay faaris amok qeebi abahiyya qiden. Soobak deqsita numuy keenik qaskar abbah yenehiyya xaaguqal raaqeeh, sarrak carbi booxal elle rabe.
Malik Hadad-Qeder gubat sugte malikwa Israayil mari carbil keenik yeysem yoobben waqdi, ken lih bica haysiteeniih ken gabah gacen. Tohuk wadir Suuriyah-mari Qammon-mara carbil cataanamak raaqen.

Ciggiila sugum adday dardorti xeflih qeebih edde gexxahiyyat, Dawud, Yowab kee kalah tan qaskar abbobti kee Israayil qaskar qeebih ruube. Oson Qammon maral umam baaheenih, qaskarak qeebih yeyseeniih; Rabbay inaytâ-magaalah keenik tenehiyya maraasiyya heenih yabbixeenim faxen. Dawud isih magexinnay, Yarusalaam magaalal elle raaqe.
Ayrok teena Dawud carra waqlat xiinik ugutta 'yeh, isi qarih amol yewqe. Wokkel booxah yan aracal wonnak annah gexak suge waqdi, barra kaqalah yuble. A barra kaxxam qax muquk ten.
Tonna leemiik malik is kinni sahdayto yaaxigem faxe. Too waqdi farmoh num ruubeeh, woo num, «Tet migaq Batsabaqa. Abba teetik Alyamaay; tet ginnaaqot tabbixem, Uriyya deqsita numuy Ciitah yoobokehiyya» kaak iyye.
Too waqdi Dawud tet baahu waa mara ruubeeh, woo mari gexeh tet baahe. Tohuk lakal Dawud fido teetit faxe. Isiiy wasaktuk too waqdi kaqalteh sugteh. Sarrak isi buxah gexxe.
Waqlak wadir teedeqem isik tubleeh, wohim Dawuduh warissa'gidih farmo kaah rubte.
Toh yoobbe waqdi Dawud gaadi abbah yen Yowabak, «Ciitah yooboke Uriyya yoo fan rub» 'yaanamih farmo ruube. Yowab too farmo kaa gufte waqdi, Uriyya kaa fan ruube.
Uriyya yemeete waqdi, Dawud xaagu kaak abeeh, «Yowab kee qaskar mannah taniih? Carbi manna siinil leeh?» iyye.
Too xaaguk gaba kale waqdi, «Ahaysa, isi buxah gexay cawalak iba kaqalsitay offof» kaak iyye. Uriyya malik buxak yewqeh gexe waqdi, Dawud, buxah mattaco lakal kaak ruube.
Takkay immay Uriyya buxah magexinnay, malik gasol dacayrih tan qaskar elle xinta aracal ken lih xiine.
Dawud Uriyya buxah gexe weem yoobbe waqdi, kaah secca 'yeh, «Mango waktih buxal masugittok, buxah macah gexe wayte?» kaak iyye.
Uriyya kaal gacseemih, «Israayil kee Yuudâ mari qeebi booxal yaniih, Qahdih-Sandug kaadu wokkel ken lih yaniih, tonnah kaadu, carbi abbah yok yan Yowab kee, kay gubal tan qaskar abbobti gubbik bagul tan way, maaqo kee maqubuh buxah gexaah, inni barra lih xiinam anni'nnah abaah? Yi amoytaw, tannah taniimit ase wayu waamah ku gabal xiibita» 'yaanam iyye.
Too waqdi Dawud, «Hay, wonnal a saaku akkel elle assa inteh, xinna maacissa intek wadir, beera woo carbi booxa fan koo ruubeyyo» 'yaanam kaak iyye. Tohuk gexxaamah Uriyya woo saaku kee bar elle aseeh elle xiine.
Too waqdiiy Dawud afxagoh kaa arcibiseh kaa yiskirise. Takkay immay too bar kaadu xiinih buxa morbinnay, malik gasot dacayrih tan qaskarih aracal xiine.
Maaci maacise waqdi Dawud Yowabah yuktube warkat kaal yeceeh, «Tama warkat Yowabal bey» kaak iyye.
Yowabah yuktube farmô-warkat annah axcuk ten. «Qeebi rada waqdi, Uriyya qeebi elle qilsim table ikket qaskarak foocat kaa hay. Too waqdi qeebit akah raba'nnah edde kaa cabba haay, isinnih wadir kaak iissa 'xica» 'yaanam heeh yen.
Tohuk lakal Yowab kee qaskar magaala tabbixe'gidih maro magaalat haan waqdi, Uriyya, qaduwwi-qaskaray kaxxa agiirah tanihiyya edde ten aracat kaa hee.
Tokkel qeebi rade waqdii, qaduwwi-qaskar edde sugte aracak eweqqa 'teeh, Yowab-qaskarat qeebi abte. Too waqdi Israayil qaskarak tu takkem rabteeh; too marih addat Uriyya kaadu edde rabe.
Tohuk lakal Yowab woo qeebi elle yekke'nna warissa farmo Dawuduh ruube.
Woo farmo elle ruube numuk iyyeemih, «Carbi elle tikka 'ye'nna Dawuduh warissu wayta waqdi,
Dawud bagcarritta 'yeh, ‹Magaalat kaxxam xayyowwa 'teenih qeebi akah abteenim macaa? Magaalak gidaarat xaquh gacca 'yeenih gaysê-baxat siinit heeloonum mannal teegemen?
Duma Abimalik elle qiden inna kassa mahannitoonuu? Barra Teebex deqsita aracal gidaar amook eceyya kaat hayteeh, too eceyyat edde rabe.
Farmoh ruuben num Dawud fan yemeeteeh, Yowab kaak elle inxicca 'ye'nnal, carbi elle yekke'nna kaah warse.
Iyyeemih, «Qammon qaskar qandeh nek umuk sugteeh, qado-booxal nee yabbaxoonuh fooca kee foocah net yemeeten. Takkay immay wadir, akak yemeeten magaalak culma fanah, xiiriyak ken gacisne.
Sarrakaay magaalat maroh tan gidaaraak gaysê-xaylo net heeniih, qaskar abbobtik tu nek qiden. Uriyyay ku qaskariitah yenehiyya qiden marat qiden» iyye.
Toh yoobbe waqdi, Dawud kaak iyyeemih, «Yowabak ‹Aytikum› inxicaay, ‹Tekkeemit masakkitin. Qeebi yakke waqdi qeebit rabu waa num, num mayaaxiga. Away qeebit quuruk culaay, magaala ibbixa› 'yaanam kaak inxic» iyye.
Batsabaq tet baqli rabem toobbe waqdi, arka tet tibbixe.
Rookak gaba kalte waqdi, Dawud, «Yi qari am» 'yaanamih farmo teetih ruube. Sarrak digibih tet abiteeh, lab-baxa kaah xalte. Takkay immay YALLI Dawud abem yinqibeh.

YALLI, Dawud abem yinqibeemih sabbatah, nabi Naatan kaa fan ruube. Naatan kaa fan yemeeteh, kaak iyyemii, «Namma num inki magaalal tene iyyen. Numuk teeni keenik gaddalih yeneeh, akitti baacoytak yene iyyen.
Gaddalih yan num mango illi kee laa luk yen.
Baacoytah yan numuh tu gactek, inki anaqtoy xaamite luk yene iyyen. Too num too anaqto, baxáh innal, amo akak wagitak isi buxal isi xaylo lih tet yeynebe. Maaqok isih yakme maaqo is lih tet adoobisak, isih elle yaaqube kobbaayak lee tet afaquk tet qarisak yene iyyen. Xiin kinni-way amô-ginah isi carayal tet xiinisak yene iyyen. Hununuh kacanuh sammok xalen baxáh gide teetih assalluk yene iyyen.
Ayrok teena qibnayti gaddali buxa yemeete. Taaxige gaddali, yemeete qibnaytuh isi saqak lac qidam cabba heeh, taaxige miskinti-anaqto beyya heeh qibnaytuh yusguude.»
Naatan tama ceelallo kaah warissa hee waqdi, Dawud a gaddali abem yoobbe waqdi kaxxam bagcarrite. Iyyeemih, «YALLAY waarahiyyah nabnal xiibitaah, tah rabi akah yaguude numuk tanih tan» iyye.
«Racmat sinnih annah tan umaane abek wadir, beyyi heemih gide affara adda yagdiyem kaal tan» iyye.
Too waqdi Naatan kaak iyyeemih, «Hay, tonnah tanim abtem koo!» kaak iyye. Qagseh, «YALLAY Israayil doore Dagelta kinnihiyyak farmo koh abbixe. YALLI kok iyyaamah, ‹Israayil malik takke'gidih koo dooreeh, Saawul kol baahe raareemik innih koo cateeh,
kay midir kee kay agabu koh ecee. Yuuda kee Israayil rasuk inkih malik koo abe. Aham koo xiqe wannah, namma adda a gid takkem uxih koh osise raare.
Hay, yi amri cinna hayteh makkook isi amril taamitte. Yi garil annah tan gacta taamat akah assem macaay? Uriyya qiddem Qammon mara'mmay, wohim elle takke'nna bicissem koo. Uriyya barra isih haysitte.
Yoo hawwenna hayteh, Uriyyâ-barra isih abitteemih sabbatah, ku ramad carbi gadda akkele› 'yaanam YALLI kok iyya.
Qagseh kaadu kok iyyaamah, ‹Ku buxah marak addak umaane koo abbixele. Isi namma intih abalih, ku agabu kok kalla heeh, kol xayi numih gabal heeyyo. Too num qado-laqo sahdak foocal fido keenit faxele.
Atu abte umaane uqurat abte'mmay, anu taway kok axcem gubbik bagul inkih yan Israayil mari elle yable'kkel kot absiiseyyo› 'yaanam YALLI kok iyya» kaak iyye.
Too waqdi Dawud nabi Naatanak iyyeemih, «Anu nummah YALLAL dambi baahe» iyye.
Sarrak Naatan annah iyye. «YALLI dambik qafu koh iyyeh raba mabta.
Takkay immay away abteemil YALLA bursutteemih sabbatah, away xalte baxi kok rabele» kaak iyye.
Too waqdi Naatan isi buxah gexe.
YALLI, Uriyyâ-barra Dawuduh xalte baxat lakima ruube.
Too waqdi Dawud, baxi kaah qaffoota'gidih, Yalla kallace. Maaqo afah xagu cineeh, kulli bar isi qari culla 'yeh qarik baaxal deerih gacca 'yeh, elle maaca fan sugak yen.
Buxal kaxxa taamat yen maray kaal xayuk raaqak yenehiyya kaal gexak, «Ahaysa ugutay akkek kat» 'yaanam kaak axcuk yeneeniih, woo aracak kaa ugsaanam faxak yenen. Takkay immay usuk toh keenik mango adda cineeh, maaqo kaadu ken lih akamuk mananna.
Ayyaamak lakal woo awki rabeeh, too waqdi kay buxal taamat yen mari woh kaah warsaamak meysiteh. Oson sittak iyyeenimih, «Awkal rooci anih, kaal lih yabnem oggolak masuginnak, away ‹Baxi kok rabe› 'yaanam kaak innek, abu waam iyyi yaaxigeh yaniih? Ah kaah warisnek, tuk teena isil baaham takkeh» iyyen.
Dawuduh tu gactek, tutuc axcih ken yuble waqdi, awki rabem yeexegeeh, «Awki maay rabee?» keenik iyye.
«Yeey, rabeh» kaak iyyen.
Too waqdi Dawud woo elle suge qari-baaxak ugteeh, kaqalla 'yeh amo filla heek lakal, edde suge sarak katta 'yeh meqe sarat gace. Tohuk lakal YALLIH Qibaadah-Qaril YALLA yaqbude'gidih gexeeh, tokkel YALLA yuqbude. Sarrak isi buxah yuduureeh, buxa gufe waqdi, «Maaqo yoh baaha» iyyeeh, maaqo kaah baaheeniih; yokme.
Kay buxal taamat yen mari ah yuble waqdi kaak iyyemii, «Awkal rooci yen saaku kaah weeqakaay, maaqo cinak sugteh; awayay awki rabehiyya ugutta 'teh maaqo akah takmem waagisnehik macaay?» kaak iyyen.
Too waqdi keenil gacsemii, «Nummah awki rabe'kah yen saaku maaqok soomuh gaceh weeqeh; woh akah abem, ‹YALLI yoh racmateleeh, awka rabak yoh catam takkeh› 'yaanam bagut ascubuk suge.
Awayah tu gactek, awki rabeh yanik, macah maaqo cinaah? Rabak kaa gacsam maay duudaa? Ahaysa anu kaa fan gexeyyo ikkal, usuk yol magaca» 'yaanam iyye.
Tohuk lakal Dawud isi barray Batsabaq deqsitta, baxi raba akah hawwenta'nnah, tet ruffa haamat gaceeh, fido teetit faxe. Is bagut kaah haysitteeh, lab-baxa kaah xalte. Dawud woo baxak migaaqah Suleeman iyye. YALLI woo awka yikcineeh,
nabi Naatanak iyyeemih, «Ama yooboke awkak migaaqah Yadidya inxic» 'yaanam iyye. Wohuk maqna YALLI yikcine numu 'yaanama. A migaq, YALLI kaa yikcineemih sabbatah kaah yeyyeeqe migaaqa.
Tohut yanin waqdi Yowab, Qammon-marak inaytâ-magaalah gaadut yeneeh, malik elle suge caafat teetik yibbixe.
Too waqdi Dawuduh farmo ruubeeh iyyeemih, «Rabbâ-magaalak leeh arac ibbixeh gabat raaqiseh ani'mmay,
taway qaskarak raqqa 'tem gaabossa hay magaala tabbixe'gidih am. Anu a magaala usuk raaqise yok 'yaanam mafaxak, amay isih ibbix» 'yaanam kaah ruube.
Dawud too farmo yoobbe waqdi, qaskarak elli haam gaabossa heeh Rabbâ-magaala fan gexe. Too magaalat qeebi abeeh yibbixeh.
Qammon mari yalla iyyeh aqbuduk suge Milkom deqsitta ceeloh amot suge dahabak bicsen kalabta bee. Too kalabta miizaanal heen waqdi, qilsah soddom kee koona kiilo akkuk ten. Woo kalabtah bagul bilqah qax-meqe xaa yeneeh; Dawud too xaa beyya heeh isi kalabtah addat hee.
Magaalal suggu 'ye mara yeyyeeqeeh, miisaar kee maataka kee godmat daadur bicisa keenik iyyeh ken dirkise.

Toh tekkek wadir waqla gexxe. Dawud baxi Absalaam digibe wayte qax-meqe maqanxá luk yen. A awká migaaqah Tamaari deqsitak ten. Dawuduk gersi baxay Amnon deqsitahiyya Tamaari yikcine.
Kaxxam tet yikcineeh, tet kacanuh lakimah aracal gace. Tamaari bikrit teneeh; tonna-leemik Amnon tet geelem makkalinnaay, tohuu biyak kaal tekke.
Takkay immay Amnon, Yonadab deqsita qammih-baxa kataysah luk yen. Yonadab-abba, Simqa deqsita Dawud saqalak ten. A qammih baxi kaxxa cubbi kee wale luk yen.
Qammih baxak iyyeemih, «Ale yaalo! Malik baxah tan way, kulli saaku cisab kol takkem macaay? Sugay tanim macaay? Yoh warisey» kaak iyye.
Too waqdi Amnon, «Toh kinnim koh warisu waah, yi abbah baxa Absalaama lih ina kee abba le Tamaari deqsitta awkáh kacani yoo yibbixe» kaak iyye.
Yonadab too waqdi kaak iyyemii, «Tonnal abtam hay! Gexxa 'xicay qarkaytol qaxah gacay lakmissam cel. K'abba kot boysita'gidih yamaate waqdi, kaak intaamah, ‹Ku maganak, yi maqanxá Tamaari maaqo yoh abta'gidih yoh rub. Anu tet elle able'kkel, is maaqo yoh bicissaah, isih afat yoh haytam teetik faxak, tet yoh rub› kaak inxic» iyye.
Amnon «Meqeh» kaak iyyeeh; kataysa kaa elle yescesse'nnal, lakmisam cella heeh qarkaytol gace.
Malik tah yoobbe waqdi, kaat boysita'gidih gexe. Kaal yemeete waqdi, abbak iyyemii, «Ku maganak Tamaari maaqo yoh abta'gidiiy anu tet elle able'kkel isi gabak yoh bicisse gaqamboytay kaxxam meqehiyya isih afat yoh haytam faxak, tet yoh rub» kaak iyye.
Too waqdi Tamaari Malik-Dawud buxal sugteeh; farmo teetih ruube. Teetik iyyeemih, «Amnon-buxa gexay, maaqo atu kaah bicis» teetik iyye.
Too waqdi is Amnon fan gexxeeh; tokkel usuk qarkaytô bagul qaxah teetih suge. Too waqdi arquseenih sugen qagina bahha hayteh arqusseeh, sarrak usuk tet elle yable'kkel gacca inteh gaqambo kaah bicisse. Woo gaqambo alassa hayteh,
usuk yakme'gidih distik eyyeqqa hayteh kaah bahte. Takkay immay usuk yakamu cineh. Too waqdi kaa'lih yen marak inkih, «Gexa» iyye. Too mari inkih gexe.
Too waqdi teetik iyyemii, «Ama gaqambo a qarkayto fan annah yoh baahay, isi gabaak afat yoh hay» teetik iyye. Gaqamboyta ugussa hayteh kaa fan bahte waqdi, xabba tet heeh is fanah hirigga tet heeh, «Amay a qarkaytol yo'lih gac» teetik iyye.
Too waqdi kaak intemii, «Kat bas qaybih tanim maxcin, yi toobokoytaw! Tahah yoo madirkisin. Tah Israayil addal abeh umaamak kat. Uma-taamah yoo magorrisin» kaak inte.
Qagisseh, kaak inteemih, «Ah yot tikka 'teh, elle raaqa'kke mayyuuy; atu kaadu ahat assek, Israayil rasul qaybit radettom ixigay. Ahamat assaamak, ku maganak malik lih yaabay. ‹Tet yoh ab› intek, yoo koh abelek, ku maganak ahak raq» kaak inte.
Usuk tet yaabat baaqid mahanna. Caylah teetih aabbuk manannaay, tonna-leemiik teetik yeyseh tet cayliseh.
Tet geek lakal uma'nnah tet yinqibe. Duma kacanuh teetih assalluk suge'nna, naqabuh teetih yesselle. «Kat ugutay, buxak yok eweq» teetik iyye.
Is kaak intemii, «Magexa. Away yoo ruubaanam, yol bahteh tan umaanek lafitta umaane kol akkelem ixig» kaak inte.
Takkay immay Amnon tet yaabat baaqid mahannay,
buxal kaah taamita numuh secca 'yeh, «A barra foocak yok kal. Wonnah afah tet eyyeeqay qari teetit alif» kaak iyye.
Tama num afah gutuqak tet yeyyeeqeeh, qari addak teetit alfe.
Too waqdi Tamaari xer kameesiy namma gaba xeerihiyya xagarat luk ten. Woo dabaanal wonnah yan sartan haytam, digibe wayte malik xaylok ten.
Tohuk lakal Tamaari gombod amol isik caxxeeh xagarat le kames qanxisseeh foocal namma gaba isik hayya hayteh weeqak gexxe.
Tet toobokoyti Absalaam ah yuble waqdi iyyemii, «Amnon koo maay caylisee? Yi maqanxáy, bas, ahimih manneeqebbin. Usuk abba ko'lih le ku toobokoyta'mmay, aham atu gersi marah mawarisin» teetik iyye. Tohuk wadir Tamaari Absalaam buxal gacteeh, tokkel teetit tekkeemih dibuukitteh, maxhaxxeh.
Malik Dawud ah yoobbe waqdi, kaxxam bagcarrite.
Absalaam kaadu Amnon kay maqanxá cayliseemih sabbatah, kaxxam kaa yinqibeeh, afti yab kinni way kaa'lih luk mananna.
Namma sanatak lakal, Absalaam Baqal-Caxor deqsita aracal illik xagor kalam faxe. Baqal-Caxor, Efrayim magaalal xayi aracak ten. Too ayrot malik xaylok, «Num raaqe waay tokkel qibnaytiino siinih abak yol ama» iyye.
Dawud fan gexeeh kaak iyyemii, «Illik xagor kalam faxak, woo ayro koo kee ku gubal taamitta doolat abbobtik wokke qibnaytiinoh yol amaatetton» kaak iyye.
«Aleey, yi baxaw, nanu inkih woo arac nakkeemiik nemeetek, wonni qibnaytiinol koo biyaakele» kaak iyye.
Absalaamah tu gactek, kaat qagamqagseh, «Tamaateenim meqe, yi abbaw» iyye. Malik, «Aleey yi baxaw, neh mataqabin immay abtam kol tamqay» iyye.
Absalaam too waqdi abbak iyyemii, «Hay meqek, ahaysa bas Amnon yamaatay inxic» kaak iyye.
Malik Dawuduuy, «Kaa akah sectam faxxam macaay?» iyye.
Takkay immay Absalaam qagamqagisak, «Kaa faxa» axcuk kaa kallace. Sarrak Dawud Amnon kee kay tooboko inkih wokke gexxam keenih oggoleh.
Tohuk lakal Absalaam malikih taguude xigla bicse.
Kay taamat yan marak iyyemii, «Amnon kaxxam yaskirem tablen waqdi, cubbusak suggu 'xicay; anu amri siinih aceeyyok, isin kaa qida. Mameysitina. ‹Macah kaa qiddeeniih?› siinik iyya mari yenek, yoo liton. Labha tikaay, tamahal namma kalbi mahana» keenik iyye.
Absalaam taamat yen mari, usuk keenik elle inxicci iyye'nnal, Amnon qideenih. Too waqdi raqte toobokok kulli numuuy isi bakilit koreh kude.
Oson buxa gufe'kal gitat yanin waqdi, Dawuduk iyyeenimih, «Absalaam, xaylo kok qideeh ku xaylok num maraaqinna» iyyen.
Too waqdi malik sollu 'yeh sartan isik qanxiseeh, qari-baaxal afah rade. Kay buxal taamita kay mari kaadu sara isik qanxise.
Too waqdi kay saqlih baxi Yonadab kaak iyyemii, «Malikow, oson ku xaylo inkih maqidinnoonuy, rabtem dibuk Amnoonu. Absalaam ahat asu waam, Amnon kay maqanxá Tamaari caylise saakuuk foocal qellisak mananna.
Tonna'mmayii xaylo inkih kok qideenih iyya marih xaagu maabbin. Rabtem dibuk Amnoonu» kaak iyye.
Oson tohut yanin waqdii, Absalaam woo arac cabeh kude. Sarrakaay dacayrih suge qaskariiti butta yakke mari Coronyim qaleh gitaak amaatih yuble. Too waqdi woo qaskariiti malikil gexeeh yublem kaah warse.
Yonadab Dawuduk iyyemii, «Too tamaatem, ku xaylooy; oson amaate loonu 'yaanam kok exceh suge» kaak iyye.
Yonadab tah inxicci 'yeh gaba kale waqdi, Dawud xaylo temeeteh. Kaxxam boogisak qari culen. Dawud kee kay gubal taamita doolat mari too waqdi kaadu inkih weeqah hayya heen.
Absalaamah tu gactek, Qammihud baxa Talmayi
Wohuk elle ugte'kkel, Absalaam maxhax kaa yibbixe.

Yowab, Malik Dawud Absalaam waytik gexxaamah kaxxa maxhax yibbixem yuble waqdi,
kaxxam bagi cubbi le barray dabqah Takooqa deqsitta magaalal tenehiyya kaa fan ruube. Woo barrak iyyemii, «Dawud fan gex. Gexxa way rookat sugte barra ceelay, qatri mahaysitinay, mango udduruh rookitak sugte barra ceelay kaal gex. Sarrak kaa fan tamaate waqdi, anu taway kok elle inxicca axce'nnal kaak axcetto» teetik iyyeeh, intu waytam warissa teetih heeh tet ruube.
Too yaabal taaxige barra malikil gexxeeh, kay massakaxxah baaxo qansah xagtam fanah qununna inte. Sarrak, «Yi malikow, ku cato faxak emeete» inte.
Malik Dawud, «Catoh maca faxak temeeteeh?» teetik iyye.
Too waqdi kaak intemii, «Yi amoytaw, yi baqli rabeh yaniih, gubna kinniyo.
Lab xayloh nammay luk suge. Too urri, ken kalkaala mari elle deedala arac, qeebih titta beeniih; tiyak teeni too qeebit yok rabe.
Taway hay, yi amoytaw, yi mari inkih qaduwwi yok yekken. ‹Awka qide awka caneh qidna'gidih nel kaa bah› yok iyyen. Ta awkay raaqehiyya keenil eceek, baxa maleh raaqu waah aniih, inki baxay niyah luk sugehiyya yok qidaanam faxan. Ken abba ramad maleh cabaanam faxaana'mmay, tahak tuk teena yoh inta'gidih kol emeete» inte.
Too waqdi malik teetik iyyeemih, «Atu isi buxah uduuraay; a caagid anu innih bicseyyo» teetik iyye.
Barra kaak intemii, «Atu abba haytaamah qellat yoo kee yi buxah maral gacay. Qellatah koo kee ku buxah mara akak barih raaqetton» inte.
Too waqdi malik qagseh teetik iyyeemih, «Koo meysiisa mari yenek, yol baahaay, wadiriik koo mataqbisan» iyye.
Is kaadu qagisseh kaak inteemih, «Yi malikow, raaqe baxa caneh yok qidam faxa numuk uma biilu yoo catettoomuh, YALLAY ku Dageltah yanih migaaqal xagna yoh acuy» kaak inte.
Dawud teetik iyyeemih, «Ku baxal dagoohim baxa kinni way num baahu alliile wayu waamah, YALLAY waarahiyyah migaaqal koh xiibita» teetik iyye.
Too waqdi kaak intemii, «Inki qangara ko'lih yaabu waa, yi malikow» inte.
«Meqehik, yaabit» teetik iyye.
Too waqdi kaak intemii, «Atu annah yan qellat Yallih maral macah bahtee? Isi baxay marin baaxol yanihiyyak uduura maxcinnito. Away inteemil isih isil mekeltem deqsitta.
Nanu, caxitte lee innal, wadir manaduuraay inkih rabah nan. Takkay immay Yalli marin baaxo megloh gexe num elle yaduure gurra kaah bicsa'kkal, kaa maqida.
Taway hay, yi malikow, ummat yoo meysisseemih sabbatah, kol emeete. Yoh tu gactek, malik yi yab oggole le 'yaanam niyal hee.
Anu axcem aabbeleeh, yi baxa qidam faxa numuy Yalli neh yecee baaxok nee yayyaaqem faxahiyyak nee catele 'yaanamah niya kol heeh emeete» inte.
Qagisseh kaadu intemii, «Yi malikow, atu Yallih malaykattih gideey, umam kee meqem tittak baxissu dudda. Tonna-leemik, malik yoh culu waa xagni yoo catele, 'yaanam inni afqadol heeh emeete. YALLAY ku Dagelti kinni ku qaxa yakkay!» inte.
Too waqdi malik teetik iyyemii, «Inki qangara koo esseru waak, nummat yo'lih yaabe mantuu?» teetik iyye.
«Yi malikow, faxxa haytam yoo esserit» kaak inte.
Teetik iyyemii, «Aham kok inxica intem Yowab maay kinnii?» iyye.
Too waqdi barra kaak intemii, «Away atu yol esserta esserok elle asillime'nna mayyu. Aham yok inxica intem kaa kinniimih ku gabal xiibita. Ta yab afat yok haytem kaa kinnih» inte.
Qagisseh intemii, «Yowab tah akah abem, away yan caalat gitah gacsa'gidi. Yi malikow, kasah Yallih malaykah inna litoh takku waytam taaxigeh» inte.
Sarrak, malik Yowabah secca 'yeh; yemeete waqdi, kaak iyyeemih, «Atu faxxem takkayik, gexay Absalaam bah» kaak iyye.
Yowab malik-massakaxxah baaxok bagul qununna iyye. Sarrak malikih dooqa abe. «Yi malikow, koo esserem yoh oggolteemih sabbatah, ku intit kaxxa num ekkem aaxigeh» iyye.
Waqalak wadir kaa baaha'gidih, Gasur fan gexeeh; Absalaam gabat hayya heeh wadir Yarusalaam fan yuduure.
Takkay immay kaa baahen waqdi, malik iyyemii, «Absalaam isi buxal gacaama; yi inti kay inti able waytaama» iyye. Tohuk gexxaamah Absalaam dabqah isi buxal gaceeh, too ayrook wadir abbat mangoorowinna.
Israayil baaxol qax-maqaaneh Absalaam innah yan num mananna. Amok xagortaay ibak lifiqih amma 'yaanam cooca luk mananna.
Amô-xagorti kaak kaxxam manguk yeneeh, sanatal inki adda tet argaquk yen. Xagorti kaak kaxxam yanbeh yaxxeere waqdi, qilsah namma kiilok fula akkuk yen. Woh elle timixxigem, woo dabaanal malik buxal qilsi duyye elle keexak sugen miizaanak ten.
Absalaam lab-xayloh sidoc kee say-baxá luk yen. Baxá migaaqah Tamaari deqsitak ten. Is kaxxam qax-muquk ten.
Absalaam malikih ambullee'kal namma sanat Yarusalaamal suge.
Sarrak, Yowab fanah farmo ruubeeh, «Yi abba fanah farmo kol ruuba'gidih yoo guf» 'yaanam kaah ruube. Takkay immay Yowab kaal mamatto. Absalaam kaadu qagseh gersi farmo kaah ruube. Yowab kaadu too farmol maamattinna.
Too waqdi Absalaam is lih taamita taamat le marak iyyemii, «A yi buqrek garit tanim, Yowab buqreey; gabru deqsitta daro kaah yoobokeh yanik, gexay gira kaak edde ruuba» keenik iyye. Oson gexeenih woo buqret gira ruuben.
Too waqdi Yowab Absalaamal yemeeteeh kaak iyyemii, «Ku mari buqret gira yok akah ruubem macaay?» kaak iyye.
Absalaam kaal gacsemii, «Anu ama 'yaanamih farmo koh ruubeeh mamattito. Tohuk gexxaamah, ‹Gira edde ruuba› keenik exce. Malikil gexxa 'teh, anu Gasuruk akke fan akah emeetem, yoh kaak essertam kok faxe. A baaxo amaateemik, wokkel elle aadem yoh aysuk ten» kaak iyye. Yab tokket mayseedinnay bisoh beeh, iyyemii, «Away malikit angoorowem faxak, kaat elle angoorowe'nna yoh bicis. Hoxissem yoo tekkek, usuk raba yol yackumay» iyye.
Tohuk lakal Yowab Malik-Dawudul gexeeh, Absalaam kaak inxicca iyyem kaah warseh. Too waqdi malik, Absalaamah ama 'yaanamih farmo ruube. Absalaam kaal yemeeteeh qansa kaak baaxo xagtam fan massakaxxah qunuune. Malikiiy fugga kaa heeh kaa arcibiseh.

Tohuk lakal Absalaam faariisa kee faariisat giitak beyan gaari bicsiteeh, toh lih kaadu kontom yakke maray dacayrih kaat gacu waahiyya haysite.
Saaku-saaku dibroh ugutta 'yah, magaalak akak yawqen giti afal soolak suggu 'yah, wokke malikil cokmi goranah amaatinnaan marah seecak yen. «Mankek temeeteenih? Maa kedoh toobokeenih?» keenik axcuk yen.
Woo mari akak yemeete'kke kaah warsa waqdi, «Tableeni labhay! Yab siinih iyyah yani'mmay, malik isi aftok hee maray yab siinih gitat abu waahiyya mayan» keenik axcuk yen.
Yab tohut aysaadayuk manannaay, axcuk yeneemih, «A saaku anu cokmaabak sugiyyoy, abaluk tenen. Sarrak tu waa num yanuu, tu edde tekke num yanuu, yi fanah siinik yamaatay, anu yab qadlit keenih kureyyok» 'yaanam keenik axcuk yen.
Sahda kaal tamaateeh, assakaxxiyyah amo ramma kaah haanam faxan waqdi, keenik yookomeh matarra keenih iyyah aliilit ken xabba haak ken fugutak yen.
Absalaam kulli Israayilih yooboke numuy malik yab keenih kura'gidih malikil yemeetehiyyak tonnah abak yen. Tonnal mango mara isi qaxat hee.
Absalaam affara sanatih gide wonnah abak sugeek lakal, malikik annah iyye. «Anu Suuriyal Gasur deqsitta magaalal en saaku YALLAK, «YALLAW, Yarusalaam yoo gacissek, Cebron-magaalal koo aqbudeyyo 'yaanamal YALLAH nadri culeh en. Tonna leemik YALLAH cule nadri aba'gidih gexam faxak, yoo rub» kaak iyye.
Malik Dawud, «Wagri ko'lih yanayik, gex» kaak iyye. Too waqdi Absalaam Cebron fan gexe.
Takkay immay wokke gufe waqdi, Israayilih ubukka 'ye marah inkih farmo ruubeh iyyemii, «Baantah anay taabben waqdi, anay fayya haay, ‹Absalaam Cebron-magaalal malik yekke› inxica» keenik iyye.
Absalaam, yo'lih gexa akak iyye maray Yarusalaamak Cebron magaala fan kaa'lih gexehiyya namma boolih gide akkuk yen. A mari usuk isi bagul malsem aaxaguk manannaay, tu aaxige'kal kaa'lih gexen.
Usuk sadgat kabuk teenak abeeh, kabuk teenak kaadu Giilô-magaalal yan Acitoofal deqsita numuy Malik Dawuduh fayu acayuk yenehiyyah farmo ruube. Waqlak wadir malikil malsen mala digga baahak bahteeh; Absalaam kataata mari amagguk yemegge.
Num Dawuduh farmo baaheeh, kaak iyyemii, «Israayil mari Absalaamak, ‹Ku kabut gacennooh ko'lih rabenno› 'yaanam axcuk yenen» iyye.
Too xaagu gee waqdi, Dawud, kay gubal taamita maray Yarusalaam addal yanik iyyemii, «Absalaamak nasillimeemi. Xayuk ugutay nee beya. Woh abe waynek, kaa kee kay mari amaateleeh, num macabaanaay, magaalal sugu waa mara inkih selelon» keenik iyye.
Too mari, «Amoytaw, atu nek aba intem abenno. Meqeh» kaak iyyen.
Too waqdi malik, kay gubal taamita doolat mara kee isi buxah mara gabat hayya heeh, daqaarime. Kay caggoh gubih caggoh nikaacat yabbixe agabuk taban buxa dacrisa'gidih elle cabe.
Malik kee kay mara magaalak eweqqa 'yeenih ellecabot yen qari gufen waqdi sollu iyyen.
Kay gubal taamita mari kaadu sollu 'ye. Too waqdi kaat dacayrih tan qaskar kaal taturteh foorte. Sarrak laca boolih numuy duma Gat-magaalak kaa'lih temeeteh sugtehiyya kaadu kaal taturteh gexxe.
Malik Dawuduu, Ittay deqsita numuy Gatak yemeete marih abbah yenehiyyak iyyemii, «Atu ne'lih magexinay uduur. Kimal yemeete qibnaytu kinnito ikkal, anu innih gexa'kke maaxigak, inni lih koo mameekisa. Qusba malik lih baaxol elle raq. Isi mara gabat beyaay uduur. YALLIH maqaane koo taafay; YALLI wakali koh yakkay» kaak iyye.
Ittay kaal gacseemih, «Gexinnaan ikke ko'lih gexeyyooh, rabtek ko'lih rabeyyoomuh, YALLAY waarahiyyah migaq kee ku manol xiibita» iyye.
Too waqdi malik kaak iyyemii, «Meqeh hay, wohoysa titta lih gexenno» kaak iyye. Too waqdi Ittay is kee isi mara kee buxâ-mara luk foore.
Dawud kataata mari foore waqdi, ummatta weqteh. Sarrak Dawud kee Dawud-mara Kidroon deqsita buyyik sinam elle dago baaxo fanah haysiten.
Sek-Saaduk kee Leewih yooboke maray Yallih Qahdih Sandug akkuquk baaheenihiyya kaadu yemeeten. Woo Sandug daffessi heeniih, magaalak sahda inkih taturtam fanah akkuqe'kal sugen. Sek-Abiyataar kaadu wokkel ken lih suge.
Tohuk lakal malik Saadukuk iyyemii, «Qahdi-Sandug magaala fan gacis. YALLI meqem yoh faxek, tet able'gidih is elle yok raqta arac ayrok teena yoo gacsele.
Usuk yoo faxe week, isih faxem yok abbaasitu waa kaak; Qahdih-Sandug gacis» kaak iyye.
Tohut macabinnay kaadu qagseh Saadukuk, «Koo kee Abiyataar, ku baxa Acimqax kee Abiyataar baxa Yonaatan gabat beyay uduura. Amaan sin lih yanay.
Yi tiyah tu gactek, isin tu elle tani'nnih farmo yoh rubtaanam fanah, bacarih tan baaxol Ordon weeqaytu akak taban tabeenah garil sugeyyo» iyye.
Too waqdi Saaduk kee Abiyataar, Qahdih-Sandug wadir Yarusalaam fan gacisseeh, tokkel elle yeeden.
Dawud ‹Madeera-li Qale› deqsitak ten qale boogisak yewqe. Too waqdi ib-qassih yeneeh, amot saro heeh yen. Kaa'lih yen mari yakkeemiik kaak kaxxih amô-sara isik hayya heeh, woo qale kaa'lih boogisak yewqen.
Dawud, «Acitoofal Absalaam marat yengele» 'yaanam yoobbe waqdi, YALLA kallaceeh, iyyemii, «YALLAW, Acitoofal fayu foyya ab» iyye.
Dawud qaleh amoy Yalla elle yaqbudeeni gufe waqdi, aamanuk yen kataysay migaaqah Cusaay deqsitaah, Qarka deqsita gulubuh aabakuk yenehiyya gee. Cusaay Dawudut tekkeemih sara isik qanxiseh yeneeh, amol ballaaqe luk yemeete.
Dawud too waqdi kaak iyyeemih, «Akkel yo'lih gactaamah yoh xiqtam mantu.
Takkay immay Absalaam fan uduuraay, kaak intamaa, ‹Anu ku abba digga luk taamitak akah suge'nnah, koh kaadu taamiteyyo› kaak inxic. Tonnal Acitoofal yecee fayu oggole ken kaletto.
Sek Saaduk kee Sek Abiyataar wokkel taniih; Absalaamak aabbinnaan xaagu too seekah waris.
Acimqax kee Yonaatan deqsitta ken xayloh nammay wokkel yaniih; xaaguk geyya haanam keenil yoh ruubeloonuk, keenih waris. Toh kaxxam yoh xiqele» kaak iyye.
Cusaay toh kaak oggoleeh, too waqdi woo magaala fan yuduure. Absalaam kee kaak, mariiy kabuk magaala inki adda culen.

Dawud qaleh amook, qunxuum addah ooba waqdi, garciik Xibat yongoorowe. Xiba Mafibosetih taamita numuk ten. Xiba, namma boolih gaqamboyta kee, kafsen qinab-xaylok bool gaqamboyta kee, bool yakke caxâ-miru kee qinabak bicsen kamrik kiben saar, koori le danoonak nammayay cixut yabbixehiyyal eerra heeh baahe.
Malik Dawud, «Ahak inkih maca abta'gidih bahte?» kaak iyye.
Too waqdi Xiba kaal gacseemih, «A danoona ku buxah mari edde gexa'gidih baaheeh, gaqambo kee caxâ-miru labha takme'gidih keenih baahe. Qinabak bicsen kamri, bakarroytah tan baaxol gexok cawalan waqdi, yaaqubeeni'gidih keenih baahe» iyye.
Malik Dawud, «Ku abbah baxih baxi maca abe?» iyye.
«Usuk Yarusalaamal elle raaqe. Akah raaqem, ‹Israayil mari yi kaxxa abbah dardaarinna yoh gacsele› 'yaanam niyal heeh, tohuh raaqe» kaak iyye.
Too waqdi malik, Xibak iyyemii, «Mafiboset luk suggu 'yem inkih kuumu» kaak iyye.
Xiba too waqdi, «Anu ku naqasu kinniyok, koo ruffa haa num yoo abay» iyye.
Malik Dawud Bacurim gufe waqdi, Simqi deqsita num kaah garaye. Simqi Saawuluh ramad luk yeneeh; kaak abba Gera deqsita numuk ten. Usuk Malik Dawud yuble waqdi kaa abaareh.
Kaa kee doolat maray kay gubal yanihiyyat xeet hee. Dacayrih tan qaskar kee kay mara Dawud maraasiyot abbaxuk tene'mmay, too num tohuk mameysitinnay, xeet keenit hee.
Tohul macabinnay, «Kee gex wonnah! Gex wonnah biileenaw, sarreenaw!
Saawul luk suge amoytiinu isih haysitteeh, kay buxah marak mangom qiddeeh; away YALLI koo akah digaalam wohu. YALLI atu luk sugte amoytiinu ku baxa Absalaamah yecee. Biileena kinnitok, a gibdaabini kot yekke» axcuk, xaafu kee abaaro inkih kaat abe.
Abiisay deqsita num ah yuble waqdi, Dawuduk, «Yi amoytaw, a kuta is xaafi macah haytaa? Gexeh moyya kaak kalay yoo m'inta?» kaak iyye. Abiisay-ina Xaruya deqsitta barrak ten.
Malik too waqdi Abiisay kee kay saqalah yan Yowabak iyyemii, «Xaruyâ-xayloy, ah sin wagitta qaada hinna. Usuk YALLI kaak yot aba iyye xaafu yot abbaasitaamah, YALLI ah macah kaak aba, intu talliilem miyyaay?» iyye.
Tohuk lakal Dawud Abiisay kee kay gubal taamita doolat marak iyyemii, «Inni sammok xale baxi yoo qidam faxa way, isin a numih xaafu macah waagissan? A xaafu kay afat haytem YALLA. Tonna-leemik yanay kaa inxicaay, aba xaafu abitay kaa 'xica.
YALLI yot tekke umaane yubleh, a umaaneh aftok maqaane yol oobisam takkeh» keenik iyye.
Tohuk lakal Dawud kee kay mara abak sugen gexoh gexen. Simqih tu gactek, oson gexan qalek ragidik iroh raqqa iyyeh ken katayak, xaafu kee abaaro keenit abakaay, xeet keenit haakaay bullaaqe keenit rifak suge.
Dawud kee kay mara Ordon weeqaytu gufte waqdi, kaxxam cawaleenih yeneeniih; tonna-leemik tokkel elle yoffoofen.
Absalaam kee kaa'lih suge mara inkih Yarusalaam magaala culte. Acitoofal kaadu woo magaala ken lih cule.
Dawuduk kaxxa kataysah yen Cusaay deqsita num Absalaam yuble waqdi, anay fayya haak, «Ani hay malik. Ani haay malik» iyye.
Absalaam toh yoobbe waqdi, «Dawud kaxxam koo aamanuk yen way, kaal maktee? Kaa'lih macah gexe wayteeh?» kaak iyye.
Cusaay kaal gacsemii, «Woh mannal takkee? Anu YALLI dooreeh, a mara kee inkih tan Israayil-ummatta doorte num lih an. Anu ko'lih gaceyyo.
Yok amol suge numih baxa taamite week, wohoysa iyya taamitam takkalee? Ku abba taamitak akah suge'nnah, koo taamiteyyo» kaak iyye.
Tohuk lakal Absalaam Acitoofal fan ufkunna 'yeh, «Away akkel maca abnam tayseeh? Macal nee fayissaah?» kaak iyye.
Too waqdi Acitoofal kaal gacsemii, «Gexay ku abba caggô gubih caggoh nikaacat yabbixe agabuy isi qarit dacayrih cabehiyyat fido fax. Tonnal Israayil baaxol eneyya 'ya mari inkih, ku abbak naqboyta isik abtem aaxigeloonuuh; koo kataya mari kaadu wonnal agiiritele» iyye.
Too fayu kaak yukkuqeeh; sarrak Absalaamah malik qarik amol siraq heeniih, kulli num kaa akak yable'kkel, Absalaam woo siraq culla 'yeh abbah caggot fido faxeh.
Woo dabaanal sahda Acitoofal fayuh aba axcinnaanim Yalli afat kaak hee yab akkaluk yenen. Duma Dawud toh akkaluk yeneeh; Absalaam kaadu toh yekkele.

Tohuk lakal Acitoofal Absalaamak iyyemii, «Kot bictek, taban kee namma alfih num doorru heeh, a bar Dawud lakat gexeyyo.
Usuk yecleh niya kaak radda waqdi, qeebi kaat abeyyo. Too waqdi meysi kaa abbixeleeh; kay mari yakkeenimiik kudele. Tonnal malik qideyyooh,
kay mara inkih ku gubal heeyyo. Woo num rabam yablen waqdi, tonnal raqqa 'ye mari inkih ku fan yaduurem elle aaxigetto. Keenik num biyaakite'kal aduurele» iyye.
Ta fayi Absalaam kee Israayil abbobtit inkih meqe-fayu ceele.
Too waqdi Absalaam iyyemii, «Away Cusaayah seecay, usuk iyyam kaadu ankacisnu waynak» iyye.
Cusaay yemeete waqdi Absalaam kaak iyyemii, «Acitoofal fayuh tamah nek iyyek, usuk aba iyyem abnu innaa cinnuu? Kay fayu maabbina intek, kaadu abeh meqem neh waris» kaak iyye.
Cusaay kaal gacsemii, «Acitoofal ta saaku koh yecee fayi meqe fayuk tanih matan.
Macaay intek, ku abba kee kay mara qeebil celeema kinnoonum atu isih taaxigeeh; qeebit culla 'yeenik wadir baxa akak been say-kabqih (wacroh) bis lon. Eddeey edde ku abba qeebi elle aban inna nagay yaaxigeeh; tonna kinnuk a baraa, qaskar elle tani'kkel maxiina.
Away kinni-way gabla akke kee, hinnay kaadu, aracak teenat yombooqoreh yan kaana. Dawud ku mara qeebit yabbaxu waah, keenik dago mara qidu waa waqdi, sahda woo xaagu taabbu wayta waqdi, ku mari gaceh 'yaanam axcelon.
Ku abba kaxxa qaskariitaay, kay mari celeema kinnim, Israayil mari inkih yaaxigeeh; tonna-leemiik, a xaagu yaabboonu waan waqdii, woo kaxxa agiiray lubak innah cunxo sinni kinni-way meysitele.
Tonna leemiik, anu innih kasah kok axceemih: Israayil maray mangah qiddeyti inna lehiyya Israayil baaxok woo exxaay a exxak inki'kkel gaabossu haysay, gaaduh isih foocat keenik gacca 'xicaay ken bey.
Tonnal too gide yakke mara luk, Dawud riket macabnaay; kaat takku waytaamih xaagu aalle'kal, garciik kaa abbixenno. Kaa kee kay marak num maraaqay keenik aysenno.
Magaala fan kudu waam nublek, ni mari akoota baaheleeh, woo akootat woo magaala hirigak ragidiik siibba hayneh goloh addat tet qidenno. Woo magaala elle tan qaleh amol inki xaa kinni-way maraaqa» kaak iyye.
Too waqdi Absalaam kee Israayil mari yakkeemiik, «Acitoofal-fayuk, Cusaay-fayi yayseh yan» iyyen. YALLI woh akah abemii, Acitoofal baahe meqe-fayu kataate waana'gidiiy Absalaamal bala obta'gidi.
Tohuk lakal Cusaay, sek-Saaduk kee sek-Abiyataar fan gexeeh; tokkelii, Acitoofal Absalaamah yeceeh suge fayu keenih warseeh, usuk kaadu is le kabuk kaah yecee fayu kaadu keenih warse.
Sarrak keenik iyyeemih, «Taway xayuk sissikuk Dawuduh farmo ruuba. ‹Ama Ordon weeqaytu akak taban tabeenal ta bar maxiininay, ta barat edde Ordonuk tabay maacisa. Tonnal koo kee ku mara mabbux kee rabak cattiimettoonu› 'yaanam farmoh keenih ruuba» iyye.
Abiyataar-baxay migaaqah Yonaatan deqsitak yenehiyya kee Saaduk-baxay migaaqah Acimqax deqsitak yenehiyya Qenrogel deqsita buyyiy Yarusalaam-magaalak dago xexxar baxa le ikkel yanihiyyah garil gaceenih yenen. Wokkel akah gaceenim, woo magaala sahda ken abalih culaanamih meysik ten. Buxah addal taamitta baxuwwa keenil amma 'taah tikki 'tam kulli waqdi keenih warisak ten. Oson kaadu tohim kulli waqdi Malik Dawud fanah gexak kaah warisak yenen.
Tah iyyan saaku, awki ken yubleeh; too awki ken yublem Absalaamah warse. Toh yeexegen waqdi, sissikuk gexeeniih, Bacurim deqsita aracal uli numih buxat yombooqoren. Woo numih buxah daaratal qeeli yeneeh; woo qeelih addat yombooqoren.
Qari luk yen numih barra alfenta bahha hayteeh woo qeelak afa edde alifte. Sarrak woo alifih bagul, num akah edde rade waa'nnah, daro caxxeh cabte.
Tohuk lakal Absalaam gubal taamita mari woo buxah yemeeteeh, buxal sugte barrak, «Acimqax kee Yonaatan maca abteeh?» iyyen.
Isiiy, «Darak tabba iyyen» keenik inte. Tokke ken goranah gexeeniih immay magennoonuuy; tonna-leemik Yarusalaam fan yuduuren.
Oson gexxa iyyen waqdi, Acimqax kee Yonaatan qeeli addak yewqeenih Dawud fanah gexen. Tokkel tekkem kaah warsen. Acitoofal kaah malse mala Dawuduh warseeniih, kaak iyyeenimih, «Isissikay ugutaay weeqaytuk taba» kaak iyyen.
Dawud kee kay mara gexoh bical gaceenih sarrak fooreenih. Maaci ifu ruube waqdi, yakkeenimiik inkih Ordon weeqaytuk tabeenih sugen.
Acitoofal kay fayu oggole weenim yuble waqdi, isi dananal koori hayya heeh, isi magaala yuduure. Isi buxal, buxah addah caagid bicseek lakal, ogot is qide. Sarrak magaqah kay buxah mara edde haak sugen aracat kaa heen.
Absalaam kee Israayil-mara Ordon-weeqaytuk tabte waqdi, Dawud Macanaayim deqsitta magaala gufeh suge.
Absalaam, qaskar-abbootan Yowab aftok, Qamaasa deqsita numuh yeceeh yen. Qamaasa, Yeter deqsita numih baxak ten. Kedok, Ismaaqilto deqsita marah
Absalaam kee kay mara Gilqad deqsita aracal tinfiddige.
Dawud Macanaayim gufe waqdi, Qammon rasul tan Rabba deqsitta magaalal yooboke Soobi deqsita numut yongoorowe. Soobi Nacas deqsita numih baxak ten. Kalah kaadu, Makir deqsita numuy Qammiyel deqsita num xalehiyyay Lodabar deqsitta magaalal yooboke kee, Bardillay deqsita numuy Gilqad deqsitta rasuk Rogalim magaalal yoobokehiyyat yongoorowe.
Too mari sacnitte kee kallak bicsen buutiiy, xiinih elle xiinan duyye kee maaqo Dawud kee Dawud marah baahen. Maaqok keenih baaheenim: kamadiiy gabru deqsitta darooy riyen darooy, alooy missiriiy fuuluuy malabaay lab-qittaay, hobbo kee illik ten. A mari, Dawud kee Dawud mara safarah akak yemeeteenim bakarroytah tan baaxo kinnuk, bakaraay qulul kee cawal luk yemeeteenim yeexegeenih.

Dawud isi mara gaaboyseeh, alfitteh abbobti kee boolitteh abbobti ken amol hee.
Tohuk lakal sidiica gexoh ken kurra heeh, naharsi gexok qaskar abbah Yowab heeh, gersi gexok qaskar abbah kay toobokoyta Abiisay heeh, sidochaytô gexok qaskar abbah Ittay heek lakal, «Anu sin lih gexeyyo» keenik iyye.
Osonuuy, «Atu ne'lih gexxam mafaxxinta. Nanu inkih wadir naduureh, nek garab raba way, naqboytiitil tu hinna. Koh tu gactekiiy, nek tabna alfih numih gide kot taniimih sabbatah, atu a magaalal elle raqteh, ama'kkek cato neh rubtam tayse» kaak iyye.
«Hay, siinit aysinnaanim abeyyo» keenik iyye. Tohuk lakal kay mari alfi-alfi kee bool-boolul buttâ-buttal gacca 'yeenih fooren waqdi, woo magaalah gasok afat tattabak teenaak sollu 'yeh,
Yowab kee Abiisay kee Ittayah inkih amri yeceeh, keenik iyyemii, «Yi taagah qunxa-Absalaamal tu mabaahina» iyye. Qaskar tikki 'taamak Dawud a amri acayih toobbeh.
Tohuk lakal Dawud-qaskar Israayil-marih qeebih, qeebi-booxa fan gexxeeh; Efrayim deqsitta garbol qeebi keenit aben.
Dawud-mari Israayil-marak qeebih yayseh. Kaxxa nasri keenil geen. Woo ayroh addal labaatanna alfih num keenik rabe.
Woo qeebi barri baaxol inkih yekke. Too saaku garboh addat rabe mari, seefit rabe marak manguk yen.
Absalaam garciik Dawud marat matre waqdi, bakil amot sugeeh; woo bakil arduk kaxxa caxah guba kaa culusse. Too waqdi amo kaak woo caxak fallakka le aracat culte. Amot akak suge bakil isih kaak gexxeeh; usuk woo caxah fallakkat edde wanxexxeelak raaqe.
Dawud marih num kaa yubleeh, too waqdi gexxa 'yeh, Yowabak, «Absalaam kaxxa caxat wanxexxeelah uble» iyye.
Yowab too waqdi kaal gacsemii, «Kaa tublek, macah kaa qide wayteeh? Kaa qiddaamal lakqok tabna garsi kee bagi-qarum koh acayuk en» iyye.
Takkay immay woo num kaak iyyemii, «Lakqok alfi garsi yoh teceemih, anu malik baxa feerah xagak mananniyo. Malikii, nanu inkih elle nan ikkel, koo kee Abiisay kee Ittayak, ‹Yi taagah qunxa-Absalaamal tu mabaahina› 'yaanam siinik axcih noobbe.
Hay, tonnal anu malik yab cinna heeh, Absalaam qidek, malikik tu qellitak manannaay, woh aabbe'kal maraaqa. Sarrak kaak atu yoo macatta» kaak iyye.
Yowab too waqdi iyyemii, «Anu ku yaabat wakti akah ruubam mayyu» inxicca 'yeh, sidiica macaxu luk foore. Too waqdi Absalaamay rooci edde yaniy caxat wanxexxeelih yanit, itta katassa heeh, woo sidiica macaxu afqadot kaak hee.
Too waqdi taban takke qaskaray Yowab silac akkuquk tenehiyya Absalaamat woo macaxwa tikiq-tikiq heenih kaa qiden.
Tohuk lakal Yowab, qeebi gaba kalem elle tamixxige'gidih, «*Baanta ugura» iyye. Too baanta tumuggure waqdi, kay qaskar Israayil mara yayraddeenim cabeenih, kaal yuduuren.
Sarrak Absalaam raysa beeniih, garboh addal tan kaxxa boodot qiden. Tohuk lakal woo boodo xeetik kibeenih, waydal gurral bicsen. Toh tekke waqdi Israayil mari yakkeemik mariiy isi buxa fanah kude.
Absalaam migaq kaak elle xagan baxa luk masuginnaay; tohuk gexxaamah addunyâ bagul yan saaku, ‹Malik Golo› deqsita aracal kaa elle kassitan qamiddu bicsiise. Too qamidduk migaaqah ‹Absalaam qamiddu› iyye. A saaku fanah too qamiddu Absalaam kassitih qamiddul yaaxigen.
Saaduk baxi Acimqax Yowabak iyyeemih, «Malik fanah arduk gexxa exceh, YALLI naqboytiitik kaa catem kaah warisu waak, gexu yoo cab» iyye.
Yowab too waqdi kaal gacseemih, «Atu xaagu warissu waytam a saaku hinnay, gersi saaku. A saaku malikik baxi rabe ikkal, atu kaah mawarissa» kaak iyye.
Tohuk lakal Yowab Kuusuh yooboke numuk iyyemii, «Gexay malikih isi intih tublem waris» kaak iyye. Too waqdi woo num kay massakaxxah qununna yeeh, sarrak kaa akah ruuben farmo warsa'gidih arduk gexe.
Acimqax qagisak Yowabak iyyemii, «Faxem edde takkeemih a xaagu anu beyam taysek, beyay yoo inxic» iyye.
Yowab kaak iyyemii, «Yi baxaw, atu a xaagu beytam akah faxxam macaay, galtoh edde geytu waytam mantuk» kaak iyye.
Acimqax iyyemii, «Faxem edde takkeemih, xaagu warsa'gidih gexam faxa» kaak iyye.
Yowab, «Woysa gex hay» kaak iyye. Too waqdi arduk Ordon-golok adda gacca 'yeh Kuusuh yooboke numuk yookomeh Dawudul yemeete.
Dawud, magaala akak culan afa kee, magaalak akak yawqen afak fanal yan aracal, daffeynat suge. Dacayrih yan numuy magaalak gasoh culmeynah amol yewqeh sugehiyya wonna wagga hee waqdi, dibuk yarde numuy kaa fanah yamaatehiyya yuble.
Too waqdi addah bossa 'yeh malikih seeceh, «Dibuk yan numuy nee fanah yarde ableh an» iyye.
Malik iyyeemih, «Dibuk yan num tekkek, meqe-farmo gabat baaha kaana» iyye. Taaxige num xayyoowak xayyoowe.
Sarrak dacayrih yan num kaadu gersi numuy dibuk arduk yamaatehiyya yuble. Gasoh afat dacayrih yan numuk iyyemii, «Gersi numuy yarde yamaatem maay tablee?» iyye.
Malik kaadu iyyemii, «Tama num kaadu meqe-xaagu baaha numu» iyye.
Dacayrih yan num iyyemii, «Naharat yan num, Acimqad arda leh yan» iyye.
Too waqdi malik iyyeemih, «Usuk meqe numuuy; meqe xaagu baaha kaana» iyye.
Acimqax anay fayya haak, «Malikow, keenik neyseh» iyyeeh; kaak foocal kay massakaxxah qansah baaxo xagam fan qununna 'yeeh, sarrak iyyeemih, «YALLAY ku Dagelta kinnihiyyay qeebi kot abak suge marak koo yiysiisehiyya fayla taafay, yi malikow» iyye.
Too waqdi malik, «Qunxa Absalaam nagay raaqee?» iyye.
«Ku qaskarak abbah yan Yowab yoo ruube waqdi, mango waxxaqa kee deero radak yok raqte'mmay, kinnim aaxige'kal emeete» kaak iyye.
Too waqdi malik, «Meqek, woo kabuk sol» kaak iyye.
Sarrak Kuusuh aabakuk yen num yemeeteeh, malik Dawuduk, «Yi amoytaw, meqe xaagu koh abbixe. YALLI a saaku qeebi kot abam faxak suge marak koo yiysiiseh, umaane abe waytem kok qaddoyseh» kaak iyye.
Too waqdi Malik Dawud, «Qunxa Absalaam hay nagay raaqee?» kaak iyye.
Kuusuh yooboke numuuy, «Kaat tekkem ku naqboytit kee kot qeebi abam faxe marat takkeemil maquk ten» kaak iyye.
Too waqdi malik wariggiteeh, woo magaalak akak yawqen gasok amol yan qaril eweqqa 'yeh weeqe. «Yi Absalaamow! Yi Absalaamow! Woyyow, ku aftok anu rabiyyoy! Woyyow ku aftok anu rabiyyoy! Yi Absalaamow!» iyye.

Malik Dawud, Absalaam rabih weeqa kee rookah addat yan waqdi, Yowab toh yoobbeh.
Too ayro kaadu Dawud-qaskar, Dawud isi baxih rookat yani 'yaanam yoobben. Tohuk gexxaamah abe raaren farci-maysoh aftok cisabbootak asen.
Qeebil boolatte qaskaray qaybi yibbixeh innah, magaala culen waqdi, tibbat culen.
Malik Dawud foocal gaba hayya heeh boogiseeh, «Yi baxaw, yi Absalaamow, woyyow, yi baxaw, woyyow, yi baxaw» iyye.
Too waqdi Yowab malikil gexxa 'yeh kaak iyyeemih, «A saaku isi qaskaray rooci kot catteeh, xaylo kee agabu koh catehiyya qaybik qidde.
Isi niqba mara kicnaah, isi kicna mara niqba numuk tantoh tan. A qaskar kee qaskar abbobti tuh alle waytam kok geyneh. Nanu nakkeemiik rabnaah, Absalaam koh raaqaamal, ruffa axce rartem, kamba kok ableh an.
Meqehik, away ugutaay, a qaskarak aytikuma inxic. Toh abe waytek, ta'kkel beera num ko'lih raaqe wayu waamah, YALLIH migaaqal xiibita. Tahak gacta balay koo tabbixehiyya matan. Qunxaaneey takke kot tikka 'teemik inkih, tah koo lafele» kaak iyye.
Toh kaak iyye waqdi, Malik Dawud ugutta 'yeh magaalah afa fan gexeh tokkel daffee. «Malik magaalah afal daffeyak yen» 'yaanam yoobben waqdi, kay qaskar kaal temeeteeh, maraasiyot kaa hayte.
Oson tohut yanin waqdi, Israayil mari yakkeemik mariiy isi buxah keenik kudeh yen.
Takkay immay tohuk lakal Israayil mari kaxxam agaaradeeh, «Maca tayse hay labhay?» tittak iyyen. «Malik Dawud naqboytiitik nee cateeh, Filistiin marak nee cateh immay, qusbih Absalaamak kudeh, baaxo cabeh suge.
Nanu Absalaam malik yakke'gidih nuskuteh sugne. Takkay immay usuk carbit rabeh. Tonna-leemiik away numuk teeni gexeh, Malik Dawud macah gace waah?» 'yaanamih mala baahen.
Israayil mari sittak iyyeemih xaagi Malik Dawud gufe. Too waqdi Saaduk kee Abiyataar deqsitta seeka farmoh ruubeeh, keenik iyyemii, «Yuudah abbobtik intaanamah, ‹Isin kullim gaba kaltek sarra yoo cata mara macah tekken?
Ramadah yok taniinih, yi cadoyta kinniton way, yoo gacsaanamih tiyal kulli marak ellecabot macah gactan?› keenik inxica» iyye.
Kaadu qagseh iyyeemih, «Qamaasak intaanamah, ‹Atu ramad yok kinnito. Ahak wadir Yowab le qaskar-abbootanna koh aceeyyo. Tah abe week, Yallih-bala yol obtay› iyye kaak inxica» keenik iyye.
Dawud-qangara Yuudâ-baaxol yan marak inkih kalbi xabbacosse. Oson too waqdi, is kee isi gubal taamita doolat mara lih, «Uduur» 'yaanamih farmo kaah ruuben.
Malik Dawud yaduure'gidih Ordon weeqaytu gufe. Yuudâ-mari Gilgal deqsita aracal gaaboowe. Weeqaytuk tabissi kaa haana'gidih, woo qaxa fan kaa'lih gexen.
Tonnah kaadu Benyaamah yooboke Gerá-Simqi deqsita numuy Bacurim deqsita aracal sugehiyya Malik Dawudut garaya'gidih, Ordon fan sissikuk gexe.
Usuk alfi yakke maray Benyaamah yooboke is luk abbaxuk yen. Saawul buxah marih taamat yen Xiba deqsita num kaadu, xaylok taban kee konooy kee, labaatanna yakke taama mara lih yemeeteeh, Ordonul malikik naharat gufe.
Tokkel malik lih yan mara lih wakalih gacca 'yeenih, malik keenik aba iyyem abaana'gidih, Ordon-weeqaytuuk taturra kaa'lih iyyen.
Malik woo weeqaytuk tabam faxa waqdi, Simqi malikik foocal gulubuh radeh iyyemii,
«Yi amoytaw, woo Yarusalaamak gexxe saaku baahe umaanek, ku maganak, qafu yoh ab. Ahak wadir tohih naqabu bagut yoh mahaanay tuh maallin.
Yi amoytaw, dambi lem baahem innik eexegeeh; a saaku kilbat le kabut raqta kedooday Yuusuf xaqut tanihiyyak naharat kot matra'gidih akah emeetem, tohu» iyye.
Too waqdi Xaruyá-Abiisay yaabeeh, iyyeemih, «Simqi YALLI malikih doore num xaafeemih sabbatah, rabi kaal yamaate» iyye.
Dawud, Abiisay kee kay saqalah yan Yowabak iyyemii, «Xaruyâ-xayloy, ah sin wagitta qaada hinna. Isin umaanet yoo culussaanam maay faxxan? Away Israayil-malik yoo kinniimih sabbatah, a saaku Israayil-marak numul rabi cokmi magaca» iyye.
Too waqdi Simqik iyyeemih, «Koo qide waamah koh xiibitah» kaak iyye.
Tohuk lakal Saawuluk baxi baxah yen Mafiboset kaadu malikit yangoorowe'gidih yemeete. Mafiboset malik gexxa 'yeemiiy amaanah uduurra 'yam fanah, iba kaqliseh manannaay deben isik mooleh mananna. Xagaral le sara kaadu kaqliseh mananna.
Yarusalaamak yemeeteeh malik fan gexeeh kaat yongoorowe waqdi, malik kaak iyyemii, «Mafibosetow, yo'lih magexinnitok, maca geytee?» iyye.
Mafiboset too waqdi kaal gacseemih, «Atu akah table'nnah, anu namma ibak aymite numuh aniih; yoh taamita Xiba deqsita numuk, ‹Malik lih gexam faxak, dananal koori yoh hay› exce waqdi, woo num yoo ganeeh; ku garil kaadu anu edde ane waam yol hee. Tonna'mmay atu Yallih malaykattih bis litok, cakki kot ceelinnaanim ab.
Yi marah inkih, rabak sah taguudem matan. Takkay immay yooy, isih akminnaanim is lih adoobisak sugte. Tahaysa yok raqteemiy yoh ab axcuk koo essera mayyu» iyye.
Malik kaal gacseemih, «Ahaysa yabti-mangah faxxintam matanak, Saawuluk raqte buqreh baaxo koo kee Xibak kurraasita» kaak iyye.
Mafiboset tohul gacseemih, «Wohim Xiba inkih haysitay; yoh atu muquk tuduurem yoo xiqtah» iyye.
Gilqad rasul yooboke Bardillay deqsita num, Rogalim deqsita aracak yemeete. Akah yemeetem, wakalih kaa'lih gacca 'yeh Ordon weeqaytuuk taturra kaa'lih iyya'gidi.
Bardillay kaxxam bar naba numuk teneeh bacra-tabanih sanat luk suge. Kaadu kaxxa gaddalik teneeh, malik Macanaayim rasul yen saaku maaqo kaah baahak suge.
Malik kaak iyyemii, «Yarusalaam fan yo'lih gexaay; wokkel amo kok wagteyyok» iyye.
Bardillay iyyemii, «Ahaksa mangoomuh sugu waam mayyuuy, tohoysa Yarusalaam fan ko'lih akah gexam mayyu.
Qumrik bacra-tabanat aniih, meqem kee umam maceda. Akme maaqok tamu mabla. Aaqubeemik tamu mabla. Gad abaanamah ayti yok mataabba. Tohuk gexxaamah, ko'lih gexaamah quuka kol akkeemik sa, koh xiqam mayyu.
Anu kaadu koh xiqeemiy galtoh kot akah qaaga mayyu. Away dagoh gide Ordon weeqaytuk bisoh tabissa koo heeh cabeyyooh,
tohuk wadir inni buxah aduurem tayse. Raba inni buxal abah, magaqah inni xaleenah *kabrit gacam yoh tayse. Yi aftok Kimham yaniih, yi aftok kaa gabat beetaay, buxa guftan waqdi isit ceelinnaanim kaah abetto» iyye.
Malik kaak iyyeemih, «Meqeh hay, inni lih kaa beeyyooh, atu axcinnaanim kaah abeyyo. Koh kaadu atu ah faxa akak intam koh abeyyo» iyye.
Tohuk lakal Dawud kee Dawud mara Ordonuk tabteh. Too waqdi Dawud, Bardillay fugga heeh sarrak dooqa kaah abe. Bardillay isi buxah yuduure.
Malik Dawud Gilgal fan gexe. Kimham kaadu kaa'lih gexe. Yuudâ-qaskar takkeemiik Ordon weeqaytuk tabissa kaa hayteh, Israayil qaskarak garab kaa'lih tabte. Tonnal, Gilgal yemeeten.
Sarrak Israayil-mari yakkeenimiik kaal yemeeteenih kaak iyyeenimih, «Malikow, Yuudah ummattay nek toobokoh tanihiyya koo kee ku buxah mara kee ku mara akah nek beyaanam macaay? Ordon weeqaytuk koo baahaanamih cakki, dibuk isinnih loonum akah ceelaanam macaay?» iyyen.
Too waqdi Yuudâ-mari tohul keenil gacsemii, «Nanu woh akah abnem, malik neh xayi ramad lem aaxaguk neneeh, tohuh abne. Tohoysa malikik nokmem mannuuy, gabak neh abem mali. Hay labhay, siinit toomem macaa?» keenik iyyen.
Too yaabal Israayil mari kaadu keenil gacseemih, «Malik Dawud siinih yoobokem numma'mmay, siinik tabna afa lino. Too tiyal nee burutteeniih, woo tiya siinik wayna. Geerak kaadu, ‹Malik neh yaduuray!› 'yaanam naharat intem, neey; a saaku mangom luk nene'mmay, woh neh teexegeenih matan» 'yaanam iyyen. Too yaabal Yuudâ-mari gibdi qangara keenil gacse.

Too waqdi umaanek abbah yan numuy migaaqah Bikrí-Sabaq deqsitaah kedok Benyaamah yoobokehiyya Gilgal magaalal suge. Too num baanta yoogoreeh anay fayya haak, «Israayil maraw, Dawud neh yakkem mali. Yiisâ-baxi Dawud ni num hinnak, kulli num isi buxah siinik yaduuray» iyye.
Too waqdi Israayil mari yakkeemiik Dawud cabeh Sabaq lih gexen. Yuudâ-marah tu gactek elle raaqeeh; Ordonuk xabba haanamaay Yarusalaam magaalah amma 'yaanam kaa'lih yemeeten.
Dawud isi qariy Yarusalaamal yanihiyya gufe waqdi, caggô-gubih caggoh nikaacat abbaxuk yen tabna barray qarit dacayrih cabeh sugehiyyat dacayrih sinam hee. Faxxa haanam tokkeek keenih abak yene'mmay, fido keenit faxak manannaay; dibuk tani ikket ken abbaxuk yen. Too agbi rabba 'yam fanah gubun gurrah sugen.
Malik Dawud, Qamaasa deqsita numuk iyyemii, «Yuudâ qaskarah inkih seecaay, sidiica ayrok naharat gabat ken bah» iyye.
Qamaasa keenih seeca'gidih gexe'mmay, malik uduura kaak elle iyye waktil maaduurinna.
Too waqdi Dawud Abiisayak iyyemii, «Away Absalaam nel baaheh sugeemik, Sabaq nel baahu waam lafitta. Awayiik yi qaskar gabat hayya haay lakat kaak gex. Toh abe waynek, gaso maroh edde tan magaaloolit culla 'yeh ambooqorele» iyye.
Tohuk lakal Abiisay, Yowab-mara kee malikit dacayrih tan qaskar kee celeemah tan qaskar gabat hayya heeh, Yarusalaam magaalak Sabaq lakat gexe.
Gibqon magaalak ‹Kaxxa Boolo› deqsitta ikke gufen waqdi, Qamaasa geen. Too waqdi Yowab qeebih tikiyal sugeeh, sibat yan seefiy bagi qarumut axawah yani, bagul tikiyal luk suge. Bisoh kaa fan gexak suge waqdi, too seef sibak kaak rade.
Yowab Qamaasa gee waqdi, afak, «Yi kataysaw, mannah tan?» kaak inxicca 'yeh, kaa fugutam cella heeh, migdi gabah deben kaak yibbixe.
Qamaasa, Yowab guri gabat le seef yubleh masuginnaay; tohuk gexxaamah, cubbi kaak maabitinna. Yowab gabat abbaxuk suge seef bagut kaak hee. Too waqdi ulqi baaxol kaak rade. Too waqdiik rooci kaak yewqem yublek wadir, kaat qagtam mafaxinna.
Tohuk lakal Yowab kee kay toobokoyta Abiisay, Sabaq elle yani ikke oysitak gexen.
Yowab qaskarak numuk teeni, Qamasâ-raysak garil sollu 'yeh, Yowab kee Dawud kataata marak, «Yowab lakat gexa» 'yaanam axcuk anay fayya haak yaabe.
Qamaasâ-raysay qabalat tutlukehiyya tokkel elle qangalaylut teneeh; ama qaskariiti kulli num a raysa yasseleeleqem yuble waqdi, giti addak hirriigisak deebol eyyeqqa heeh xagaral saro akak hee.
Too raysa gitak kaleenik wadir, kulli num Yowab lih gacca 'yeh, Sabaq lakat gexe.
Sabaq Israayilih ubukka 'te kedoodah baaxok adda gacca 'yeh, Aabil-Beet-Maqka deqsitta magaala fanah yemeete. Bikri-gulub inkih magaalak irol gaabowwa 'yeenih, sarra magaala sitta lih culen.
Sarrak Yowab mari, «Sabaq kee kay mara too magaalal tani» 'yaanam yoobben waqdi, tokke fanah gexeeniih, magaala marot heen. Too magaalat maroh tan gasot xakabih ballaaqe tittak bagul heen. Gaso edde yaggilen gutqeenat magaalat maroh tan gasoosi yaggileenim faxen waqdi,
woo magaalah addak kasloytah tan barra, magaalat maroh tan gasok afal yan marah secteeh, «Afal yan maraw! Ama'kkel Yowab yenek, kaa'lih yaabam faxak, ‹Akke am› kaak inxica» inte.
Yowab teetil gexeeh, too waqdi, «Yowab akak 'yaanam koo kinnii?» kaak inte.
Yowab, «Yoo kinnih» teetik iyye.
«Hay, kok axcem yok oobbey» kaak inte.
Yowab, «Meqek, maca intam faxxa?» teetik iyye.
Too waqdi kaak inteemih, «Dumî dabaanal, ‹Waagisseenimih af Aabil-magaalal geyan› axcuk neh sugeeniih, tu waagise mari a magaala amaatuk suge.
A magaalah mari Israayil addal amaan kee digga le mara. Ni magaala Israayil addal kaxxa tuxxiq le magaala. Hay, tonnal, nee akah bayissam faxxam macaa? YALLIH magaala bayissam akah faxxam macaa?» kaak inte.
«Aleey, toh inkinnah acsubem hinna. Anu sin magaala baysa num hinniyo.
Toh niyat mayyu. Bikrí-Sabaq deqsita numuy qaleela le Efrayim rasul yaabukehiyya Malik Dawuduk saduh gace. Too num fanxaah; kaa gabal nek hayteenik, magaalak siinik awqenno» teetik iyye.
Too waqdi woo barra kaal gacissemii, «Moyya kaak a gasook siinih qidenno» inte.
Sarrak magaalal yan mara fan gexxeeh, a mala keenil bahte. Too mari Sabaqak moyya irgiqqa heenih gasoh amook Yowabah qiden. Too waqdi Yowab is marah, ahaysa a magaalak nee beya 'yaanamih astah baanta heeh; too baantah anay yoobben waqdi, isinni buxa fan yuduuren. Yowab Malik-Dawuduy Yarusalaamal yanihiyya fan gexe.
Yowab, Israayil qaskarah abbah yen. Yoyadáq-Banaaya kaadu Dawudut dacayrih tan qaskarak abbah yen. Woo qaskar marin marak ten.
Adoniiram dirkih-tamsiisan-xooquh-xiinah abbah yen. Aciilúd-Yacoosafat kaadu tikka intem yaktube numuk ten.
Sawa kutbe-abeenah yen. Saaduk kee Abiyataar diini abbobtik ten.
Yaaqir magaalal yooboke Qiira kaadu Dawud garil daffeya seekik ten.

Dawud malikih suge dabaanal qulul radeeh, woo qulul sidooca sanat suge. Too qululih sabbatah Malik Dawud YALLAL fayu essere. YALLI kaak iyyeemih, «Saawul kee kay buxah marat biili yan. Sahday qideeni biili uxih keenit yan. Qideenim Gibqon mara. Rob siinih akah rade waam tohu» kaak iyye.
Gibqon mari Israayilih yooboke mara hinnoonuuy, Amoorah yooboke dago maray Israayil mari duma, ‹Sin maxagnay amo siinik dacrisenno› axcuk qahdi akah culeenihiyyak ten.
Too waqdi Dawud Gibqon marah seeceeh keenik iyyemii, «YALLI doore marah dooqa abtaana'gidih, Saawul siinil baahe baatilik sin aymaaqem faxak, macal sin aymaaqooh?» keenik iyye.
Oson kaal gacseenimih, «Saawul kee kay buxah mara nel bahtem dahab kee lakqoh akak yamqeenim hinnaay, baatam hinna. Takkay immay toh net tekke inneh, Israayil mara qidnam niyat mannu» iyyen.
Dawud, «Hay labhay, tonnal elle tamqeenim yoh warisay» keenik iyye.
Oson iyyeenimih, «Saawul nakkeemik sella nee heeh saabo nee cabsiisam faxe.
Taway nanu kaadu fanxam, Saawuluk rade marak labhâ-malciin gabal nek haytaama. Too mara, Gibqâ-magaalay duma YALLI malikih dooreh suge Saawul buxa elle luk sugehiyyak addal, YALLIH foocal takayrit ken qidnam fanxa» iyyen.
Malik Dawud, «Too malcina num siinil aceeyyo, hay» keenik iyye.
Takkay immay kaa kee Yonaatan luk ten Yalla-kee-xaganih sabbatah, Yonaatanak raaqe baxay Mafiboset deqsitahiyya keenil maacannaay raaqiseh.
Armooni kee Mafiboset deqsitta labhay Saawul Ayyâ-baxá Rixfa deqsitta barrat xalehiyya kee, Saawul baxáy Meerab deqsitak tenehiyyah koona baxa beyya heeh gabal keenik hee. Meerab a koona baxa akah xaltem, Bardilláy-Qadriyel deqsita numuk ten. Woo num elle yoobokem, Macoola deqsita araca.
Dawud ta mara Gibqon marih gabal heeh; too mari qaleh amo beyya ken heeniih, tokkel YALLIH foocal ogot ken qiden. Ta malcina num titta lih qiden. Ken qideenim, yubqureenim edde orbisan waktil gabru deqsitta daro edde orobtam faxxa udduruk ten.
Saawuluk raqte gubnay Rixfa deqsitta, rabe marih ginaada takayruh elle tani ikkel, xixxaq amol qabudda fidissa hayteh elle gacteeh, daro edde orbisan waktik xabba haanamaay rob edde yamaate wakti guffa haam fanah, elle sugte. Laqo-laqo woo raysa qambil kee guma takmeemik dacrisak teneeh, bar-bar alluwwa takmeemik dacrisak ten.
Dawud Rixfa abtam yoobbe waqdi,
Gilqad rasul tan Yaabes-magaalal yan mara fan gexxa 'yeh, Saawul kee Saawul baxa Yonaatan lafa baaheh. Gilqad mari Saawul kee baxi lafa akak baaheenim, Filistiin-mari Gilbowaq-qaleh amol ken qide saaku, elle ken takareh suge Beet-San deqsitta magaalak gudek teneeh; tokkek garqeenih baahen. Filistiin-mari Saawul kee kay baxa Yonaatan qidda heenik lakal, lafa keenik too magaalal takreenih yenen.
Sarrak Dawuduu, Saawul kee Yonaatan lafa kee woo malcina numuy takayrut sugtehiyyah lafa bahha heeh, inki aracal gaaboyse.
Sarrak Dawud mari, Saawul kee kay baxih lafa beyya heenih, Malik Dawud keenik aba elle inxicca 'ye innal, Saawul abbay Kees deqsitak yene edde yoogoqen *kabrit yoogoqen. Too kabri Xelaq deqsita rasuy Benyam kedo guubuh elle tenehiyyal geytima. Tohuk gaba kaleenik wadirii, oson isinni baaxoh aban dooqa Yalli keenik oggolak raaqe.
Filistiin kee Israayil marih fanal kaadu qeebi qagteeh, Dawud kee kay mara too qeebih gexxe. Sarrak Filistiin marat qeebi abeenih; qeebi addat Dawud yecleh.
Too qeebit Yisbebanob deqsita numuy kaxxam masu lehiyya yen. Too num sidooca kiilo kee garab yakke macaxuy nacaasak bicseeni gabat abbaxuk sugeeh, qusba seef kaadu bagul luk sugeeh, qeebi addat Dawud qidam faxe.
Takkay immay Xaruyá-Abiisay Dawud catoh yemeeteeh, taaxige masu naba numut atka abeeh edde kaa qide. Tahak wadir Dawuduk, «Qeebih ne'lih gexe waytaamah neh xiibit» iyyeeniih kaa xibsiisen. Sarrak kaak iyyeenimih, «Kibaal elle linom, kooy; koo waynam mafanxak, gaaduh genxa waqdi buxal elle raq» kaak iyyen.
Tohuk lakal Goob deqsita aracal, Filistiin mara kee ken fanal kaadu qeebi rade. Too qeebil Cuusâ-magaalal yooboke Sibkay deqsita num, Saf deqsita masu nabin num qide.
Tonnah kaadu, ken kee Filistiin marih fanal Goob deqsita aracal gersi qeebi radeeh, Yaaqír-Elcanan deqsita numuy Beetlacam magaalal yoobokehiyya Golyaad deqsita numuy Gat-magaalal yoobokehiyya qide. Too numih macaxi kaxxa masu luk yen.
Gat-magaalal kaadu gersi qeebi radeeh; too qeebit kaxxam masu le numuy qeebi kicna suge. Gabak kulli gabat laca feera luk yeneeh, namma ibak kulli ibat laca feera luk yen.
Too num Israayil ummatta kaxxam bursute. Sarra Dawuduk saqalah yen Samma baxaay Yonaatan akak axcuk yeneenihiyya kaa qide.
Ta affara numuy Dawud kee Dawud qaskarih gabat rabtehiyya, Gat deqsitta magaalal yooboke marak teneeh; masi nabna lagok luk yenen.

YALLII, Saawul kee Saawuluk kalah Dawuduk naqboytiitih yen marak, Dawud cateh; tohuk gexxaamah Dawud YALLA saarise.
Saareh iyyeemih,
Qaley wadbitaana,
yoh tekkem, YALLAK ten.
Reebuh liyom YALLA;
usuk yi wadeena.
Yi Goyti yi reebu;
amaan akak geya.
Gob innah yoo gamsa.
Umaanek dacayriiy,
wadeenah liyom kaa.
YALLAW, umaane kee
qeebik yoo waddam koo.
Yi Goyti yi reebu.
YALLAH seeca waqdi,
naqboytak yoo wada.
Candi kaah yaguude.
Rabi yot xayyooweh,
maraasiyot yoo hee;
baati yoo raarisse.
Rabi yot xayyoowe,
rabi oflot yoo qide.
«Akeera oobah» exce.
Gadaamal kaah seece;
«YALLAW! YALLAW!» exce.
Kay Qibaadah-Qarik,
yi kallaci yoobbe.
Yalli bagcarriteeh;
baaxo dillibitteh.
Qaranwak makroori
tengeyyeh axaxxeh.
Yalli bagcarrite.
Habug inta gira
awaqih kaak tumbulle.
Sahda takme xibcin
kay afak tewqeh ten.
Kay sanak yewqe qer
gayran ceelak yewqe.
Qaran baxissa heeh,
dagaak addah oobe.
Ibak xibqih addat,
qamburre kaak teneeh;
kaxxa gaanib gace.
Galwa leemih amol,
ken xoxbisak gexe.
Caacayat yumbulleh;
caacay galwat kaa bee;
sissikaanet kaa bee.
Qamburre dariifa,
Yalla maraasiyte.
Tembegge qamburrey
addat quukah rob le,
Yalla maraasiyte.
Cankaxay bixiq 'ya
Yallih foocat yanik,
bolok iyya xibcin
habugga iffa iyyeh yen.
Dagelti-xongolo
qaraanak tontoobbe.
Kakkaqô-xaw xaawe.
Ruube gaysê-baxi,
naqboytiitit radeeh,
fixixissa ken hee.
Yalli ruube cankax,
baaxok ken xiiriye.
YALLI bagcarriteeh,
naqboytit yinqibe.
Bad elle suge'kke,
booxa tekkeh raqte.
Baaxo korte waqdi,
makra gubbil raqte.
Qaraanak yoo eleele,
gabal yoo yibbixeeh,
badak yoo yeyyeeqe.
Naqboytak yoo cateeh,
ken gabak yoo wade.
Anu effere marak,
yi Goyti yoo cate.
Gadaamite saaku
sahda yoo dadahte.
Too way kay cato gee.
Yi Goyti yoo wade.
Yot abe kacanut
naqboytak yoo wade.
Kaxxa amaan yoh yeceeh,
meqe aracal yoo hee.
Cakkik tanim abaah,
tohul galto geya.
Umaanet maasiyyooy
tohul barkat yot hee.
YALLI aba iyyem abe;
kay yab maciniyyo;
Yalla mamakiyyo.
Kay yab essekexxeeh,
aba iyyem oggole;
cine saaku mayyu.
Qellatak tu mayyum,
usuk yok yaaxigeh.
Qellatak waasimaah;
tohum yok yaaxigeh.
Cakkik tanim abaah,
tohuh galto geya.
Galto YALLAK geya.
Umaane sinniyom
YALLI yok yaaxigeh.
Kol digga 'ye marah,
digga litoh, Yallaw.
Qellat sinni marah,
kaxxam miqto, YALLAW.
Baguuk koh qaddoowaah
gita gexa marah
bagi-xabca lito.
Mako leh yan mara,
mako gacissa atu.
Kaxxiinita mara,
ramma hayta'gidih
wagga hayta, YALLAW.
Is rammisa marak
rooci waddah, Yallaw.
Ifu yok kinnito.
YALLAW, yi Dageltaw,
dite ifu yoh abte.
Naqboytit aatakuh,
cayla atu yoh tecee.
Yot koysitaanamak,
cayla atu yoh tecee.
Ku giti, ni Goytaw,
manxu qaxa meqeeh,
qellat sinni gita.
YALLIH yab digga le.
Goobuh kaa le mari
reebuh kaa haysitan.
Kay dacayrit yanin.
Naamine YALLAK sah
gersi Yalli mayan.
Nee dacrissam Yalla;
kaak sa reebu mannu.
Qande yoh taceem kaa.
Edde gexa gita
yol taymaaqem Yalla.
Mandafoofola anu.
Qarkumuddoh innal
qaleeli amol an way,
yoo dacrissam Yalla.
Gaadu elle aban inna,
yoo barissam Yalla.
Gayset aba qeebi,
yoo barissem Yalla.
YALLAW, yoo dacrissah,
umaane yok waassah.
Yoh abte dacayrih,
kaxxa num ekke anu.
Andafoofaleemik,
gita yoh missosse.
Maftucinniyo anu.
Naqboytiitik eyseh,
yi gabat ken selte.
Bayissa ken hee'kal
aadem maduudiyyo.
Keenit abe niksoh,
muugutan; masoolan.
Anu sella ken hee.
Qangalaylut raaqen;
yi ibih gubat raden.
Gaaduh gexe saaku,
qande yot haytem koo.
Naqboytiitik eyseeh;
yoo tiysiisem Yalla.
Naqboytit yok kuddeh;
ken kudussem Yalla.
Yoo yinqiben saaku,
yi gabat ken sele.
Cato gorriseeniih,
isinni cattam weenih.
YALLAL cato esseren;
keenik moggolinna.
Bututtukka ken heeh;
siisa ken celsiise.
Giti-kallah innah,
taqqa keenit exce.
Yi maray yoo cinek
yoo waddem koo, Yallaw.
Mangoh tan baaxooxak
amoytah yoo hayte;
uxih ken abbah an.
Anu ken maaxigaay,
yoo yeexege mari
yi xintoh gubat yan.
Marin-baaxoh mari
yi xaagu yoobbe way,
foocal yoh rammiten.
Aba axcem oggolan;
yi yaabah rammitan.
Niya keenik raddeeh;
elle yenen gasok,
cunxitak yamaaten.
YALLI waara Goyta.
Qaley wadbitaana,
yoh tekkem yi Goyta.
Fayla kaah taguude;
Yallah fayla taafay.
Umaanek yoo waddeh
yoo dacrissam Yalla.
Ummatey, warisa.
Yoo niqbah yan marak,
yoo tiysiisem YALLA;
YALLAY yoo dacrisa,
ummat yi gubat hee.
Yoo niqbah yan marak,
yoo tiysiiseh, Yallaw.
Ken amol yoo hayte.
Umaane aba marak
atu isih yoo wadde.
Tonnal koo faylisa;
marin marih foocal,
YALLAW, koo saarisa.
Ku migaq saarisa.
Yoo Dawud dooritteeh,
malikih yoo haytem,
koo kinni, yi Rabbow.
Kaxxa-iisa yoh tecee;
kaxxa nasri kok gee.
Yoo kee yok raddeemih,
waartah tan maqaaney
baye sinni tecee.

Dawud ellecabol abe saare ah teeti.
«Yiisá-Dawud iyya qangor ankacisey;
Yalli kaxxa num abe numih qangor ankacisey.
Yaqkuub doore Dageltay kulliimik nabahiyya, malik yakke'gidih doore numuy
Israayil ummattah nabam meqe saare yeyyeeqehiyya iyyaamah:
YALLIH *Roocaaniyya yot taniih;
edde yaabam teetik gee yaaba.
Yoo yaabissam, YALLI yoh yecee rooci.
Israayil doore Dagelti yaabeeh
ken dacrisa Dagelti yok iyyeemih,
‹Qadaalat ummatta xiinisaah
Yallih meysit xiinisa malik
qamburre sinni wallaqenti bis le;
robti lakal tawqe ayroy
baaxol qayso taysubukeh gide› 'yaanam iyye.
Yi buxa Yallih garil tonnah tanim yot celta.
Macaay inteenik, Yalli yo'lih bica haysiteh,
baye waa xagana yo'lih hee.
Make waan xagana yo'lih heeh,
akak kore waa qahdi yoh cule.
Tonnal kulli waqdi yoo cateleeh,
faxa axcem yoh abele.
Yalli toh duuduselem digga le.
Yallal aamine waa mari baaxot qiden keenaanih gide.
Gabah xageenik sahda mudda keenaanih gide.
Ken xageenik, birta kee macaxut ken xagan.
Maraaqaanay cararak yambaxen» 'yaanam iyye.
Dawud qaskarih addak agiirah ten qaskarih migaq ah kaana. Naharsi agirii, Yoseb-Basseebet deqsitak yeneeh; elle yoobokem, Tahkemon deqsita araca. ‹Yaaxigen Sidoc› deqsita marih abbah yen. Bacra bool yakke marat macaxut qeebi abeeh, inki saakih carbit too bacra boolih num selli hee.
Nammayhaytoh agiri Acowi-gulubuh yooboke Doodó-Alqedar deqsita numuk teneeh, Yaaxigen Sidocuk nammayhaytô numuh yen. Ayrok teena kaa kee Dawud Filistiin maray qeebih gaaboowehiyyat qeebi abeenih; too qeebil Israayil mari qeebik fanak keenik kude waqdi,
Alqedar isi aracak angayye'kal gaba kaak cawalah kaffa intam fan, Filistiin mara seefit selak suge. YALLI too saaku kaxxa nasri keenih yecee. Carbi gaba kale waqdi, Israayil mari Alqedar qeebit elle caben ikke yuduureeniih tokkel rabe marak silac kalen.
Yaaxigen Sidocuk sidochaytuh tenem, Haraar rasul yooboke Aagâ-baxi Samma deqsita agiruk ten. Ayrok teena Laci deqsita rasul, missir elle yoobokeh yen buqreh garil, Filistiin mari qeebih mododeh suge. Israayil mari ken yuble waqdi yoowweh immay,
Samma makudinnay buqreh addal elle yeede. Oson kaat aban atka isik waasak, afah-afah ken qide. Tonnal too ayro kaadu YALLI too qeebil kaa yiysiiseh.
«Yaaxigen Soddom» deqsita agiirak sidooca num daro edde orbisan uddurut Dawud fan yemeeten. Dawud too saaku Qadullam rasul tan gablah addal suge. Filistiin mari kaadu Refaayim Golo deqsitta golol addal yinfiddigeenih yenen.
Too saaku Dawud amô reebu le aracay uqurah meqehiyyal sugeeh; Filistiin mari Beetlacam magaala yibbixeh yen.
Sarrak Dawud isi baaxoh lee kassa heeh, too waqdi iyyeemih, «Beetlacam magaalah afal yan qeelih lee yoh baaha num genniyooy faxe raareh an» iyye.
Too waqdi too sidooca agiri Filistiin-mari elle yan aracak adda-adda gacca 'yeenih too qeelak lee qulla heenih Dawuduh baahen. Dawuduh tu gactek too leek maaqabinnay YALLIH sadgatah baaxot tet caxe.
Sarrak iyyemii, «YALLAW, a lee aaqubem yol matan. A lee a sidiica numuy isi roocih meysite'kah a marak adda gacca 'yeh a lee baahehiyyah qabala yaaqubeenimih bis le» iyye. Tohuk gexxaamah too lee maaqubinna.
Woo sidooca agiruh tu gactek, ken abini wohuk wadir amixxiguk raaqe.
Yowabak toobokoytah yen Abiisay «Yaaxigen-Soddom» deqsita soddomuk abbah yen. Yowab kee Abiisay-ina Xaruya deqsitta barrak ten. Ayrok teena Abiisay inki macaxu luk sidooca bool yakke marat qeebi abeeh; too marak inkih yeyseh ken qideh.
Tonna-leemiik too Soddomih addat yimixxige agiruh raaqeeh, abba keenik yekke. Takkay immay «Yaaxigen Sidocih» inna migaq gexxoh luk mananna.
Yoyadáq-Banaaya kaadu kaak kaxxih yamixxige agiruk ten. Banaaya elle yoobokem, Kabxaqel deqsitta magaalak ten. Banaaya abinnaan taamal qangik ten. Mooyab marak namma agiru qide. Ayrok teena arroqle le rob radak sugeeh; too ayro Banaaya boodoh adda cule waqdi, lubak kaah sugeeh; too lubak qideh.
Tohuk kalah kaadu kaxxam masu naba Masri-num qideeh, too num gabat macaxu luk yene'mmay, Banaaya naharak gabah caxxat kaa yoogoreeh, sarrak gabat luk suge macaxu gabak kaak bukkussa heeh, woo macaxut kaa qide.
Toh agiruh yan Banaaya abe taama. Banaaya Yaaxigen Soddomih adoytak ten. A Soddomih addat migaaqat akak yabba yan numuk tene'mmay, Yaaxigen Sidoc gide migaq-gexxoh luk mananna. Dawud isit dacayrih tan qaskarak abba kaa abe.
Yaaxigen Soddomuk Banaaya deqsita numuk kalih, adoytiitih migaq ah kaana. Yowab toobokoyta Qasahel kee, Doodó-Elcananay Beetlacamal yooboke kee,
Samma kee Aliika deqsitta labhay Carodul tooboke kee,
Feletil yooboke Celex kee, Qikkés-Qiira deqsita agiruy Takooqal yooboke kee,
Qanatot magaalal yooboke Abiqeder kee, Cuusâ rasul yooboke Mabunnay kee,
Ahowil yooboke Xalmon kee, Netoofal yooboke Mahray kee,
Baqná-Celeb deqsita agiruy Netoofal yooboke kee, Riibáy-Ittay deqsita agiruy Benyam rasuk Gibqal yooboke kee,
Banaaya deqsita agiruy Firqaton rasul yooboke kee, Gaqas goloh garil yooboke Hidday kee,
Arbatal yooboke Abiqalbon kee, Bacurim yooboke Qadmawet kee,
Saqalbonul yooboke Elyacba kee, Yaasen xaylo kee,
Sammâ-Yonaatan deqsita agiruy Haraaral yooboke kee, Saarár-Aciyam deqsita agiruy Haraaral yooboke kee,
Acasbúy-Elifalatay Maqkal yooboke kee, Acitoofál-Alyamay Gilô-rasul yooboke kee,
Karmel rasul yooboke Cesro kee, Arbaq rasul yooboke Faqray kee,
Xooba rasul yooboke Naatán-Yigal kee, Gaad rasul yooboke Baani kee,
Qammon marah yooboke Xelek kee, Beerot rasul yooboke Nacarayay Yowab-macaxu akkuquk yenehiyya kee,
Yitra deqsita gulubuh tooboke Qiira kee Gareeb deqsitta labhah nammey kee
Ciitah yooboke Uriyya.
Tittat soddom kee malcina agiru akkuk yenen.

YALLI qagisak Israayil ummatta yinqibeeh, Dawud gabat ken biyaakam faxe. Kaak iyyeemih, «Gexay Israayil kee Yuudah ummattak loowo abaay yakkeenih gide wagit» iyye.
Too waqdi Dawud qaskar abbah yen Yowabah amri yeceeh iyyemii, «Qaskar abbobti lih gacca 'xicay, inkih tan Israayil kedooda elle geytimma 'ta baaxok, woo qaxaay a qaxa fanat, yakkeenih gide keenik looway am. Qadad keenik aaxigem faxak» iyye.
Yowab kaak iyyeemih, «Atu addunyal elle anuk, YALLAY ku Dageltah yanihiyya Israayil mara away yakkeenih gidek bool adda ken yaymaggay. Tonna'mmay annah taniimit macah assa?» kaak iyye.
Takkay immay Malik Dawud, kaa kee kaa'lih tan qaskar-abbobtik, «Anu siinik axcem aba» iyyeeh, too waqdi Israayil-ummatta loowaana'gidih kay garik ugteenih gexen.
Ordon-weeqaytuk tabba 'yeenih, golô-gudel tan magaala kee Qarooqer deqsitta magaalal loowo qimbisen. Sarrak Gaad-rasuk tabeenih, kiblatat raqta Yaqder deqsita arac fan gexen.
Sarrak Gilqad-rasu kee Kaadis deqsitta magaalay Ciitâ-rasul tanihiyya
Too magaalak gabbi-qaxal geytimta Suur-magaalay gaso maroh edde tanihiyya yemeeten. Tokkek Ciiwi kee Kanqaan magaalooli inkih yemeeten. Ellecabol Yuudâ-rasuk gabbi-qaxat raqte Bersabaq deqsitta magaala yemeeten.
Tonnal sagla alsa kee labaatanni ayroh addat inkih tan baaxo gufeenik lakal, Yarusalaam yuduuren.
Sarrak malikik iyyeenimii, «Israayil-rasul qaskarat gacu duuda marih loowo bacra boolih alfih num tekkeeh; Yuudâ-rasuluuy koona boolih alfih num yekken» iyyen.
Dawud ta marih loowok gaba kale waqdi, umam abem kay xagar kaah warse. Too waqdi, «YALLAW, kaxxa dambi lem baaheh aniih, duqur abe waamat aseh anik, qafu yoh ab» iyye.
Dawud saaku xiinik ugutak dumal, YALLI, Gaad deqsita nabiy Dawuduh Yallih farmo baahak yenehiyyak iyyeemih,
«Gexay Dawuduk intaamahaa, ‹Sidoocaamak taysem dooritaay, atu doorittem abeyyo› kaak inxic» iyyeeh; a sidoocam a nabih warissa heeh kaa ruube.
Dawud xiinik ugte waqdi, Gaad kaal yemeeteeh, YALLI kaah ruube farmo kaah warse. Kaak iyyeemih, «YALLI, ‹Sidooca sanatih qulul kee, sidooca alsa naqboytit koo ayraradduk sugtam kee, sidooca ayro tabu le dalka siinit ruubaamak, kol aysinnaanim doorit› kok iyye. Taway intu waytam cubbus; axcinnaanim YALLA fan gacsam faxak» kaak iyye.
Too waqdi Dawud iyyeemih, «Anu taway tu edde ceda caalatat anih maana'mmay, sahda yoo digaaltaamak YALLI isi gabat yoo digalsitay. Toh akah axcem, kaxxa racmatta le Dagelta kinnim kaak aaxigeemih axce» iyye.
Tohuk wadir YALLI Israayil rasul dalka ruubeeh; too saakih maacak xabba haanamaay Yalli isih woo lakima eyseedeyya haam fanah, inkih yan Israayil rasul malcina-tabanih alfih num too dalkat rabe.
Too dalkat sahda qidak suge malaykatti, Yarusalaam magaalah mara kaadu edde qidam faxak suge. Too waqdi YALLI a mara digaalaamak qaadeeh; malaykattuk, «Ahaysa qidim eyseedey sinaamak qiddem duddak» iyye. Woo malaykatti woo waqdi Ornan deqsita numuy Yabuusa deqsita marah yoobokehiyyah aracay darok caffa elle kalaanahiyyah garil soolak suge.
Dawud woo malaykattuy ummatta qidahiyya yubleeh, too waqdi YALLAK iyyeemih, «Qellatat asseeh ceele-waytih tanim abtem yook, too qellatah, yoo kee yi buxah mara akah digaal. A masaakiina maca bahteeh macah digaalta?» iyye.
Too ayrot Gaad Dawud fan yemeeteeh, iyyeemih, «Ugutay Ornan le aracay daro caffak elle baxsaanahiyyal, YALLAH sadgat elle abtu wayta arac bicis» kaak iyye.
Dawud YALLI ab kaak iyyem oggoleeh; Gaad kaak gexa iyye ikke gexeh.
Ornan addah wagga hee waqdi, malik kee kay gubal taamita maray kay fanah yamaatehiyya yuble. Too waqdi Dawuduk foocal massakaxxah qansah baaxo xagam fan qununna 'yeeh,
iyyemii, «Yi malikow, akke yoo fan macah temeetee?» iyye.
Dawud kaal gacseemih, «Ku aracay darok caffa elle kaltahiyyal a lakimay sahda selahiyya nek gexa'gidih, YALLIH migaaqal sadgat elle aban arac haam faxaah, too arac kok xaama'gidih emeete» iyye.
Ornan, «Meqeh hay! Elli hay. Yallih migaaqal sadgatah isih faxxa haytam yok beetto. Sadgat elle aban aracal sadgatah qiddu wayta awurwa, ah kaanak, bey. Darok caffa edde kalan coox kee *madmad kaadu, ah kaanaay; sadgatah tasguudu wayta saqih cado elle alaysetto.
Amoytaw, anu tohim inkih koh aceeh an» kaak iyye. Sarrak, «YALLAY ku Dagelta kinnihiyya atu abta sadgat koh oggolay» kaak iyye.
Too tiyak malik kaal gacseemih, «Aleey, foyyah kok mabeyaay, kok xaameyyo. Tu edde ecee wee duyyet, sadgat inni Dageltah maaba» iyye. Sarrak too arac kee awurwa too numuh lakqok kontom garsi elle yecee.
Limok gaba kale waqdi, YALLAH sadgat elle aban arac bicseeh; tohuk lakal woo aracal cado akak carrisan laa sadgatah elle qide. Tonnah kaadu, amaanah xiinaanamih astah aban sadgat abe. Too waqdi YALLI kay sadgat oggoleeh, lakimi Israayil baaxok inkih yeerreh.

Malik Dawud kaxxam bar yembeeh idoolinni kaat yemeete saaku, xagar kaak waacitak yeneeh, sara kaal haanamah kaah xiqtam luk mananna.
Toh yublen waqdi, kay gubal taamitak yen mari kaak iyyemii, «Gexxa inneh baxuwwâ-baxay bikrit taniih amo kok wagittaah garit kok gactaah qaxah gacca 'teh xagar kok waacite kaltahiyya koh gorrisnu wayna» kaak iyyen.
Toh kaak inxicca 'yeeniih, sarrak inkih yan Israayil rasul qax-meqe baxuwwah goranat gacen. Qaxah oson faxan inna le baxuwwa Suunem deqsita aracal geen. Geen awká migaaqah Abiisag deqsitak ten. Malik fan tet baahen.
Awká nabam qax-muquk teneeh; malik garik gexak manannay, amo kaak wagitak ten. Takkay immay usuk fido teetit faxeh mananna.
Dawud xaylok Absalaam ciggiltam, ina akak Caggit deqsitta barrah baxay Qadoona deqsitahiyyak ten. Qadoona kaxxa qax-maqaane luk yen. Kay abba usuk faxem abaamah, kaa assacakkuk mananna. Qadoona malik yakkem faxak yen. Tohuk gexxaamah faras-gaari kee mango faariisa kee kontom numuy dacayrih kaat gactu waytahiyya naharal elle bical haysiteh yen.
Mala Yowab kee Sek-Abiyataaral baaheeh, keenik iyyeemih, «Ahaysa malik anu akkem faxak, maca siinit celtaa?» iyye. Oson too mala yoobben waqdi kaak raabiteenih, «Faxxaamah ku xaqut nan» iyyen. Yowab-ina Xaruya deqsitta barrak ten.
Sek-Saaduk kee Yoyadáq-Banaaya kee Nabi-Naatan kee Simqi kee Reeqi kee Dawudut dacayrih ten qaskar a malat kaa'lih mananna.
Ayrok teena Qadoona, Qenrogel deqsita buyyih garil yen xaay Docelet deqsitahiyyal illiiy awurwa kee, nagay mulkuqusen rugaage sadgatah qide. Too sadgatah Suleemanak kalih tooboko kee, malik gubal taamita maray Yuudâ-rasuk yemeetehiyyah inkih seece.
Takkay immay nabi-Naatan kee Banaaya kee, malikit dacayrih ten qaskar kee, toobokoytah yen Suleemanah woo sadgatah maseecinnaay ken cabeh.
Toh yuble waqdi, Nabi Naatan, Suleeman inay migaaqah Batsabaq deqsittahiyya fan gexeh, teetik iyyeemih, «Qadoona, Malik Dawud aabbe'kal, isih malik is abem maabbitoo?» teetik iyye.
«Taway is kee isi baxih rooci cattam faxxek, koo fayisu waa!
Ta waqdiik Malik Dawud fan gexxa xicay, ‹Yi malikow, yi lakal malik takku waytam ku baxa Suleeman, 'yaanamih qahdi yoh culte way, Qadoona malik elle yekkem manna?› kaak inxic.
Too waqdi atu too yaabat anih, anu amaateyyooh, atu intam numma kinnim kaah warseyyo» teetik iyye.
Too fayu kaak oggolteeh, malik fan gexxeh, xinti qari kaal culte. Too waqdi Malik Dawud kaxxam idooliteh yeneh; Suunem rasuk baahen Abiisag deqsita qax-meqe baxuwwa amo kaak wagitak kay garil sugte.
Batsabaq kay massakaxxah qununna 'te. Too waqdi malik, «Maca faxak temeete?» teetik iyye.
Is kaak inteemih, «Yi malikow, yi baxi ku lakal malik akkeleemih YALLAY ku Dagelta kinnihiyyah migaaqal xagana yoh culteh sugte.
Takkay immay Qadoona, atu aaxige'kal, away malik yekke.
Sadgatah awurwa kee nagay mulkuqusen rugaage kee mango illi qide. Too sadgatah ku xaylooy, sek Abiyataar kee qaskar abbah yan Yowabah seeceh immay, ku Suleemanah maseecinna.
Malikow, Israayil mari yakkeenimiik atu isi lakal malik abtu wayta num ken taysixxigem kok faxan.
Ahat yaabe'kal Yallih amri kol yemeetek, yoo kee yi baxak umeyniti axceloonuuh; toh nel matamqa» axcuk,
too yaabat tan waqdi nabi Naatan yemeeteh.
Malik Dawuduh nabi Naatan yemeetem warseeniih; Naatan addah kaal cule. Malik foocal kay massakaxxah qununna 'yeeh; sarrakaa,
«Yi malikow, ‹Yi lakal malik takku waytam Qadoona› 'yaanam maay intee?» iyye. Sarrak kaadu qagseh iyyeemih,
«Ta saakih ayro sadgatah awurwa kee nagay mulkuqusen rugaage kee mango illi qideeh, too sadgatah ku xayloh inkih seece. Qaskar abbah yan Yowab kee sek Abiyataarah edde seece. Too mari taway too sadgatih makum kee maqubut kaa'lih yaniih, ‹Malik Qadoona ani haay! Malik Qadoona ani haay!› axcuk yanin.
Sadgatah yoo kee sek Saaduk kee Banaaya kee Suleemanah maseecinna.
Hay, ku lakal malik yakku waa num, neey ku gubal taamitahiyyah warse'kal, aham takkay intem koo innaa?» iyye.
Toh yoobbe waqdi Malik Dawud, «Gexay Batsabaqak uduuray addah cula inxica» iyye. Is temeete waqdi,
teetik iyyemii, «Ku baxi Suleeman yi lakal malik akkeleemih, YALLAY Israayil doore Dagelta kinnihiyyah migaaqal abe xiiba, a saaku duuduseyyoomuh, YALLAY waaraah kulli gadaamak yoo yeyyeeqehiyyah migaaqal koh xiibita» teetik iyye.
Too waqdi Batsabaq kay massakaxxah qununna 'te. Sarrak, «Yi amoytih qumri yaxxeeray» kaak inte.
Tohuk lakal Malik Dawud, «Sek Saaduk kee nabi Naatan kee Yoyadáq-Banaaya yoh seeca» iyye. Too mari kaal yemeete waqdi,
keenik iyyemii, «Cokmi abbobti isinni lih hayya haay, yi Suleeman yi bakilit korissi haay Gicoon buyyi fan kaa beya.
Tokkel isin sek Saaduk kee nabi Naatanak, Israayil malik yakke'gidih, kaa uskuta. Tohuk gaba kaltan waqdi, *baanta uguraay anay fayya haay, ‹Malik Suleeman ani haay! Malik Suleeman ani haay!› inxica.
Akke yi dardaarinnih korsil daffeya'gidih yamaate waqdi, kay lakat ama. Yi lakal malik takku waytam kaa. Israayil kee Yuudah ummattak malik yakke'gidih doorem kaa» iyye.
Yoyadáq-Banaaya iyyeemih, «Yi malikow, atu intem abennok, YALLAY ku Dagelta kinni edde yangalay!
YALLAY ko'lih sugehiyya kaadu Suleeman lih gacay. YALLI kay dardaarinni ku dardaarinnak kinni-way nabnah yaysiisay» iyye.
Tohuk lakal sek Saaduk kee nabi Naatan kee Yoyadáq-Banaaya kee, Dawudut dacayrih tan qaskar, Suleeman Malik Dawud bakilil hayya heenih, isinnih lakat kaak gacca 'yeenih, Gicoon buyyi fan kaa been.
Tokkel, Sek Saaduk, Yallih Nabnah-Siraqih addak mingilil baahe caxâ xaylok bicsen *zeytit (saliidit) malik yakke'gidih, Suleeman yuskute. Sarrak baanta yoogoreeniih, too waqdi tokkel suggu 'ye mari inkih anay fayya haak, «Malik Suleeman ani haay! Malik Suleeman ani haay!» iyyen.
Tohuk lakal yakkeenimiik lakak kaa katayak, qililisakaay fooxima fooxisak, baaxo edde engeyya 'ta farcih africuk, Yarusalaam fan yuduuren.
Qadoona kee kay mara maaqok gaba elle kalte ikkel, a xongolo keenil radde. Yowab baantah anay yoobbeeh, «Sugay, a gideh xongolo magaalal akah raddam macaa?» iyyeh esserak suge waqdi,
Sek Abiyataar baxi Yonaatan yemeete. Qadoona kaa yuble waqdi, «Adda culey, meqe num kinnitooh meqe xaagu bahte kook» iyye.
Yonaatan iyyemii, «Ee, meqe xaaguh baaham mayyu. Malik-Dawud Suleeman malik abeeh,
Sek Saaduk kee nabi Naatan kee Yoyadáq-Banaaya kee kaat dacayrih tan qaskarak, ‹Kaa katayaay, Suleeman yi bakilih amol hay beya› iyye.
Saaduk kee Naatanak, ‹Isin Gicoon buyyih garil kaa uskuta› 'yaanam iyye. Tohuk gaba kalen waqdi, too mari wallitakaay kayyiqtu edde haak magaala yemeeteenih; away aabbuk sugteenim too xongolo.
Suleeman malik yekkeeh, away dardaarinni-korsil daffeya.
Wohoysa kaadu doolat-abbobti Malik Dawud fan gexxeeh; too mari, ‹Ku Dagelti, Suleemanah kok tayse migaq-gexxo kee midir yacaay› kaak iyyen. Too waqdi Malik Dawud isi qarkaytoh amook, Yallih nabnah massakaxxah qununna 'yeh,
sarrak dooqa abe. Dooqah iyyemii, ‹YALLAY Israayil doore Dagelta kinni faylisnay. Kaay anu addunyâ-bagul anih, yi sammok yooboke yi baxa yi lakal malik akkih abali yoo heehiyyah fayla taafay› 'yaanam iyye» keenik iyye.
Toh yoobben waqdi, Qadoonah-sadgatah yemeeteh suge mari meysiteeh, yakkeenimiik ugutta 'yeenih, mariiy isi qaxal keenik gexe.
Qadoona Suleemanak abeh yan meysik gexxaamah, Yallih Nabnah-Siraq fan gexxa 'yeeh, sadgat elle aban aracak affara ruknil tan gaysoosi gabah xabba hee.
Sarrak Malik Suleeman, Qadoona kay meysih too aracak gaysoosit kafimih yanih, «Malik Suleeman yoo qide waamah, yoh xiibite ikkal takkek mawqa» iyye 'yaanam yoobbe.
Too waqdi Suleeman iyyeemih, «Yaaminen num yekkek, gabah kaa xagtam matan. Yaaminen num akke week, rabi kaak raq mali» iyye.
Sarrak Qadoona fan sinam ruubeeh, woo mari too aracak kaa kaleh. Qadoona Suleeman fan yemeete waqdi, massakaxxah qununna kaah iyye. Too waqdi malik kaak iyyeemih, «Ahaysa isi buxah gexxaasit» iyye.

Dawudut rabi xayyoowe waqdi, Suleemanah secca 'yeeh, fayu kaah yecee. Dawud Suleemanak annah iyye,
«Anu ahaysa diikô-num akku waah aniih, tonna'mmay, atu abinnaanimil digga le num tikay, labhaytu tik.
YALLAY ku Dagelta kinnihiyya ab kok axcinnaanim abay, kay gitat gex. Muusal oobe kitaabal tan Yallih xinto kee madqaay, kay baritto kee kay amri inkih duudus. Tonnal abinnaanim gabal kok amqeleeh, elle gexinnaan ikkel abinnaanim gabal kok bicele.
YALLI yok iyyeemih, ‹Ku ramad anu aba axcem baguuk agaagul sinnim abeenik, Israayil amoytit ken abeyyoomuh qahdi koh cula› 'yaanam yok iyyeh yan. Tonna kinnuk atu kay amri oggoltek, YALLI too qahdi koh duudusele» kaak iyye.
«Tohuk kalah koh warsam liyo» kaak iyye. «Toh macaay intek, duma Yowab yol baahem taaxigeh. Israayil qaskarih abbobtik namma num qidem kassa koo. Nér-Abner kee Yetér-Qamasa qiddem kaa. Qeebi addat ken maqidinnaay, baaxo wagarih tan saaku, loowitiik ken qidem atu isih kassittah. Tu baahe wee mara annaak qide. Usuk abe umaane kay fillal raqtaah akah biyaakitam kaal tan» iyye.
«Kaak abtam ahaysa isih taaxige. Amrih rabam kaah maqambaalin.
«Gilqad rasul yooboke Bardillayah xayloh emeqaay amo keenik wagit. Woh akah kok axcem, ku toobokoyta Absalaamak kude saaku yoh yemqeenih yenen.
«Gerá-Simqi deqsita numuy, Benyam kedoh yoobokeeh Bacurim magaalal yoobokehiyya yol baahem mahawweenin. Too num anu Macanaayim deqsita arac fan kudak suge waqdi, kaxxa abaaro yot abe. Takkay immay sarrak Ordon weeqaytih garil nongoorowe saaku, kaa qide waamah YALLIH migaaqal kaah xiibite.
Tahak wadir too num meqe num makkalin. Kasah igintom mantu immay kaak abtam isih taaxige. Amok qabal tif kaak axcuk kabri akah cula'nnah kaak ab» 'yaanam farrintoh kaak iyye.
Sarrak Dawud amrih rabeeh, Yarusalaamal geytimta Dawud-Magaalal yaaxigen caafatal kaa yoogoqen.
Malik Dawud malcina sanat Cebroonul malikih sugeeh, aki soddom kee sidooca sanat Yarusalaamal malikih suge. Sittat morootom sanatih gide Israayil marak malikih suge.
Suleeman, abba lakal malik yekkeeh; dardaarinni kaak kaxxa maqar baahe.
Ayrok teena Qadoona Batsabaq fan yemeete. Batsabaq, Suleeman inak ten. Batsabaq Qadoona teetil yemeetem tuble waqdi, «Akah temeetem nagayna?» kaak inte.
Qadoona, «Nagayna» iyye.
«Nagayna immay, kok axcem faxam liyo» teetik iyye.
«Maca yok intam faxxa?» kaak inte.
«Akah taaxige innah, yi abbah arac ciggiltaah malik takkem yook teneeh; inkih tan Israayil ummat malikih loowitak sugtem yook ten. Tohim makkinnaay, yi toobokoyti malik yekke. Tohim kaadu YALLAK yemeete amrih tekkeemi.
Toh too tiyaay; awayah tu gactek, koo esseram faxam liyo'mmay, ku maganak yok macinin» teetik iyye.
Batsabaq, «Yaabit maca lek?» kaak inte.
«Ku maganak, Suunem baahen Abiisag deqsitta baxuwwa rihimih faxah anik, Malik Suleeman lih atu yabtek, kok macinak, ‹Too awká kaah ab› yoh inxic» teetik iyye.
«Meqeh! Malik lih koh yaabeyyo» kaak inte.
Sarrak Batsabaq malik lih Qadoona qaadat yabta'gidih gexxe. Malik isi ina temeete waqdi, elle suge aracak salaamatta teetih aba'gidih ugutta 'yeeh, massakaxxah qununna teetih iyye. Sarrak isi dardaarinnih korsih yuduure. Teetih kaadu elle daffeyta dardaarinni-korsi bahsiiseh kaak migda le kabul heen. Is too korsil daffeyte.
Tohuk lakal kaak intemii, «Dago caagid-baxa kot faxa'mmay, ku maganah, yok macinin» kaak inte.
Suleeman, «Yi inay, kok aabbu waak, intam faxxam inxicey» teetik iyye.
«Ku saqalah yan Qadoona, Abiisag rihimih abtam faxak, kaah acuy» kaak inte.
«Yi-inay, ah macah yok intaa? Tonnal a dardaarinna kaadu edde kaah ucuya yok intam tayse. Usuk yok saqalah yaniih, sek Abiyataar kee Yowab kay qaxa tanim mataaxiga?» teetik iyye.
Sarrak Suleeman YALLIH migaaqal xiibiteh, iyyeemih, «Qadoona, taham essereemih rabi digaala kaat abe wayya heek, Yalli yot cabe waay!
YALLI yi abbah aracal yoo hayya heeh digga yot hee. Qahdi akah culem duuduseeh, abbootan yoo kee yi ramadah yecee. YALLAY waarahiyyah migaaqal xiibita: Qadoonal, ta saakut edde, rabâ-cokmi kaal abeyyo» iyye.
Tohuk gexxaamah Malik Suleeman Banaayak, «Qadoona qid» 'yaanam iyyeeh; too num gexeh kaa qide.
Tohuk wadir Suleeman sek Abiyataarak iyyeemih, «Ahaysa Qanatotul geytinta isi buxah gex! Rabi kol amaatuk yene'mmay, yi abba lih ten saaku, gibdaabina kaa'lih tubleeh, YALLAY mulki lehiyyah Qahdih Sandug akkaquk sugte. Tohih sabbatah away koo maqida» kaak iyye.
Tohuk wadir YALLAH abak yen seekâ-taamak kaa kaleh. Toh abe waqdi, YALLI, Sek-Qeli kee kay ramadat akkele iyyem nummak maacisse.
Yowab tekkem yoobbeh. Duma Absalaam hinna'mmay, Qadoonâ-qaxa gaceh suge. Too waqdi Yallih Nabnah-Siraq fan gexeeh, tokkel sadgat elle aban aracak gaysoosi gabah xabba hee.
Malik Suleeman, «Yowab kudeeh, YALLIH Nabnah Siraqih addal yan sadgat elle aban aracak xaqut yani» 'yaanam yoobbe waqdi, Banaaya ruubeeh, «Kaa qida» iyye.
Banaaya Yallih Nabnah-Siraq fan gexeeh, Yowabak, «Malik eweq kok iyyah yan» iyye.
Yowab, «Akkel elle rabeyyo ikkal mawqa» iyye. Banaaya wadir yuduureeh, Yowab kaak iyyem malikih warse.
Suleeman, «Wohoysa usuk faxam kaah ab. Qidda kaa haay elle kaa uguqay cab; usuk abem yoo kee yi abbah ramadih fillal maraqtak. Tu baahe wee mara annaak qide.
Yi abba aaxige'kal, kaak yeyse maray tu baahe weehiyya qide. Tohuh YALLI kaa digaalele. Qidem, Israayil qaskarak abbah yen Abner kee, Yuudâ-qaskarih abbah yen Qamasa deqsita numu.
Yowab ta marat abe qidim kaa kee kay ramadih fillal raqtay. Takkay immay Dawud kee kay buxah maraay kaak rade mara kee keenik qarkayto nagrinnaan num, YALLI kulli waqdi amaanah xiinisay» 'yaanam kaak iyye.
Tohuk lakal Banaaya Yallih Nabnah-Siraq fan yuduureeh, Yowab qide. Sarrak magaqah kay baaxo kaa beeniih, kay qariy barril geytimahiyyah garil kaa yoogoqen.
Too waqdi Suleeman, Yowab luk suge qaskar abbootan Banaayah yecee. Abiyataar luk suge seekah abbootan Saadukuh yecee.
Tohuk lakal Malik Suleeman Simqih farmo ruubeeh, «Ama» kaak iyye. Kaa baahen waqdi, kaak iyyemii, «Yarusalaamal qari xissa haay buxah gacaay, magaalak mawqin.
Magaalak tewqeeh Kidroon buyyik bisoh iba hayte koo tekkek, raba isih isil tuckumem ixigaay, numuk tu mawan» 'yaanam kaak iyye.
Simqi, «Malikow, meqeh, atu axcinnaanim abeyyo» iyye. Sarrak Yarusalaamal mango wakti suge.
Sidooca sanatak wadir Simqi yeddereh suge naqoosak nammay Gat deqsitta baaxol yen malik fan kuden. Too malik migaaqah Maqká-Aakis deqsitak yen. Simqi naqoosa kaak Gat fan gexxem yoobbe waqdi,
dananal koori haysitta heeh, kaak gexxe naqoosa goranah Gat fan gexe. Tokke gufe waqdi ken geeh gabat ken baahe.
Suleeman Simqi abem yoobbe waqdi,
farmo kaah ruubeeh «Ama» kaak iyye. Kaa baahen waqdi, kaak iyyemii, «Yarusalaamak awqe waytuh YALLIH migaaqal koo xibsiiseh en. Gexxek koo qideyyom koh warseh en. Atu kaadu, ‹Meqeh magexa; gexek rabi yol yamaatay› inteh ten.
Hay, YALLIH migaaqal abte xiibay koo absiisehiyya akah makteeh, yi amri akah cintem maca?
Yi abbal bahtem taaxigeh, hawwen akak mantu. Tohuh YALLI koo digaaleleeh,
yot barkat heeleeh; Dawud-dardaarinna YALLIH foocal baxak baxal waarele» kaak iyye.
Tohuk lakal malik, Banaayak, «Gexay Simqi qiday am» iyyeeh, too num gexeh kaa qide. Tohuk lakal inkih tan Israayil baaxo Suleeman milkih gacte.

Suleeman Masri-malikik-baxá rihimih abiteeh, qalla kaa'lih haysite. Yarusalaamal isi qari kee YALLIH Qibaadah-Qari xissa heeh, Yarusalaam magaalat gaso maroh haam fanah, Dawud-Caafat deqsita caafatal tet hee.
Too dabaanal, YALLIH Qibaadah-Qari xissiimeh manannaay; tonna-leemik ummatta qibaada elle aban aroocay fayyat raqtahiyyal sadgat abak ten.
Suleeman YALLA kicinuk yeneeh, isi-abbah-raat kataatak yen. Takkay immay too qibaada elle aban aroocay fayyat raqtahiyyal sadgatah saq qidak yeneh, qaydarus kaadu sadgatah qeerisak yen.
Sahda kaxxam tassakaxxem, Gibqon magaalal fayya le aracal yen sadgat-araca. Suleeman gexeh, tokkel sadgat abe. Too sadgatih aracal Suleeman saqak alfi takkem cado-akak-carrisan-sadgatah qidak yen.
Too bar YALLI Suleemanah yumbulleeh, kaak iyyeemih, «Maca koh abam faxxaah, yoo esseritey» iyye.
Suleeman YALLAK iyyemii, «Yi-abba-Dawuduy ku naqasuh yenehiyyah kaxxa kacanu luk sugteeh; usuk kaadu baguuk kol yaamineeh, cakki-kee qadaalat-le numuk ten. Atu kaah abak sugte maqaane kaak mayseedinnitooy, a saaku kay baxa kay qarkaytol hayte.
YALLAW, yi Dageltaw, yooy ku-naqasuh-yanihiyya yi abbah aracal hayte. Tonna'mmay anu ahayduma qunxa num kinniyoh, sahda elle xiinisa inna matteexega.
Anu akah table'nnah, atu doorte maray mangah loowo akak duudume waytahiyyah abba yoo abteh tan.
Tonna'mmay ku ummatta qadaalatat edde xiinisaah, umam-kee-meqem-edde-baxisa-kas yoh acuyey. Too kas aalle week, a-axxul le ku mara qadlit xiinisam maduuda» iyye.
Suleemanak Yalli too yab kaxxam yossokooteeh;
tonna leemiik kaak iyyemii, «Qumri xexxar yoh ucuy yok maxaccitooy, gaddaliino yoh ucuy yok maxaccitooy, naqboytit yoh qid yok maxaccito. Tohuk tu maxaccitoy, missah yan cokmit ummatta-edde-xiinisa-kas yoh ucuy yok inteehiiy;
too atu-faxxem koh aceeyyo. Kas kee bagi-cubbiy sahdayti ahayduma gee weeh, sarra gee wayu-waa koh aceeyyo.
Kalah kaadu, atu yoo essere waytem koh abeyyo. Addunyal tanim fan kok kalih malik aalle waa gaddaliino kee nabna kot heeyyo.
Toh lih kaadu, ku-abba-Dawud akah abak suge innah, anu-kok-aba-axcem abteeh yi xinto kee yi amri inkih tugdubek, qumri kok ayxeereyyo» 'yaanam kaak iyye.
Suleeman xiinik ugte waqdi, Yalli soonol kaa'lih yaabem yeexegeh. Sarrak Yarusalaam magaala gexeeh, YALLIH Qahdi-addat-akak-yan-Sanduguk foocal sollu 'yeh, cado-akak-carrisan-sadgatah saq qide. Tonnah kaadu, amaanah-xiinaanamih-asta-yakke-sadgat abeeh, kaa'lih taamita marah inkih xigla abe.
Ayrok teena xiiqareh-xiinah yan agbi malikil yemeete.
Ken nammayak tiyak teena annah kaak inte. «Amoytaw, yoo kee a barra inki qaril naniih; is yo'lih tan waqdi, anu lab-baxa xale.
Namma ayrok lakal is kaadu lab-baxa xalte. Too waqdi tet kee yok sa, woo qaril num mananna.
Barak teena garciik isi baxak bagul korteeh; woo awkiiy ufuy weeh edde rabe.
Too waqdi barat uguttu 'teh anu xiinit an waqdi, yi baxa yi garik beyya hayteh isi qarkaytol hayya hayte. Sarrak rabe awka yi qarkaytoh bagul hayya hayte.
Maaca awka angu aysaaxe'gidih ugte waqdi, rabeh suge. Kaxxam xayyowwa exceh kaa wagte waqdi, yi baxak masuginna» 'yaanam inte.
Nammeyhaytô-barrah tu gactek, annah inte. «Aleeyyah, rabe-awki ku baxaay; nuwwi-awki yi baxa» 'yaanam inte.
Naharat yabte barra, «Aleeyyah, rabe-awki ku baxaay; nuwwi-awki yiimi» inte. Tonnal malik foocal titta weenih.
Too waqdi Suleeman iyyemii, «Kulli tiya siinik, ‹Nuwwi-awki yiimiiy, rabe-awki yim hinna› 'yaanam inteenik,
wonnal, seef yoh baaha» iyyeeh; woo seef baahen waqdi,
«Ama-nuwwi-awka namma'kkel kurra haay tiyahaay garab keenih akak acuya» iyye.
Too waqdi nummah inak afqadot baxi kacni culeeh, «Amoytaw, ku maganak, awka maqidinay teetih acuy» inte.
Aki barraay, «Nek numuh maacanay kaa qiday namma'kkel neh kur» inte.
Tohuk lakal Suleeman annah iyye. «Awka miqidinay naharat yabte barrah acuy; nummah-ina teeti» iyye.
Israayil mari Suleeman a namma barrah yab elle kure'nna yoobben waqdi, kaxxam kaa yessekexxen. Kaa akah yessekexxeenim, usuk too ayrook lakal, Yalli sahdâ tittin-way missat edde bicsa kas kaah yeceem yeexegeenimi.

Suleeman inkih tan Israayilik malikih yen.
Kay gubal taamitak yen maray kaxxa-kaxxa-marih taamah-luk-yenehiyya iyyaay innek, Saadúk-Qadarya diini-abbah yen.
Siisâ-xayloh-nammayay migaaqah Aciiya kee Alicoref deqsitahiyya kutbe-abeenitik ten. Aciilúd-Yacoosafat takkem-yaktubih yen.
Yoyadáq-Banaaya inkih tan qaskarak abbah yen. Saaduk kee Abiyataar diini-abbobtik ten.
Naatán-Qadarya rakaakayitteh-abbobtih abbah yen. Naatán-Xaabud, sek kee malikih-fayu-yecee-kasloytak yen.
Aciisar malik-qarih abbah yen. Abdá-Adoniiram dirkih tamsiisan marih amol yen.
Suleeman dabaanal, inkih tan Israayil baaxol enna 'ta taban kee namma rakaakay, taban kee namma abba luk ten. Too taban kee namma abba sanatal inki alsa, malik kee malik buxah marah, leek maaqo baahak yenen.
Too taban kee namma numih migaq kee reeda elle luk sugen rakaakayitteh migaq ah kaana:
Cuur-baxi abbah elle sugem, Efrayim rasuk qaleela mango aracak ten.
Deker-baxi abbah elle sugem, Makax kee Saqalbim kee Beet-Semes kee Eelon-Beet-Canan deqsitta magaaloolik ten.
Cesed-baxi abbah elle sugem, Arubbot magaala kee Sooko magaala kee inkih yan Ceefar rasuk ten.
Abinadab-baxay Suleeman baxá ginnaaqot abbaxuk yenehiyya inkih yan Door rasul abbah yen. Kay barra migaaqah Taafat deqsitak ten.
Aciilúd-Baqna kaadu Taqnak kee Magiddo deqsitta magaalooli kee Beet-Saqan garil enna 'ta baaxok abbah yen. Beet-Saqan deqsitta baaxo, Yidraqel magaalak xayi tan Xartan deqsitta magaalak xabba haanamaay Aabil-Macoola magaala kee Yokmaqam magaalah amma 'yaanam tan baaxo.
Geber-baxi abbah akak yenem, Gilqad rasul tan magaalay Raamot deqsita kee, Yaaqir-gulubuy Manassek radehiyyah mandarway Gilqad-rasul enni 'ta kee, Basan-rasuk Argob deqsita aracal geytimta lactam takke magaaloolik ten. Too lactam magaala inkih gasoosa maroh edde teneeh; gasoosah alfentah nacaasak bicsen biriita luk ten.
Qiddó-Acinadab, Macanaayim rakaakayak abbah yen.
Suleemanak baxáy Basmat deqsittahiyya abbaxuk yen Acimaax, Naftaalî-rasuk abbah yen.
Cuusáy-Baqna, Aaser-rasu kee Baqlot-magaalak abbah yen.
Faruwác-Yacoosafat kaadu Issakar-rasuk abbah yen.
Eelá-Simqi, Benyam-rasuk abbah yen.
Uurí-Geber, Gilqad baaxok abbah yen. Duma Sicon deqsita malikiy Amoora deqsita marak malikih suge kee, Qoog deqsita malikiy Basan deqsitta baaxok malikih sugehiyya too baaxol xiinisak sugte.
Too taban kee namma numuk kalah kaadu, keenik inkih amol raaqa num heeh.
Yuuda kee Israayil mari mangah arrooqih gide akkuk yeneeniih, isinnih elle faxen innal akamukuuy aaqabuk farcaanak yenen.
Suleeman reedah amol akak yenem, Furaat weeqaytuk xabba haanamaay Filistiin kee Masri cuduuduh amma 'yaanam tan baaxok ten. Too mari gabbara kaah acayuk, usuk addunyal suggu 'yem fanah kay gubat sugen.
Suleeman kee Suleeman-marih fanal kulli ayro maaqok ankammuk tenemii, nabam adda meqe bululuk bool kee labaatanni kiis kee, tonnah kaadu, cabubuk namma bool kee morootom kiis takkem ankammuk ten.
Too daro lih gabâ-maaqoh sugsen awurwak taban kee, qaysoh sugte awurwak labaatanna kee, illi kee wadarak bool takkem kulli ayro maaqoh qidak yen. Toh lih kaadu wayxex kee qarkuddo kee segeeri kee dorrahik mangom keenih baahak yenen.
Suleeman Furaat-weeqaytuk ayrô-culma le kabut raqqa 'ta baaxok, Tifsac-rasuk xabba haanamaay Gaadâ-magaalah amma 'yaanam tan baaxo isi milkih hee. Furaat-rasuk ayrô-culma le kabut raqta baaxol sugte malikwa inkih kay gubat gacte. Cuggaaneh kaak tan baaxooxah mara kee kay fan kaxxam muquk ten.
Usuk suggu 'yem fan, Israayil kee Yuudah yooboke mari amaanah xiinak suge. Kay dabaanal Israayil kee Yuudâ rasul suggu 'ye mari amaanah yeneeh; numtin amol qinab-xalta-caxa kee *sublayto luk yenen.
Suleeman faaris-gasoosay gaari edde beya faaris tabbixehiyyak morootom alfi gaso luk yen. Tohuk kalah kaadu, amot akak gacan faariisak taban kee namma alfi luk yen.
Usuk rakaakayah abbobtih hee taban kee namma numuk, kulli num faxxinta maaqo edde baaha'gidih, kaal yeexegen alsat maqidda kaah ruubak yen. Kaa kee kay buxah mara kee kay buxal maaqo ukumma haa marah maaqok faxxa haanam oson keenih baahak yenen. Maaqok faxximma 'tam xayyoosak sugen.
Tohuk kalah kaadu, kulli num keenik, gabru deqsitta daro kee darok rade caffak isil tanim, gaari edde beyan faaris kee wohuk kalah tan faroosah maaqoh baahak yenen.
Yalli Suleemanah kaxxa kas kee tut xayih radiyya kee loowo sinni ixxiga yecee.
Suleeman kulli numuk kasah aysuk yen. Ayrô-mawqat raaqa mara kee Masri mara tekkek, tikki 'ta ummattak inkih kasah aysuk yen. Etan deqsita numuy Qedra deqsita gulubuh yoobokehiyyak kasah aysuk yen. Macol deqsita numih xayloy migaaqah Heeman kee Kalkol kee Dardaq akak axcuk yeneenihiyyak kasah aysuk yen. Woo deraafil enna 'ta baaxooxal kas kee migaq-gexxo le malikik yen.
Suleeman sidiica alfi takke missilitte yuktubeh cabeeh, alfik amo takke gaditteeta yuktubeh cabe.
Baaxol enni 'ya coox kee qaysot inkih yaabe. Lubnaan rasul tan kaxxa sariida kee gidaar bagul taabuke qaysot inkih yaabe. Kalah kaadu, alluwwa kee kimbiiriiy, garbah baaxok bagul gexxa alluwwa kee kulluumut yaabeh cabe.
Gersi malikway addunyâ-bagul enna 'ta usuk kasah akah yene'nna toobbeeh; too waqdi kaa ankacisu waa mara kaa fan ruuben.

Suur deqsitta baaxoh malik, Curam deqsitak yen. Usuk dumaak Malik Dawud kataysak ten. Curam, Suleeman isi-abbah aracal gacem yoobbe waqdi, farmô-mara kaa fan ruube.
Farmo kaa gufte waqdi, Suleeman woo-farmol farmo kaah ruube. Farmol kaak iyyeemih,
«Atu akah taaxige innah, yi abba Dawud, YALLAY kay Dagelta kinnihiyyah Qibaadâ-Qari xiseh masuginna. Toh akah tekkem, cuggaaneh tan baaxooxah mari aggiriqe sinni qeebih kaa'lih sugeeh; ken lih abak yen qeebik gexxaamah gaba geyak masuginna. Usuk YALLI woo naqboytiitik iysiissa kaa haam fan qambaalak suge.
Awayah tu gactek, YALLAY yi Dagelta kinni deraafil yan mara lih amaanah yoo xiinisa. Naqboytit mayyuuy, akak gadaamitam kaadu mayyu.
Duma YALLI yi abbah qahdi culeh sugeeh; kaak iyyemii, ‹Ku baxa malik abeyyooh; yoo elle yaqbudoonu waan qari usuk xisele› kaak iyyeh yen. Tonna leemiik taway anu too Qibaadah-Qari inni Dageltah xisam niyat liyo.
Ku mari Lubnaan baaxok sariidâ-coox yoh yargiqeeni'gidih, garbo fan ken rubtam kok faxa. Yi marak kaadu tu takkem ken lih taamitta'gid ruubeyyo. Atu akah taaxige'nnah, caxâ-garuq ku mari gersi marak inkih yayse. Cawalah, atu ucuya axcinnaanih gide keenih aceeyyo» kaak iyye.
Curam, Suleeman kaah ruube farmo yoobbe waqdi, kaxxam ruffa 'yeh, iyyeemih, «YALLAH fayla taafay. Macaay inteenik, Dawuduh a xaqan le kasloytah yan baxa, kay lakal Israayil baaxoy nabna lehiyyal malikih hee» 'yaanam iyye.
Tohuk lakal Suleeman kaah ruube farmol gacsah iyyemii, «Atu yoh rubte farmo yoo maaddeeh; atu faxxa haytem abuh bical koh an. Sariida kee gersi coox koh ruubeyyo.
Yi mari yirgiqen coox bad fan baahelon. Tokkel tittat tuuy rikel axaw axawah hayya heenih, baddi-amol, atu yoh ruuba axcinnaan ikke fan, koh akah gufinnaan innah, abelon. Tokkel ifdigga heenih sin maral aceelon. Ahimih gidiyih yoo kee yi marah maaqo aceetto» iyye.
Tonnal Curam, sariida kee gersi cooxuk faxak suge gideh Suleemanah ruube.
Ahih gidyatah, Suleeman, Curamah kulli sanatal morootom alfih kiis kamadik yeceeh, caxâ xaylok bicsen *zeytiy (saliidiy) agle sinnihiyyak kaadu affara boolih alfih litri yecee. Toh isi mara edde yaskame'gidih, kaah yecee.
Curam kee Suleeman fanat wagri yeneh, nammayak isinni fanal bica haysiten. YALLI Suleemanah kas yeceeh; kaah cule xagana kaah duuduse.
Malik Suleeman inkih yan Israayil rasuk soddom alfih numuy baaxoh taamitaanam dirkik elle tenehiyyak migaq yuktubeh warkatal hee.
Too soddom alfih num, wadir tabna-tabna alfih hayya heeh, sidiica gexoh ken kure. Abbah keenik Adoniiram deqsita num hee. A sidiica gexoh heen tabna-tabna alfi yakke marak midu-miduh alsi gide Lubnaan rasul suggu 'yeenik lakal, namma alsa kaadu isinni buxal sugak yenen.
Suleeman wohuk kalah kaadu, qaleela mango rasul bacra-tabanih alfih numuy xeet baaxok tayyaaqeh massossahiyya kee, malcina-tabanih alfih numuy woo xeet yakkuqehiyya luk yen.
Ken tamsiisaah ken taamak amo wagita marak sidiica alfi kee sidiica boolih num amol keenik hee.
Suleeman ken elle amrise innal, baaxok xeet yayyaaqe mari, Yallih Qibaadah-Qarih rakiiboh hoonu waan meqe xeetiy nabahiyya yeyyeeqen.
Suleeman maraa kee Curam maray gabâ-naggaarinna luk yenehiyya kee, Biblos-magaalah mari, Qibaadâ-Qari edde xisoonu waan cooxih missoysiyyá kee xeetih-oriyyih bicsat gacen.

Israayil-mari Masri cabeh yemeeteemih affara bool kee bacra tabanih liggidi tikkaay, Suleeman Israayil-marih-malik yekkeemih affara sanat tikka 'ye saakuy, alsak kaadu Diw deqsita alsay nammayhaytoh alsa kinnihiyyat yanin saaku, Suleeman Yallih Qibaadah-Qarih-xisne qimbise.
Too qariy Suleeman xisehiyyak adda woo exxaay a exxah xexxaarah lactam cusul akkuk teneeh, baguh labaatanni cusul akkuk ten. Soddom cusul fayyah akkuk ten.
Qibaadâ-Qari akak culan naharsi goli xexxaarah tabna cusul akkuk ten. Qibaadâ-Qari baguh labaatanni cusul takkeh, tonnah kaadu, a exxa inki gid takke.
Qibaadâ-Qarih taagoota qax elle meqe innal xexxaarinuk afa akak qunxuk cabe.
Qibaadâ-Qarik dariifat qunxa qarwa xiseeh; too qarwa iro le kabuk Qibaadâ-Qarit xakabuh raaqak ten.
Too qarwa sidiica adda ittak amol xisneh ten. Guba raqta qarwa baguh koona cusul akkuk ten. Fanti-qarwa baguh lica cusul akkuk ten. Inkih daga raqta qarwa baguh malcina cusul akkuk ten. Qibaadâ-Qarih gidaar boohaysaanam faxxiime waak teneemih sabbatah, fanat raku akak heen.
Xisne aben waqdi maataka kee godma kee, tonnah kaadu, birtak bicsen mansafitteh xongolo akah antaabbe wayta innah, missat orra heenih baahen xeetik xisen.
Qibaadâ-Qarik gabbi le kabuk xakabuh tan qarwa culaana'gidih, afa ten. Too afak fanti-qarwa kee inkih daga raqta qarwa akak yewqen mawqeena ten.
Malik Suleeman Qibaadâ-Qarih-xisnek gaba kaleh. Qarik adda le kabul amô-tabsi coox kee luucaanah, sariidah caxak heen.
Taaxige sidiica qarway tittak amol tanihiyyak kulli qari fayyah koona cusul akkuk yeneeh; Qibaadâ-Qarik iro le kabuk xakbisaana'gidih, sariidâ coox amô-tabsuh heen.
YALLI Suleeman lih yaabeeh, iyyeemih,
«Anu siinih oobise xinto kee amri oggoltek, a qariy atu away xissahiyyah giddinaamak ku abbah cule xagana duuduseyyo.
Away Israayil ummatay yi mara kinnihiyyah addal gaceyyo. Israayil mara booxal qidda heeh macaba» kaak iyye.
Suleeman Yallih Qibaadah-Qarik gaba kaleh.
Qarik adda le kabuk gidaaraay amo fan sariidak bicseeniih; qari-baaxak bagul kaadu saagan-coox akak hee.
Kulliimik-Taahiriinoh-Yayse-Goli deqsita goli elle yenem, Qibaadâ-Qarik iqiyak ten. Too golik gambi sariidak bicse. Qibaadâ-Qarik darre le kabuuk woo aracak goli gambi fan, xexxaarah labaatanni cusul akkuk yen.
Woo aracak fooca le kabul yan arac xexxaarah morootom cusul akkuk yen.
Qarik adda qobor kee xalooli taswiir elle heen sariidah cooxut bilqisen. Qari akak bicsen xeet ambulle waa'gidih, qarik bagu inkih sariidat alfen.
Qibaadâ-Qarik iqiyal yen Kulliimik-Taahiriinoh-Yayse-Goli, YALLIH Qahdih-Sandug elle haana'gidih, bicsen.
Woo arac xexxaarah labaatanni cusul akkuk yen. Baguh kaadu labaatanni cusul akkuk yen. Fayyah kaadu labaatanni cusulih gide akkuk yen. Golik adda inkih, agle sinni dahabak exfen. Sadgat elle aban aracay sariidak bicseenihiyya kaadu agle sinni dahabak exfen.
Qibaadâ-Qarik adda inkih dahabak bileenih yenen. Qibaadâ-Qarik Kulliimik-Taahiriinoh-Yayse-Golik adda akak culan afat dahabak bicsen silsilat axawah yen.
Inkih yan qarik addak baaxaay gidaar kee amo inkih dahabak exfeenih yenen. Kulliimik-Taahiriinoh-Yayse-Golik adda, sadgat elle aban mansafak inkih dahabak exfen.
Kulliimik-Taahiriinoh-Yayse-Golih addal, galwa leemih ceelok nammay wagartok bicsen. Tohum sidooca sahdayti le xexxaarih gide akkuk ten.
Woo nammay masu kee ceelok titta ceelak ten. Kulli tii namma gali luk yen. Kulli gali koona cusul xexxaaarah akkuk yen. Kulli galik a exxaay woo exxa fan xexxaarah tabna cusul akkuk yen.
Sarrak too nammaamay galwa lehiyya Kulliimik-Taahiriinoh-Yayse-Golik woo exxa kee a exxal heen. Tiyak teenak gali, golik-gidaar xagak yen; akittuk gali kaadu, golik gersi gidaar xagak yen. Sarrak ken nammayak gali wadir titta xagak yen.
A nammaamay galwa lehiyya dahabat exfeenih yenen.
Qibaadâ-Qarih golittek fanti goli kee Kulliimik-Taahiriinoh-Yayse-Golih agantah, gidaarwah bagul, woo nammaamay galwa lehiyyah ceelo kee, nakliita kee, fakimit yan qobor taswiirit bilqiseenih yenen.
Inkih yan Qibaadah-Qarik baaxa dahabat exfeenih yenen.
Kulliimik-Taahiriinoh-Yayse-Goli akak culaana'gidih afa bicse. Woo afa wagartok bicsen namma alifuy sittat xakabuh yanihiyya luk ten. Woo namma alifuk inkih, daga raqta exxa qunuunusen qansa-caxxa ceelak ten.
Too Kulliimik-Taahiriinoh-Yayse-Golik alfentih bagul, galwa leemih ceelo kee, nakliita kee qobor taswiirih akak heen. Sarrak woo namma alifu kee, nakliitah coox kee galwa leemih ceeloy woo namma alifih bagul taswiirih heenihiyya dahabat exfen.
Qibaadâ-Qari akak culan afay affara rukni lehiyya wagartok bicsen.
Tohuk kalah namma alifiy xambaqimahiyya saaganak bicse.
Too namma alifih bagul, galwa leemiiy nakliita kee qobor taswir yen. Bagul dahab exfeenih akak yenen.
Qibaadâ-Qarih-addah-daaratak sidooca xaay oreenihiyyay tittin bagul heenihiyyak lakal, woo xaak amo le kabul sariida coox haak bicsen. Kulli gidaarak daga raaqa aracah amma 'yaanamah tonnal bicsen.
YALLA elle yaqbuden Qarih rakiibo, Suleeman malik edde yekke fereyhayto sanatak nammeyhaytoh alsak Diw deqsitahiyyat aben.
Suleeman malik yekkeemih taban kee inikhaytô-sanatak bacarhaytoh alsak Buul deqsitahiyyat, woo-qarih-xisnek gaba kaleenih. Hununuh kaa lowwa heen xisoh kaa xisen. A-qarih-xisne Suleemanat malcina sanatih gide faxxe.

Suleeman isih kaadu qari xissiteeh; too-qarih-xisne taban kee sidooca sanat kaat faxxe.
A qariy xisehiyyak exxak teenah migaaqah ‹Lubnaan Garboh Kaxxa Goli› 'yaanam yeyyeeqe. Too goli xexxaarah bool cusul akkuk yen; baguh kontom cusul akkuk yen; fayyah soddom cusul akkuk yen. Addal sariidak bicsen qamidway affara rooruh yanihiyya heenih yenen. Too qamidwak amol, morootom kee koona cooxuy sariidak bicseeniy amô-tabsah haanahiyya yen. Kulli roorut taban kee koona caxa akak ten. Qarik kaadu amo akak bicseenim sariidak ten.
Gidaarak namma kabuk kulli kabuk inkih, caacay-culma sidiica rortah cabeenih yenen.
Afa kee alifu akak affara ruknik xiseenih yenen. Namma kabuk gidaarat rooruh yan sidooca alifu titta fan afkanuk yen.
Qamidwâ-Goli deqsita arac xise. Too arac xexxaarah kontom cusul akkuk yen; baguh soddom cusul akkuk yen. Too aracak afal kaadu qamidwa sooliseenih, too qamidwak amol sugte tabsi-cooxuk exxa fulak caben.
Suleeman daffa 'yeh cokmi elle abak yen malik-korsi elle ten goli, migaaqah cokmi-qari deqsitak yen. Too goli gubak xabba haanamay amo fan inkih sariidat exfeenih yenen.
Suleeman dabaaqah elle yan qari, cokmi elle aban qarik darre le kabut yeneeh; too qari-xisnek raqqa 'te qarwah innal xiseenih yenen. Isi barrah kaadu too bis le qari xiseh yen. Kay barra Masri-malikik baxak ten.
A qarwa gubaay dagah akak bicseenim, meqe'nnal missat oren xeetiy saytunihiyyak ten. A xeet missal oren xeetik teneeh; adda le kabu kee iro le kabuk inkih xisnek fule kee uxuxxoote yakkeemik missat oreenih bicsen xeetik ten.
Qari-rakiibo akak bicseenim, bagu naba xeetiy xeet elle yayyaaqen ikkel elle bicseenih baaheenihiyyak ten. Too xeetik garab tabna cusul xexxaarah akkuk yeneeh; garab kaadu bacra cusul xexxaarah akkuk yen.
Woo xeetik amol kaadu cusulul oreenih bicsen xeet kee, sariidak bicsen amô-tabsah haan coox yen.
Malik-qarih-kaxxa-daarat kee, Qibaadâ-Qarih-addah-daarat kee Qibaadâ-Qarih-adda akak culan naharsi goli inkih, sidooca xaay oreenihiyyay tittin bagul heenik xisen. Woo xeetik amo le kabul sariida heen. Kulli gidaarak daga raaqa aracah amma 'yaanamah tonnal bicsen.
Malik Suleeman Curam deqsita numuy gabâ-naggaarinna luk yenehiyyah farmo ruube. Woo num buxa Suur deqsitta magaalal luk yen. Nacaasak mansafwa bicsaanamih ixxiga luk yen.
Kay abba Suur-marah aabakuk yeneeh; addunyal yen saaku kaadu nacaasak mansafitte elle bicsa innah ixxiga luk yen. Kay ina Naftaali deqsitta kedoh tooboke. Curam, kaxxam bagi cubbi leeh yublen xayih raaqisa numuy nacaasak duyye bicsaanamih ixxigal muxxo lehiyyah yen. Suleeman nacaasak bicsan mansafwah taamah abbah kaa hee. Curam toh kaak oggoleh.
Sarrak Curam namma qamidduy nacaasak bicseenihiyya hee. Too qamidwak kulli tiiy taban kee bacra cusul fayyah akkuk yen; galbabbaqinaaneh taban kee namma cusul akkuk yen.
Toh lih kaadu, woo qamidwak nammayak inkih, amot nacaasak bicsen sacni-af-le-duyye hee. Too namma duyyek kulli tii koona cusul xexxaarah akkuk yen.
Woo sacni-af-le-duyyek kulli tii, bagul sudaaducuh tittat yoxeen silsilatih taswiiriy malciin yakke heeh yen.
Tohuk kalah kaadu nacaasak bicsen rummaanat taswiiriy namma rooruh yani heeh yen.
Qamidwah amot heen namma sacni-af-le-duyyek amol kaadu aki mansafway birro weelo luk tenehiyya hee. Kulli tiiy fayyah affara cusul akkuk yen.
Woo mansaf elle heenim, qamidduk silsilat taswiir elle yani ikkek daga raqqa 'ta amoy maroh tanihiyyak ten. Rummaanak namma boolih xayloy namma rooruh tanihiyyah taswiir woo mansafih bagul yen.
Curam too namma qamidduy nacaasak bicseenihiyya Qibaadâ-Qarih adda akak culan naharsi golik foocal hee. Migda le kabul yen qamiddi migaaqah Yaakin deqsitak yen; gura le kabul yen qamiddi Booqas deqsitak yen.
Birro weelo luk yen nacaasak bicsen namma mansaf namma qamiddih amot yen. Qamidwâ-bicak tonnal gaba kalen.
Curam kaadu nacaasak sacni gurral yan kaxxa tanak bicse. Too tanakak adda koona cusul akkuk ten. A kabu kee woo kabuk fidnah tabna cusul akkuk ten. Soddom cusul kaadu inkih yan tattab kaak akkuk yen.
Namma roorul tan xalâ taswiir tanakak a exxaay woo exxal yen. Too tanakak kulli cusulul tabna taswiir heenih yenen. A taswiir yakkeemiik raaqe tanakak baxsa sinni gurral bicseenih yenen. Toh elle abeenim mannaay innekii, naharak boodo tanak missal xagen. Woo boodok tattabat xalâ-taswiiritte bicsen. Tanak kee tasaawir bicsaana'gidih, diyaayisen nacaas elle caxen. Tonnal woo xalooli-tasaawir woo tanakih bagul yewqe.
Too tanak nacaasak bicsen taban kee namma awurih ceeloh amol daffeyseenih yenen. Too awurwak kulli sidocuuy inki kabul afkanuk yen.
Woo tanak masuh gaba gennaqtah gide akkuk yen. Af akak figgaan af ceelak yen. San-san akak xambaqu luk cabeenih yenen. Too tanak leek morootom alfih litri abbaxuk yen.
Tohuk kalah kaadu, tabna gaari nacaasak bicse. Woo tabna gaarik kulli gaari, xexxaarah affara cusul akkuk teneeh, baguh kaadu affara cusul akkuk teneeh, sidooca cusul kaadu fayyah luk ten.
Naharak nacaasak affara rukni bicseeniih, tohuk sarra galdaddaqin nacaas addal heen. Woo galdaddaqin nacaasak bagul lubak kee awuruuy, galwa leemih taswiir aben. Woo affara rukni bicsen nacaasak bagul kaadu woo gurral yan tasaawir heen. Woo taswiirih guba kee dagal silsilat ceela taswiir heen. Tabna gaari elle bicseenim, tonnak ten.
Woo gaarik kulli tiya edde gexxa nacaasak bicsen affara iba luk ten. Woo affara ibi kaadu nacaasak bicsen mansafay gaarih iba yasgayyehiyya luk yen. Kulli gaarih amol kaqaylo sacni yen. Kaqaylo sacnih buxux elle daffeysan birti gaarih addal yen. Woo birtih bagul silsilat ceela taswir heen.
Woo gaarih amol, maroh yan mansafay sacni elle daffeysaanahiyya yeneeh; woo mansaf masuh inki cusul akkuk yeneeh; baguhuu, cusul kee garab akkuk yen. Bagul haxaxa bilqah luk yen.
Kulli gaari affara rukni luk ten.
Gaarik kulli ibak, a san kee woo sanih fan, xexxaarah cusul kee garab akkuk yen. A gaarih iba yasgayye mansaf, gaarit xakabuh yen.
Woo gaarih ibitte faras gaarih ibitteh inna luk ten. Gaari akak bicsen ibitte inkih nacaasak ten.
Kulli gaari ibak gubat elle solta mansafay wadir gaarit xakabuh yanihiyya luk ten.
Kulli gaarih amot maroh yan mansaf yen. Too mansaf xexxaarah cusuluk garab akkuk ten. Gaari amol akak tan mansaf gaarit xakabuh yen.
Gaari amol akak tan mansafak inkih yan xagaral galwa leemih taswiir kee lubak kee nakliita taswiir heeh yen. Afal silsilat ceela taswiir heen.
Too tabna gaarih bici elle yekkem too gurrak ten. A tabna gaarih takkeemiik inki ceelooy inki weelo kee inki masu luk ten.
Curam gaariirak kalah kaadu tabna sacni bicse. Too tabna sacnik kulli sacni, gaarik bagul heenih yenen. Kulli sacnik a exxaay woo exxa affara cusul xexxaarah akkuk ten. Kulli sacni bacra boolih litri leek abbaxuk yen.
Gaarik konooy Qibaadâ-Qarik migda le kabul heeh, aki konooy kaadu gura le kabul hee. Sacni gurral yan kaxxa tanak kaadu Qibaadâ-Qarik gabbi le kabut raaqa tattab kee ayrô-mawqa le kabut raaqa tattab elle yangale aracak xaqul hee.
Curam tohuk kalah kaadu gombod elle caxan distiiy, badiilaali kee, rifan qabala kee lee elle haan sacnitte bicse.
Curam Suleeman kaal yecee taamak gaba kaleeh, YALLIH Qibaadah-Qarih-taama seleh. Usuk bicse duyye ah teeti:
Naharak namma qamiddu bicse.
Sarrak woo namma qamiddih amot haan sacni af le duyye bicse.
Woo duyyek bagul sudaaducuh tittat yoxeen silsilatih taswiir kee
rummaan-taswiiriy affara bool mangah yakkehiyya hee.
Too taswiir, qamiddi amot haan sacni af le duyyeh bagul, kulli tiyak a exxaay woo exxak namma rooruh hayya heenih duuduseenih yenen.
Tohuk kalah kaadu tabna gaari kee tabna sacniiy,
kaxxa lee tanakaay, woo tanak qekuh elle yan taban kee namma awurih ceelooy,
gombod elle caxan distiiy badiilaali kee, rifan qabala kee lee elle haan sacnitte bicse.
Curam YALLIH Qibaadah-Qaril heen duyye akak bicseeh, Suleeman kaal yecee taama akak abem, isiffiyya heen nacaasak ten.
Suleemanah a duyye inkih elle bicseenim, Ordon daqaarak Sukkot kee Xartan fanal yan aracay qasa-burta elle geytimahiyyak ten. Tokkelii, too duyyeh weelo qasa-burtak bicseenih, diyaayisen nacaas elle caxen.
Suleeman a duyye qilsak leh gide yable'gidih, miizaanal haamak kaxxam manguk teneeh; tohuk gexxaamah qilsak leh gide taaxigem mananna.
Suleeman wohuk kalah, YALLIH Qibaadah-Qarih-addal tan duyye dahabak bicsiise. Tohum, sadgatah qerto elle qeerisan aracaay, Yallih sadgatah xayyoosan gaqambo amol akak tan miiz kee,
tabna caxxay faanuswa amol akak haana. Too cooxuy dahabak bicseenihiyya elle heenim, Kulliimik-Taahiriinoh-Yayse-Golik fooca; konooy gura le kabuk yeneeh, aki konooy migda le kabul yen. Tohuk kalah, qobor gurral bicsen duyyeey, faanuswa kee maxbaxay xibcin edde yabbixeeni kee,
figaaginiiy, faanuswa edde bargusan afti-xaylooy, sacnitteey, qeerisan qaydarus elle haan mingilwa kee, xikcin elle haan kabaaba inkih, saafik yan dahabak bicsiise. Tohuk kalah kaadu, Kulliimik-Taahiriinoh-Yayse-Goli kee Qibaadah-Qarik iro le kabuk akak culan albaab tabbixe duyye inkih dahabak bicsiise.
Tonnah abak, Suleeman YALLIH Qibaadah-Qarih xisnek gaba kaleh. Too waqdi Suleeman, kay abba Dawud YALLIH qibaadah loowe duyyey rikeek abbaxuk sugehiyya gaabossa heeh, sarrak Qibaadah-Qarik mattacoh yaceen duyye elle daanisan golitteh addal hee. Tohumuu, dahab kee lakqo kee, kaadu wohuk kalah, gersi duyyek ten.

Too dabaanal YALLIH Qahdih Sandug, Dawud Magaalay Siyon deqsitahiyyal sugte. Malcinhaytoh alsay Etaanim deqsittahiyyat yamaate Iraawô-Dabih-Qiid deqsita qiidih ayro, ummatta Yarusalaamal koboxxe waqdi, Malik Suleeman, too Sandug Yallih Qibaadah-Qari fan baahaana'gidih, Israayilik saqoltih yan maraay kedoh abbobti kee makaabonuh seeco abe.
Sarrak Israayil ummattak saqoltih yen mari elle yani ikkel, seeka Qahdih-Sandug ukkuqqa hayteh Yallih Qibaadah-Qari fan beyte. Leewih yooboke mara kee seeka, Yallih Nabnah-Siraq kee tet addal sugte duyye inkih Yallih Qibaadah-Qari fan been.
Malik Suleeman kee inkih tan Israayil ummat Qahdi-Sanduguk foocal solla 'yeenih, tokkel mangah loowo sinni illi kee laa sadgatah yusguuden.
Tohuk gaba kalen waqdi, seeka YALLIH Qahdih-Sandug ukkuqqa hayteh, Yallih Qibaadâ-Qarik addal, Kulliimik-Taahiriinoh-Yayse-Goliy iqiyat raaqahiyyah addal daffeyseenih, woo galwa leemih ceeloh gubal heen.
Tonnal galwa-leemih galway fakimit tanihiyya YALLIH Qahdih-Sandug kee tet elle yakkuqen cooxuh reebu tekke.
Tet elle yakkuqen cooxih buxuuxak exxaaxi Kulliimik-Taahiriinoh-Yayse-Goli deqsita aracak foocal soola numuh amballayuk yene'mmay, tohuk kalih kabuk amballayuk mananna. Too coox a saaku fan wokkel elle yan.
Sandug addat geytimak tenem, namma luucuy xeetik bicseenihiyyak ten. Israayil mari Masri rasuk eweqqa 'yeh safarat yan saaku, YALLI Siinâ-qaleh amol Israayil mara lih abe qahdih-yab too luucul yunkuttube. Too namma xaa too Sandugih addat haytem Muusak ten.
Seeka woo Sandug daffessa haytek lakal, Taahirik-Yan-Aracih-addak awaquk sugte waqdi, garciik qamburre qarik adda inkih buulteh; YALLIH nabna yaybulle noori, inkih yan qarik adda ifissa hee. Too waqdi seeka isi taama abtuh adda culaanam maduudinnon.
Sarrak Suleeman dooqa abe. Dooqah iyyemii, «YALLAW, dite kee qamburreh addat gactam dooritte.
Away koh kaxxam naba qariy dabqih kulli way elle gactu wayta xise» iyye.
Sarrak inkih tan Israayil ummatay soltahiyya fan ufkunna 'yeh, dooqa keenih abe.
Tohuk lakal iyyeemihii, «YALLAY Israayil doore Dagelta kinnihiyya fayla taafay. YALLI isi gabat y'abba abe xagna duuduse» iyye. Kaadu qagseh, iyyemii, «YALLI duma y'abbak,
‹Inni mara Masrik eyyeqqa heemiiy akke, Israayil baaxol yoo elle yaqbuden qari elle xisu waan magaala dooreh masuginniyo'mmay, yi ummatta xiinissa'gidih, Dawudow, koo dooreh› 'yaanam kaak iyyeh suge» iyye.
Yab tokket mayseedinnay, bisoh beeh iyyeemihii, «Yi abba, YALLAY Israayil doore Dagelta kinnihiyya, elle yaqbuden qari xisam faxeh suge waqdi,
YALLI yi abbah yan Dawuduk iyyeemih, ‹Yoo elle yaqbuden qari xissam faxxe waqdi meqem niyatteh tani'mmay,
woo qari xissu waytam koo hinnay, ku baxa. Atu isih xalte ku baxi xisele› 'yaanam kaak iyyeh suge.
«Ta saaku, YALLI iyyeemik cabem maliiy duuduseh. YALLI elle iyye'nnal, Dawud aracal Israayil ummatih malik ekkeh an. YALLAY Israayil doore Dagelta kinnihiyya elle yaqbuden qari xiseh an.
YALLI isi ummat lih abe qahdi-kutbeh elle yan luuc addat akak yan Sandug too qarih addal heeh an» iyye.
Suleeman toh inxicca 'yeh, gaabowwa 'ye mari kaa elle yable ikkel, sadgatah qidan saqa elle cararisan mansaf gariik solla 'yeh, dooqah namma gaba fayya hee.
Dooqah iyyeemih, «YALLAW, Israayil ummatta doore Dageltaw, kok sa qaran kee baaxol Yalli mayana. Baguuk koo taqbude ku naqoosah litoh tan kacni akak amurruqe waa Dagelta kinnitooh; keenih culte xagana duudusa Dagelta kinnito.
Yi abba Dawuduy ku naqasuh yeneh culte xagana duudusseh. Duma edde yabba intem inkih, tiya tiyah duudusseh.
Taway YALLAW, Israayil ummatta doore Dageltaw, duma yi abbak koh duudusseyyo inteemik inki tiyay raqtehiyya tan. Tohumuu, ‹Kok radu waa mari, atu akah abte innah, anu aba excem dudda luk abe ken tekkek, tonnal ku reeda baxak baxal raqta reeda akkele› 'yaanam inteh ten.
Tonna kinnuk Israayil ummatta doore Dageltaw, atu inxicca 'teeh yi abba Dawuduy ku naqasuh sugehiyyah culte xagni ku gabat dudda geyay.
«Yi Dageltaw, baaxo koo tabbixeemih dudda geelee? Qaran kee qaraanak ellecabot raqta qaraanitte tabbixu dudda akah gee wayta Dagelta kinnitok, hay, xise-qari-baxi mannal koo abbixele?
YALLAW, yi Dageltaw, anu ku naqasu kinniyok, aba dooqa yok oobbeyaay, a saaku koo akah kallacam yoh duudus.
A qarik bar kee loqoh amo wagit. A qariy ku qibaada-elle-takke'gidih doortehiyyah fan ufkunna exceh kulli waqdi abah an dooqa yok raabit.
Yooy ku naqasuh yanihiyya kee ku mara ta Qibaadah-Qari fan ufkunna inneh abna dooqa nek raabit. Qaraanay ku dabqih yanihiyyak ni kallaci oobbeyaay, abne dambih qafu neh ab.
«Sahdaytuk, ‹Qellat bahte›, 'yeenih kaa xiibsisaana'gidih, ta Qibaadah-Qari fan kaa baahen ken tekkek, too num ‹Anuy baahem mayyu› 'yaanam axcuk Qibaadâ-Qaril yan sadgat elle aban aracih foocal xiibite kaa tekkek,
too waqdi, yi Dageltaw, qaraanak ken ankacisaay, cakki le num uybulluy. Qellat le numul celta digaala kaat abaay; qellat baahe wee num currih rub.
«Atu isi mara abte Israayil ummatta kol baahen dambik gexxaamah, naqboytit keenik tiysiise koo tekkek, oson toh ubulla heenih kol yuduureeniih, ta Qibaadah-Qarih fan amma 'yeenih koh rammitta axcuk, ‹Yallaw, abneh nan dambik qafu neh ab› axcuk, dooqa abeenik,
elle tan qaraanaak too dooqa keenik raabit. Ku ummatta abteh sugte dambik qafu keenih abaay; dumaak ken kaxxa abbobtih teceeh sugte ken baaxo fan ken gacis.
«Ku ummatta kol bahte dambik gexxaamah, qaran alfimeeh rob waytimam ubulla heenih; too saaku toobitta 'yeenih koh rammitak, a Qibaadah-Qari fan ufkunna 'yeenih dooqa aben ken tekkek,
too dooqa elle tan qaraanaak keenik raabit. Israayil ummattay ku naqoosah tanihiyya abte dambik qafu keenih ab. Edde gexan meqe-gita ken baris. A baaxo, ku baaxoy ku marah ikoytah teceehiyya kinnuk, rob tet mawaysiisin.
«A baaxol qulul rade kee, dalkay numuk numut tabtahiyya sinaamat rade kee, tooboke daro orongoobitiiy caaco bayse kee, qanayti sele yekkek, naqboytit qeebih magaala keenik marot haytek, biyak ken yabbaxuuy, gibdaabina keenil lem keenit tikka 'tek,
tohuk dooqa aban waqdi dooqa keenik oggol. Yi Dageltaw, ku ummattay atu isih doorittehiyyak faxe num abe dambih baguuk nadaamitta 'yeh, gaba fayya haak a Qibaadah Qarit ufkunna 'yeh dooqa abe kaa tekkek,
ken dooqa raabit. Qaraanay ku dabqah yanihiyyak ken dooqa ankacisaay, dambik qafu keenih abaay ken cat. Sahdayti afqadoh addat yascubem taaxigem, dibuk koo. Tonna-kinnuk, kulli numuh kay abini elle aninnaan innal, keenil uckum.
Tonnal ku mari atu ken kaxxa abbobtih ikoytah tecee baaxol yaniinim fanah ku yab oggolak xiinelon.
«Israayilih aabuke waamah faxe numuuy takkay, ku nabna kee ku qande kee cayla yaabbu waa waqdi kee, ku abini le innak xaagu geyu waa waqdi, a Qibaadah-Qaril dooqa aba'gidih xer baaxok yemeete kaa tekkek,
too dooqa kaak raabitaay koo akah kallacem kaah ab. Isih dabqah elle tan qaraanak kay yab oobbey. Tonnal, Israayil ummattak kaxxih, addunyal enna 'ta ummatta koo aaxigeleeh ku amri duudusele. Toh lih kaadu, a qariy anu xisehiyya koo elle yaqbuden qari kinnim aaxigelon.
«Ku mari, atu ken amrissa waqdi, naqboytiitih isik yan marat qeebi abaana'gidih gaadan waqdi, faxe ikkeliiy yanoonay, a magaalay isih doorittehiyya kee ta Qariy ku qibaadah xisehiyya fan ufkunna 'yeenih kooy YALLAH yanihiyya kallacan waqdi,
elle tan qaraanak ken dooqa oggolaay nasri keenih ucuy.
«Dambit ase waa num mayanaay; tohih sabbatah ku mari dambi lem kol baahen ken tekkeeh, tohuk gexxaamah ku naqbi keenil oobeeh, naqboytit gabal ken hayte koo tekkeh, woo naqboytit xer baaxo takkuu, xayi baaxo takku, seewah ken been ken tekkek,
kaskassoowan waqdi, ‹Yallaw, dambit asneh naniih umam abneh noysommeh nanik, qafu neh ab› axcuk toobiten ken tekkek, too tooba keenik raabit.
Oson too baaxoy seewah-ken-elle-beenih sugeenihiyyal nummaak isinni afqadook toobitta 'yeenih koo kallacan ken tekkekii, too kallaciy kot abaanahiyya kaadu a rasu ken kaxxa abbobtih ikoytah taceehiyya fan ufkunnaay, kaadu ta magaalay atu isih doorittehiyya fan ufkunnaay, tonnah kaadu, ta qariy anu ku qibaadah xisehiyya fanah afkunuk aben ken tekkek,
tonnal, YALLAW, too dooqa keenik oggol. Qaraanay ku dabqah yanihiyyaak dooqa keenik oobbeyaay, keenih racmataay, ku mari abba hee dambi keenih cab.
Kol bahha heen umaane kee dambik qafu keenih ab. Seewah ken bee marih gaba keenil xabbacos.
Israayil mari ku maraay, ku ikoyta. Masri rasuy gira keenil yekkehiyyak addak teyyeeqe ku mara kinnon.
YALLAW, Mulki le Dageltaw, duma ni kaxxa abbobti Masri rasuk teyyeeqe saaku, Muusay ku naqasuh yanihiyyak, ‹A mara inni mara aba'gidih baadal tan ummattah addak ken doore› 'yaanam inteh ten. Akah inte innah, nummah ku maray atu doorittehiyya kinnon. Tonnal, a maray isim abtehiyya kee, yooy ku naqasuh yanihiyya kot abna kallaci nek macinin. Kol esserinnaan im neh oggol» iyyeeh, dooqak gaba kaleh.
Suleeman ta dooqa abe waqdi, namma gaba qaran fan fayya heeh, YALLAH sadgat elle aban aracak foocal gulubuh gaceh abe. Too dooqak gaba kale waqdi, tokkek ugutta 'yeh,
anay fayya haak, «YALLAW, akkel gaaboowe Israayil marat inkih barkat hay» 'yaanam iyye.
Sarrak kaadu qagseh, «YALLI isi naqasuh yan Muusal oobise meqe qahdi inkih duuduseh. YALLAY, akah inxicca 'ye innah, isi ummattah wagari kee amaan yeceehiyya fayla taafay.
«YALLAY ni Dageltah yani, ni kaxxa abbobti'lih akah suge innah, ne'lih yanay. Nee cabe waay ne'lih yanay.
Usuk ni kaxxa abbobtil yecee amri kee madqa dacrisna'gidiiy, kay gita oggolla'gidih, usuk faxam katatnuh digga le afqado net haay.
YALLAY ni Dagelta kinnihiyya anu away a dooqa abe waqdi kaa kallacem hawweene waay. Usuk doorite Israayil mara kee ken malikih yamqay. Cakki ayrook ayro keenih duudusay.
Tonnal, addunyâ-bagul yan mari inkih, Yalli dibuk kaa kinniih; kaak sa gersi Yalli ane waam aaxigelon.
Isin, kay maraw, ta saaku akah abten innah, baguuk YALLAY ni Dagelta kinnihiyyal yaamineeh, kay amri kee usuk nek faxam oggola mara tika» 'yaanam iyye.
Tohuk lakal Malik Suleeman kee wokkel suggu 'ye mari inkih YALLAH sadgat aben.
Amaanah xiinaanamih astah aban sadgatah, Suleeman laak labaatanna kee namma alfi yusguudeh. Illi kee wadarak bool kee labaatanni alfi yusguude. Israayil ummatta kee malik toh akah abeenim, a sadgat, YALLIH Qibaadah-Qarih orba sadgat yakke'gidik ten.
Too ayroh addat Qibaadâ-Qarih daaratih addal, hununuh Qibaadâ-Qarih foocat raqta fanti exxa Yallih taamah taahirroyseh. Tokkel cado akak inkih cararisu waa saq yusguudeh, sadgatah daro baahe. Kaadu amaanah xiinaanamih astah aban sadgatak xayta cararise. Too sadgat woo aracal akah abem, sadgatah qidan saq elle yasguudeeni'gidih, nacaasak bicsen mansaf a axxul le sadgat bagul akak abaanah gide nabnah akkuk mananna.
Qibaadâ-Qaril Suleeman kee inkih tan ummatta Iraawô-Dabih-Qiid deqsita qiidih YALLAY ni Dagelta kinni aynabukuuy africuk malcina ayro
Bacarhaytoh ayro Suleeman yemeete mara le baaxo fanah rubsuuse. Too ummattay YALLI isih doorehiyya, YALLI Dawuduy kay naqasuh yenehiyya kee Israayil ummattat hee barkat yublen waqdi, kaa faylisak ruffu axcuk yuduuren.

Suleeman, YALLAH bicsam faxak suge Qibaadah-Qari kee, isi qari kee, kalah kaadu, bicsam faxak suggu 'yeemik gaba kalek sarra,
Gibqoonul akah yumbulle'nnah, YALLI nammay haak kaah yumbulle.
YALLI kaak iyyeemih, «Abte dooqa kok oobbeh. Atu xisse qari taahirroyseeh; kulli way yoo elle yaqbudoonu waan qari kinnuk, ahaysa yi inti kee yi afqado kulli waqdi kaa dacrisele.
Ku abba akah abak suge innah, agaagul sinnuk baguuk yoo tuqbude koo tekkeeh, kok aba axcem abteeh yi amri duuduse koo tekkek,
anuy ku abbak ‹Ku reeda baxak baxal raaqeleeh ku nasab Israayil ummattak abbobti akkele› 'yaanam exceh sugeeh; tohim kaak elle inxicca exce'nnal duuduseyyo.
Takkay immay sin takku, sin ramad takku, darre yot cabteenik, aba siinik exceh sin akah amrisem cabba hayteenik, yi aftok gersiimih qibaadat culla 'teenikii,
tonnal a baaxoy anu doore ummattah tan Israayilih ecee sugehiyyak sin ayyaaqeyyo. A Qibaadah Qariy yoo elle taqbudeeni'gidih taahirroyse baaqid luk maraaqa. Israayil ummatta, kulli ikkek yamaate mari elle anqaasah burtan mara akkelon.
Away tablen Qibaadah-Qari kaxxa qari'mmay abur akkeleeh; wokkek gitah gaca mari a abur yabalu waa waqdi wariggiteloonuuh, qagabsitelon. ‹YALLI a baaxo kee a Qibaadah-Qaril annah tanim akah baahem macak tan kaa?› axcuk waagiselon.
Too waqdi tokkel suge mari, ‹Ama marat ah akah tekkem, YALLAY ken kaxxa abbobti Masrik yeyyeeqehiyya cabba heenih gabak bicsen duyyeeya qibaadat gaceenih. Tohih sabbatah YALLI tama-umaane keenil oobise› 'yaanam axcelon» kaak iyye.
Suleeman YALLIH Qibaadah-Qari kee kay qari xisne labaatanni sanat kaak beyte.
Suur rasuk malikih yen Curam deqsita malik a taama edde aba'gidih, Suleemanah saagan coox kee sariidâ coox kee dahabak faxxa haah gide kaah yecee. A taama gaba kalte saaku, Suleeman wohih galtoh Galiil rasul tan labaatanni magaala kaah yecee.
Curam woo magaalooliy Suleeman kaah yeceehiyya wagta'gidih gexeeh yuble waqdi massakootinna.
Sarrak Suleemanak, «Yi toobokoytaw, ta magaaloolik sa yoh teceem waytee?» kaak iyye. Too magaaloolik migaaqah Kabul
Curam, Suleemanah affara alfih kiilok muxxi yakke dahabak ruubeh suge.
Malik Suleeman YALLIH Qibaadah-Qari kee isi qariiy, kalah kaadu, magaalat maroh heen gaso kee, tonnah kaadu, magaalak ayrô-mawqa le kabut raqta baaxoy ramma luk sugtehiyya edde missoysem, dirkih tamsiisa marih gabak ten. Tohuk kalah, Caxor kee Magiddo kee Geser deqsitta magaalooli kaadu keenit bicsiise.
Dumah yan saaku Masri-malik Geser-magaala qeebit yibbixeh sugeeh, teetil suge mara selli heeh gira teetit ruube. Sarrak woo baaxo Malik Suleeman kay baxá abite saaku ikoytah teetih yecee.
Hay sarra, Suleeman too magaala dirkih tamsiisa marih gabat nammeyhaak xise. Tohuk kalah kaadu, too marih gabat Guba-raqta-Beet-Coron kee,
Baqalat kee, Tamaari deqsitta magaalay Yuudâ rasuk bacarih tan baaxol tanihiyya ken gabat xise.
Lee-kee-qayso akak inxicca 'yaanam kee, faaris kee faarisit beyan gaariira daanah elle hayu waa magaalooli ta marat bicse. Wohuk kalah kaadu, Yarusalaam takkuu, Lubnaan takkuu, hinnay kaadu, kay dardaarinni guffa haa baaxol usuk faxxa haa xisne ken gabat xise.
Suleeman a xisne edde absiisem, duma too baaxol suge maray Israayil mari bayse weehiyyak rade marak ten. Too mari migaaqah Amoora kee Ciita kee Fariida kee Ciiwi kee Yabuusa deqsitta kedoodah yaabuke marak ten. A saaku fanah, Israayil mari too marak rade mara naqoosah tamsiisa.
Suleeman Israayil mara naqoosinnat abbaxuk manannaay; oson kay qaskar kee qaskar abbobti kee gaariira amrisa mara kee faaris amok qeebi abta qaskarah yenen.
Suleemanah xisne abak yen marak amo wagitak ken tamsiisak yen mari koona bool kee kontom num akkuk yen. Too mari Israayilih yaabuke marak ten.
Suleeman, Masri-malikih-baxáy ginnaaqot abbaxuk yenehiyya Yarusalaamal geytimta Dawud-Magaala yaaxigen caafatay duma elle sugtehiyyak tet kaleeh; teetih xise qaril tet hee. Sarrak magaalak ayrô-mawqa le kabut raqta baaxoy ramma luk sugtehiyya missoyse.
YALLAH sadgat elle abaana'gidih bicse aracal, Suleeman, sanatal sidiica adda YALLIH migaaqal cado akak carrisan saqih sadgat kee, amaanah xiinaanamih astah aban sadgat elle abak yen. Tonnah kaadu, suruy meqe qerto too aracal qeerisak yen. Yallih Qibaadah-Qaril aban taama tonnal abe.
Malik Suleeman, Edom rasuk Agba deqsitta caraatih afal Eelat deqsita aracal xayuk raqta Qexyon-Gabar deqsitta magaalal maraakib bicsiise.
Malik Curam isi taamat luk yen maray badal maraakibit elle gexan innih ixxiga lehiyya, too maraakibit Suleeman mara lih taamita'gidih, catoh kaah ruube.
Too mari Oofir deqsita rasu fan markabat gexeeniih; gacen saaku, taban kee affara alfih kiilok fula le dahab Suleemanah gabat baahen.

Saba deqsitta baaxoh maliká, Suleeman le migaq-gexxo toobbe waqdi, kinni num kaak tabaluuy, gibdi esseroorak mangom kaa essertuh, kaa fan gexxe.
Mango mara wakalih is lih hayyaay, gaalal caxâ-sifaay bilqah haan xeetiy limo gibdihiyya kee, kaxxam mango dahabak eerra hayteh gexxe. Usuk elle yan Yarusalaam fan temeete waqdi, kaa essertam faxak sugte esseroy niyat luk sugtehiyya kaa esserteh.
Too esseroy is kaa essertehiyya tiya-tiyah teetih gacse. Usuk gacsa akah waa esserok masuginna.
Too waqdi Sabâ-Maliká, Suleeman kas tubleeh; usuk xise qariiy,
miizil heenih yanin kay maaqooy, kay doolat abbobti elle daffeyta gurraay, kay buxal kay taamat yan mari missal elle soola inna kee, kay taamah mari edde yan sartan tubleh. Usuk yakme way elle-yaaqube kobbaayiy-kaah-baaha-mari elle yani'nna kee, YALLIH Qibaadah-Qaril abah yan sadgataay; tah inkih tuble waqdi qagabsitteh hagga-inte.
Too waqdi Suleemanak intemii, «Anu inni baaxoh addal atu abba haytem kee lito kasak mangom oobbeh; oobba heem inkih numma kinnim away ableh an.
Atu lito midir kee kas elle oobbe'nnak fula lem, away ableh an. Awayaay kinni, sahda yoh warissem ahak garaba. Taway inni namma intih ubulla haam fanah, ku giddinaamak sinam yoh warissem innih numma akkaluk masuginniyo. Kas kee midirih bagi cubbi oobbeemik fula litoh tan.
Ku mari maxaqan le nasiib geeh yan! Ko'lih taamita mari kamba nasiib leh yan. Kulli way ko'lih yaniiniih ku afak tawqe tuxxiq le maxco yaabbeenih.
YALLAY ku Dagelta kinni fayla taafay. Yalli isi mara xiinisa malikih koo doore waqdi, kot ruffa iyyem yuybulleeh. Toh akah abem, isi ummatta Israayil kulli way kicnaamih taagah, atu qadli kee cakkit ken xiinissa'gidi» inte.
Is sarrak Malik Suleemanah gabat bahte mattaco kaah teceeh; affara alfih kiilo yakke dahabaay, mango caxâ-sifa kee bilqah haan xeetiy limo gibdihiyya kaah tecee. Caxâ-sifa, kaxxam mango caxâ-sifay ahaydumah Yarusalaam baaxol numuh antacawwime wayteh teneeh sarrah antacawwime waytehiyya.
Curam maraakibit taamita mari, Oofir deqsita rasuk dahab kaah baahen. Too mari tohuk kalah duyyê-xisoh meqe mango coox kee bilqah haan xeetiy limo gibdihiyya baahen.
Suleeman too coox YALLIH Qibaadah-Qari kee isi qarit hayu waa gutqeyna hee. Gad abeenitih kaadu *begena kee kirar akak bicsaana'gidih hee. Too xaqan le coox Israayil baaxo baaheenih masuginnon. Sarrah baahak maraaqinnon.
Malik Suleeman Sabâ-Malikáh is le kabuk mango mattaco yecee. Toh lih kaadu kaa esserra haytem inkih teetih yecee. Sarrak tet kee tet lih yemeete mari isi baaxoy akak yemeetehiyyah fanah yuduuren.
Malik Suleemanah kulli sanatal dahabak labaatanna kee sidiica alfih kiilo takkem baahak yenen.
Tohuk kalah kaadu, duyyê-xaamak beya qusuur kee tellemmô-mari yecee qusuur kee, Qarab baaxoh malikwa tecee gabbara kee, tonnah kaadu, Israayil-rasul tan rakaakay-abbobti tecee gabbara geyak yen.
Suleeman kaxxam naba goobwak namma bool takkem galbabbaqisen dahabak bicseeh, kulli gob malciina kiilo yakke dahabak bicse.
Wohuk kalah kaadu, qunxa goobwak sidooca boolih gide takkem galbabbaqisen dahabak bicse. Too sidooca boolih goobwak kulli gob namma kiilo yakke dahabak bicse. Too goobwa inkih elle abbaxuk yenem, ‹Lubnaan Garboh Kaxxa Goli› deqsita aracih addak ten.
Tohuk kalah kaxxam naba dardaarinni-korsi luk yen. Woo korsi dakni-qaagak bicseenih, agle sinni dahabak exfen.
Suleeman woo korsil gacam faxa waqdi, naharak laca maaqatta takke mawqeenak elle awaquk yen. Too mawqeena namma kabut inkih, lubak ceeloy gabak bicseenihiyyak leceey-leceey luk ten. Tittat taban kee namma lubaakih ceelo akkuk ten. Korsik-darre abur-moyyah innal ten. Too korsi namma gaba elle haan arac luk sugteeh, teetik namma tattabak lubak ceelo ten. Tonnah tanim, kalah tan doolatih dardaarinnih-korsil ahaydumal mabicsinnon.
Malik Suleeman elle yaaqube kobbaayiy inkih dahabak ten. «Lubnaan Garboh kaxxa Goli» deqsita aracih addal ten mingilwa kaadu akak bicseenim saafik yan dahabak ten. Suleeman dabaanal lakqok bicsen duyye hebeltô-tu'xiq luk mananna. Tonna-leemik kay buxal lakqok bicsen duyye masuginna.
Badal gexa maraakibik butta luk yen. Kay maraakib Curam maraakib lih gexak yen. Too maraakibit yan mari sidooca sanatal inki adda dahab kee lakqooy dakni-qaag kee wagaqwa kee qaxa le kaxxa kimbir eerra heenih baahak yenen.
Gaddaliino kee kasah Malik Suleeman innah yan malik baadal mananna.
Baadal tan ummatta, Yalli kaah yecee kas kaak raqsitaanam faxak yenen.
Kaa fan amaatinnaan num mattacoh gabat dahab kee lakqok bicsen duyyeey, xer-sarooy, silacaay, caxâ-sifaay, faaris kee baakil kaah baahak yenen. Kulli sanatal kaal yamaate mari taham abak suge.
Suleeman alfi kee affara bool takke gaariiray faaris beyta kee, taban kee namma alfih farasay qeebi abtahiyya gaabossa hee. Tohuk tu takkem Yarusalaamal abbaxuk yeneeh; wohuk kalihim mango magaaloolil kaak ten.
Suleeman dabaanal lakqo xeet manga luk teneeh; sariidâ coox kaadu, mango-koomaami le baaxol tan *sublah innah qadad cabeh yen.
Malik afak yen mari faariisa akak xaamak yenem, Masri baaxo kee Kiiwu deqsita aracak ten.
Faaris-gaariira kaadu Masrik baahak yenen. Inki gaari lica boolih garsih keenik xaamakaay, faras kaadu bool kee kontom garsih keenik xaamak yenen. A mari sarrak, Ciita kee Suuriyah malikwal inkih, a duyye aylammuk yenen.

Suleeman gersi baaxoh agabuk mangom yikcine. Masri malikih baxá abiteeh, kalah kaadu Ciitaay Mooyabaay Qammonuy Edom kee Sayda deqsitak yen marih agabul digibe.
YALLI dumaak, ‹Israayil ummatey, tama marak madigibina. Rihimten sin tekkek, imaan siinik boolayseloonuuh, yalla akke sinniimih qibaadat sin asiselon› keenik iyyeh suge'mmay, tohuh Suleeman too marih xayloh rihimik mawaasiminna.
Suleeman malikwâ-xaylok malcina bool takkem abiteh yen. Kalah kaadu, sidiica boolih barray caggô-gubih caggoh nikaacat yabbixehiyya luk yen. Too agbi Yallak kaa yeyxeereh.
Suleeman idoolite saaku, kay agbi YALLAY kay Dagelta kinnihiyyak kalah kaadu akiimiy Yallih innah yaqbudeeni ken lih yaqbudem kaal esseren. Tokkel usuk YALLAL luk suge imaanat sakki kaak cule. Kay abba Dawud elle suge gitak hoxxiimeh.
Qastarot deqsittaamay Saydâ mari say yalla axcuk Yallih aftok yaqbudehiyya ken lih yuqbude. Tohuk kalah kaadu, Qammon mari yallah luk yen Milkom deqsittaamay umam yabulih tanihiyya ken lih aqbuduk yen.
YALLAL dambi lem baaheeh; kay abba Dawud baguuk YALLIH gita elle katayak yen innal, kaa makatayinna.
Yarusalaamak ayrô-mawqa le kabu raqta qalel, Kamos deqsitta umâ-yabulih tan duyyey Mooyab mari Yallih aftok aqbuduk sugehiyya elle yaqbudeeni'gidih arac keenih bicse. Tonnah kaadu, Qammon mari yallah le Milkom deqsittaamay umâ-yabulih tanihiyya elle yaqbudeeni'gidih arac keenih bicse.
Toh lih kaadu, allî-baaxoh agabuy ginnaaqot luk sugehiyyah, yallah lon duyyeeyah qibaada elle abaanaah, qaydarus elle qeerisaanaah sadgat elle aban arooca keenik bicse.
YALLAY Israayil doore Dagelta kinnihiyya namma adda Suleemanah yumbulleeh, «Aki mari Yalla iyyeh yaqbudem maqbudin» kaak iyyeh sugeh immay, Suleeman YALLIH amri moggolinnaay Yallak yexxeereh. Tonnah leemik YALLI Suleeman yinqibeeh,
kaak iyyeemih, «Atu makkook itta lih haysinne bicih bagul geytime wayteeh, yi amri oggole wayteemih sabbatah, away lito malaakinna kok beyya heeh kok gubal yan numuh acee liyom koh warsah an.
Takkay immay ku abbah taagah addunyal tanim fanah aham kok maaba'mmay, ku baxih dabaanal abeyyo.
Tonna'mmay elle dardaara baaxo inkih kaak mabeya. Usuk amol akak dardaaru waa inki kedo kaah cabeyyo. Toh akah abu waam, Dawuduy yi naqasuh yenehiyya kee Yarusalaam magaalay innim abehiyyah taaga» 'yaanam iyye.
YALLI, Hadad deqsita numuy Edom dardaarah mare luk yenehiyya Suleemanak naqboyta abe.
Ah takkeemik naharal Dawud Edom marak qeebil yeyse saaku, kay qaskarak-abbah-yen-Yowab rabe-mara yaaguqe'gidih, wokke gexeh yen. Too saaku kaa kee kay mara Edom rasul laca alsa sugeeniih; sugga 'yaanam fan Edom rasul labhak sugga 'tem selli heen.
Takkay immay Hadad kee kay abbah gubal taamitta abbobtiy saaboh raqtehiyyak tu takkem Masri fan kudde. Too saaku Hadad qunxa awkah yeneeh ken lih gexe.
Miidiyan rasu cabeenih Faaran rasu fan gexen. Tokkel wakalih sinam geen. Ken kee too maraa, wokkek Masri fan gexeeniih, Masri gufen waqdi Masri-malikil yemeeten. Masri-malik, Hadadah baaxo yeceeh, buxah elle gacuh qari kaah yecee. Yakamu waa maaqo kaadu kaah yecee.
Masri-malik kaxxam kaa yikcineeh, digibih isi barrah maqanxá kaah abe. Isi barray Tacfancis deqsittahiyyah maqanxá rihimih kaah abe.
Tacfancis-maqanxá lab-baxa kaah xalte. Woo baxi migaaqah Genubat deqsitak yen. Malik-barra too awka malik-buxal isi xaylo luk teynebe.
Hadad, Malik-Dawud kee Yowab rabtem yoobbe waqdi, Masri-malikik, «Ahaysa anu inni baaxoh aduuru waa» iyye.
Malikiiy, «Kee macaa! Akkel maca wayteeh isi baaxo akah gexxam macaa?» kaak iyye.
Hadad kaal gacseemih, «Anu bas, innih gexam faxa ikkalah, weem mayyu» kaak iyye. Sarrak isi baaxo fan tonnal yuduure.
Yalli kaadu Elyadaq baxa Radon, Suleemanak naqboyta abe. Radon lih taamitak yen malikiy Hadad-Qeder deqsitahiyyak kudeh gexe. Hadad-Qeder Xooba deqsita rasih malikik ten.
Sarrak butta takke gaadileh abba yekke. Annah tanim tekkem, Dawud Hadad-Qeder qeebil yeyseeh kay qaxat yen Suuriyah mara selek sarrak ten. Radon kee kay mara gexxeeh, Damaskoh magaalal gacen. Tokkel, kay mari Suuriyah-malik kaa abe.
Too num Israayil mara yinqibeeh, Suleeman rabba 'yam fanah naqboytah kaak sugeeh; Hadad innah kaa taqbisak yen.
Tohuk kalah kaadu, Nabát-Yarobqam deqsita numuy kay gubal doolat taamat yenehiyya kaadu Suleemanak naqboyta yekke. Yarobqam Efrayim kedoh aabakuk yeneeh; elle catem, Dareeda deqsitta magaalak ten. Kay ina Xaruqa deqsitak teneeh; gubnah ten.
Suleeman kee too numih fanih umaane naharak elle uguttem annak ten.
Suleeman Yarusalaam magaalak ayrô-mawqa le kabut raqta exxa fayyak ramma cabsiisa'gidih, bullaaqek kibakaay magaalat maroh tan gasok tiddigille exxaaxi elle bicsiisak suge'kkel,
Yarobqam furraynuy taamak taqabe sinnih sinaamak addak inti edde raddahiyya kinnim yuble. Too waqdi Manasse kee Efrayim kedoh rasul, tamsissa haan marak inkih abba kaa abe.
Ayrok teena Yarobqam, Yarusalaam magaalaak gersi arac fan gexak suge waqdi, Aciiya deqsita nabi dibuk yan gital kaat garaye. Aciiya, Siila deqsitta magaalah numuk yeneeh; qusba-sartan xagarat luk suge. Ta nabi xagarat luk suge sartan isik kalla heeh taban kee namma ikkel qanxise.
Too waqdi Yarobqamak iyyeemih, «YALLAY Israayil doore Dageltah yani, ‹Suleeman le dardaarinna kaak beeyyooh, usuk amok akak suge kedok tabna af koh akak aceeyyo› kok iyye» 'yaanam kaak iyye. Sarrak, «Away a saroy qanxisehiyyak tabna af gabat bet» kaak iyye.
Sarrak kaadu qagissa heeh, kaak iyyeemih, «Yalli iyyemii, ‹Dawuduy yi naqasuh yenehiyya kee, Yarusalaam magaalay inkih tan Israayil addak inni magaala abehiyyah taagah, Suleemanah inki kedo cabeyyo.
Toh kaal akah baahu waam, Suleeman yoo cinna heeh gersi baaxoh mari yaqbude duyye yaqbudem baaheeh; yoo yaqbudem cabba hee. Qastarot deqsittaamay Saydâ marih say yalla axcuk too mari yi aftok yaqbudehiyya kee, Mooyab mari yaqbude Kamos deqsittaamay Mooyab mari kaadu yallah lehiyya kee, Milkom akak iyyaanamay Qammon mari yallah lehiyya yaqbudeemit gace. Kay abba Dawud yi gita katayak yeneeh, anu oobise xinto kee amri oggolak sugeh immay, usuk oggolaanam cineh. Suleeman yi gita cabba heeh ceele waytut ase.
Tonna'mmay, tohuh, luk suge reedak inkitanuuk kaa moobisaay, yanim fanah luk suge dardaarinnih qarkaytol yanay kaa axceyyo. Toh akah abu waam, kay maqaane hinna'mmay, yi naqasuh yen Dawuduy anu doorey anu amrisem abak yeneeh, anu oobise xintol tanim kee anu aba axcem duudusak yenehiyyah taaga.
Takkay immay Suleemanak raaqu waa baxak dardaarinna beyya heeh, taban takke kedoh abbootan koh akak aceeyyo.
Yoo elle yaqbudoonuh anu innih doore Yarusalaam magaalal, sarrî dabaanal Dawud ramadak numuk teeni abba yakke'gidih, Suleeman baxah inki kedo cabeyyo.
Yarobqamow! Koo Israayil malik abeyyooh, isih faxxa hayte rasul inkih abba koo abeyyo.
Yi naqasuh yen Dawud akah abak suge innah, anu kok aba axceemik tu cabe'kal duudusseeh, anu oobise xinto aba intam abteeh, anu koo akah amrisam abak, yi garil cakkik tan taamat ase koo tekkek, kulli way ku qaxat gaceyyo. Israayil malik koo abeyyooh, Dawuduh akah abe innah, ku lakal kok radu waa marak numuk teena reediseyyo.
Suleeman abe dambih, Dawuduk radu waa mara digaaleyyo. Takkay immay amurruqe wayta digaalah ken madigaala› » 'yaanam too nabi kaak iyye.
Toh yoobbe waqdi, Suleeman Yarobqam qidam faxeeh; takkay immay Masri malikiy migaaqah Sisak deqsitak yenehiyya fan kaak aleelite. Suleeman rabba 'yam fan tokkel suge.
Taway edde yabba inneemik kalihimiy Suleeman abba heehiyya kee, kay mano elle tene'nnaay, usuk kasak luk yeneh gideh agantah, ‹Suleeman Aydaada› deqsita buukul geytinta.
Suleeman morootom sanatih gide inkih yan Israayilil malikih suge.
Tohuk lakal rabeeh Yarusalaamal Dawud-Magaala deqsita caafatal kaa yoogoqen. Kay baxay Racabqam deqsitahiyya kay lakal malik yekke.

Racabqam kiblat le kabut raaqa Israayil mari malik kaa aba'gidih, elle mododeh suge Seekem deqsitta magaala fan gexe.
Nabát-Yarobqam duma Malik-Suleeman-meysih megloh Masri fanah kudeh sugeeh; ta xaagu yoobbe waqdi Masril elle suge.
Guubuh kilbat le kabut raqqa 'ta kedooda farmo Nabát-Yarobqam fan rubteeh; usuk tokke yemeete waqdi, Racabqam fan gexeenih kaak iyyeenimih,
«Ku abba Suleeman duma uma xinto kee kaxxa gibdaabinat nee abbaxuk suge. Usuk nee edde abbaxuk suge gibdaabina nel sahhilossu waytek, ku xintot xiinenno» kaak iyyen.
Racabqam keenil gacseemih, «Inkiimihiiy esserteenimih adda cubbussa heeh, siinil gacsa'gidih, sidiica ayro yoh ucuyaay, tohuk wadir yol uduura» iyye. Too waqdi too mari gexeh.
Malik Racabqam kay abbah taamat sugte idoolay kay abba fayu elle esserak sugehiyya fan fayu essera'gidih gexeeh, «A mari yok iyyeemik maca keenil gacsam tayseeh?» axcuk fayu keenil essere.
Too idoola kaak intemii, «Meqe'nnal ken xiinissam faxxek, meqem keenil gacisaay; tonnal kulli way ku taamat gaceloonuh koo mamakan» 'yaanam kaak iyyen.
Takkay immay oson kaah yeceen fayu cabba heeh, kay fiqmay kaa'lih tembeeh fayu kaah taceehiyya fan gexeeh;
«Taway ta marak maca axcem taysee? ‹Ku abba nee edde abbaxuk suge gibdaabina nel sahhilos› 'yaanam yok iyyeenik, too tiyal maca keenil gacsoo?» keenik iyye.
Too qunxaaneyti fayuh kaak iyyeenimih, «Y'abbah axcak yi qunxa feera nabaah;
y'abba qilsa-le-quuka fillat siinik abbaxuk suge'mmay, anuuy wohuuk gibdim siinil baaheyyo. Usuk qunxa keetalat sin aagaruk suge'mmay, anu faaris edde yaaguren keetalat sin aagureyyo› 'yaanam keenik inxic» iyyen.
Sidooca ayrok lakal, Yarobqam kee inkih tan ummatta, usuk «Yol uduura» keenik elle iyye ayrol, malik Racabqam fan yemeeten.
Malik idoola fayu cinna heeh, furrayna kaa fayisse ceele waa uma yaabat ummatta lih yaabeh, iyyeemih, «Y'abba qilsa-le-quuka fillat siinik abbaxuk suge'mmay, anuuy wohuuk gibdim siinil baaheyyo. Usuk qunxa-keetalat sin aagaruk suge'mmay, anu faaris edde yaaguren keetalat sin aagureyyo» 'yaanam keenik iyye.
Aham duma akkelem YALLI, nabi-Aciiyah-afat Yarobqamah warseh sugeeh; tohuk gexxaamah Racobqam ummatta faxxam abam cineh. Siilol yoobokeh yen Aciiya deqsita nabi iyyem nummak maacisse.
Yemeete mari, malik yab keenik aabbe cinem yublen waqdi, «Ah maca neh xiqee, Dawud kee Dawuduk rade mara? Nee kee keenik maca tangalee? Kata labhay, nee beya! Racabqam ahaysa isih faxem abbaasitay» iyyen. Tohuk wadir Israayil mari woo xintol saduh gacen.
Tohih sabbatah Racabqam dibuk Yuudâ-rasul dabaaqah suge marih abbootan luk raaqe.
Toh yuble waqdi Racabqam, farmoh Adoniiram deqsita numuy dirkisak tamsiisan marih abbah yenehiyya Israayil mara fan ruube. Too mari too numut xeet heeh edde kaa qiden. Racabqam toh yoobbe waqdi, sissikuk faras-gaarit koreeh Yarusalaam fan kude.
Too ayrok wadir, Israayil rasuk kilbat le qaxat raqta ummatta inkih Dawuduk raaqe dardaarinnal saduh gacen.
Israayil mari Yarobqam Masrik yuduurem yoobben waqdi, elle kobxeenih sugen arac fan yamaate'gidih, kaah seeceeniih; tokke yemeete waqdi malik kaa aben. Yuudah yooboke mari dibuk Dawuduk rade marih gubat raaqe.
Racabqam Yarusalaam yemeete waqdi, Yuudah yooboke mara kee Benyam kedok bool kee bacra-tabanih-alfih qaskariitay dooro lehiyyah seeco abe. Too seeco too qaskarah akah abem, Israayil rasuk kilbat le kabut raqta Israayil ummattat qeebi abba heeh isi gubat ken haa'gidik ten.
Takkay immay too qaskar qeebih ruubaamak dumal, Yalli nabi-Samaqya lih yaabeeh,
Malik-Racabqam kee, Yuuda kee Benyaamah yooboke marah farmo ruube.
«Keenik intaamah, ‹Israayil mari sin tooboko'mmay, qeebi keenit maabina. Away tikka 'tem inkih yi fayxik tekkeemi'mmay, takkeenimik inkih isinni buxah uduura› keenik inxic» iyye. Too mari YALLIH amri oggoleenih; yakkeenimik isinni buxah yuduuren.
Israayil malikih yen Yarobqam, Efrayim kedoh qaleela mango aracal ten Seekem deqsitta magaalat maroh gaso heeh, sarrak dago gide wokkel suge. Waqlak wadir wokke cabeh gexeeh, Fanyel magaalat maroh gaso hee.
Too waqdi isi bagul yucsubeemih, «Away tu elle tani'nnak yi mari Yarusalaam fan gexeeh, wokkel Qibaadâ-Qaril YALLIH migaaqal sadgat aben ken tekkek, malik Racabqam mara akkeloonuuh, tonnal yoo qidelon» 'yaanam yucsube.
Toh cisaabisak suggu 'yeh sinaamal fayu essereeh; sarrak dahabak namma daheltih ceelo bicse. Tohuk lakal isi marak iyyeemih, «Akkeek, Yarusalaam magaala fan gexxaanam xexxaarah duuduntam hinnak, ahaysa Masrik sin yeyyeeqe sin Dagelti ah kaana; akkel yaniih, wokke akah taqabtaanam manton» keenik iyye.
Too namma daheltih ceeloy bicsehiyyak tiyak teena Beetal deqsita aracal heeh, akittu Daan deqsita aracal hee.
Ummatta too daheela taqbude'gidih, too arooca gexxeeh dambit asen.
Tohuk kalah qibaada elle aban aroocay fayyat raqtahiyyal qarwa xiseeh, woo aroocah seeka yakku waa maray Leewi-kedoh aabuke weehiyya hee.
Too maray seeka akak iyyaanahiyya kaadu Beetal-magaalal hee. Yuudâ-rasul abak sugen qiidih gurral, sanatak bacarhaytoh alsak taban kee konoyhaytoh ayrot qiidih edde asan ayro doore.
Tonnal, sanatak bacarhaytoh alsak taban kee konoyhaytoh ayro qiidih edde asan ayro abeh; too ayrot Beetal deqsita arac gexxa 'yeh, Israayil marah woo qiidih ayro sadgat elle abuh bicse aracal sadgat abe.

Malik-Yarobqam, Beetal deqsitta magaalal sadgat-elle-aban-aracal qaydarus qeerisa'gidih soolol yan waqdi, Yuudâ-baaxok-yemeete-nabi, YALLI kaak elle iyye innal, yemeete.
Too-nabi, YALLI kaak inxica elle iyye innal, iyyemii, «Sadgat-aracaw, sadgat-aracaw, kok axcem oobbey! YALLI kok inxicca iyyem kok axcu waa. Dawuduk radu waa marak Yoosiyaahu deqsita awki aabukele. Too awki yanabu waa saaku, qibaada-elle-aban-aroocay fayyat raqtahiyyal seekâ-gurral taamita maray ku gari sadgatah qaydarus qeerisaanahiyya qideleeh, ku bagul ken carrisele. Sahdayti-lafa ku bagul carriselon» iyye.
Tohut macabinnay qagseh iyyeemih, «A sadgatih-arac addigillele. Bagul akak yan gombod caxitele. Too waqdi anu away edde yaaba yab YALLIH yab kinnim aaxigetton» iyye.
Malik-Yarobqam toh yoobbe waqdi, «Ama num ibbixa» iyyeeh, gaba kaa fan yescesse. Nabi-fanah-ruube-gaba too waqdiik kaffa kaak inteeh xambaqime cinteh.
Woo sadgatih-arac kaadu garciik baaxol radeeh, sadgat-aracih amol suge gombod baaxol caxite. YALLIH migaaqal nabi iyyem tonnal tekke.
Too waqdi Yarobqam nabik iyyeemih, «Ku maganah, gaba yok akah sugte'nnah gacta'gidih, YALLAY ku Dagelta kinni yoh kallac» kaak iyye.
Nabi YALLA kaah kallaceeh, too waqdi malik gaba akah sugga 'te innah gacte.
Sarrak malik kaak iyyeemih, «Yoh abte maqaaneh galto koh gacseyyok, buxa nee bey, maaqo xagta'gidih» kaak iyye.
Nabi tohuk kaal gacsemii, «Isih lito gaddaliinok garab yoh teceemih ku buxal ko'lih magexa; akkel leek maaqo maxaga.
YALLI, ‹Too aracal tu maxagin; tu maaqabin. Isi buxah taduure waqdi, akak temeete gita hinna'mmay, aki gitak gacca xicay gex› 'yaanam yok iyye ikkal, ku buxah magexa» kaak iyye.
Tohuksa usuk isi buxa yaduure'gidih, akak yemeete gitak magacinna.
Too dabaanal, too-aracal-dabqah-yen-nabiy barak idaltuh yanihiyya suge. Too ayroy tonnah tanim tekkehiyya kay xaylo kaal temeeteeh; Yuudâ-baaxok yemeete nabi too ayro Beetalal abeh cabem kee Yarobqamak iyyem kaah warsen.
Too waqdi a nabi xaylok iyyeemih, «Hay yi xayloy, gitah gace'kke maay taaxigen?» keenik iyye. Kay xaylo nabi gitah gace'kke kaa tescesseh.
Too waqdi, «Dananal koori yoh haa» keenik iyye. Dananal koori kaah heen waqdi,
gitak adda nabik lakat oobe. Sarrak taaxige Yuudâ-baaxok yemeete nabi kaxxa-caxah-gubal daffeyak kaah suge. Kaa yuble waqdi, «Yuudâ-baaxok yemeete nabi koo maay kinni?» kaak iyye.
Yuudâ-baaxok yemeete nabi, «Yoo kinnih» iyye.
Too waqdi idaltuh yan nabi, «Am hay, buxal suginnaanim xagta'gidih, buxah koo beyu waak» kaak iyye.
Yuudâ-rasuk yemeete nabi, «Aleey, qibnaytiinoh buxa ko'lih magexa; akkel kaadu tu ko'lih makmaay maaquba.
YALLI, ‹Tu makminaay tu maqaabin. Buxah taduure waqdi akak temeete gitak magacin› 'yaanam yok iyye ikkal, ko'lih magexa» kaak iyye.
Beetal rasul suge idaltuh yan nabi diraabah kaak iyyeemih, «Anu innih kok kaxxih nabi kinniyooh; YALLII, malaykattu yol ruubeeh; too malaykatti yok iyyeemih, ‹YALLI, Tama-nabi buxah beyaay qibnaytiino kaah ab, kok iyyah yan› 'yaanam yok iyyeeh; koo beyu waa» kaak iyye.
Too waqdi Yuudâ-rasuk yemeete nabi, kay buxa kaa'lih gexe. Buxal maaqo kaa'lih akamuk suge waqdi, YALLIH qangara idaltuh yan nabil obte.
Too waqdi idaltuh yan nabi, Yuudâ-baaxok yemeete nabik, anay fayya haak iyyeemih, «YALLI kok iyyaamah, ‹Yi amri cinteeh anu kok aba excem cabba hayteh, maaqo makminay lee maaqubin kok elle exce ikkel, tokmeh, tooqube. Tohuk gexxaamah rabettooh; lafa kok ku buxah marih lafa lih kok matamoogoqa› kok iyyah yan» kaak iyye.
Maaqok gaba kalen waqdi, idaltuh yan nabi Yuudâ-rasuk yemeete nabih dananal koori hee.
Yuudâ-rasuk yemeete nabi tohuk lakal isi gexoh gexak suge waqdi, gital lubak matarra kaa iyyeh kaa qide. Lafa kaak gitak addal qangalayluh raqte. Kay-raysih-garil danan kee lubak namma kabul soolak sugte.
Tokkek gitah gace mari lafa kaak gita addal yubleeniih, lafak garil lubak soolah yublen. Too mari Beetal fan gexak sugeeh, Beetal gufen waqdi yubleenim magaalâ-marah warsen.
Taaxige idaltuh yan nabi toh yoobbe waqdi iyyeemih, «Tohum YALLIH yab cine nabik tanih tan. YALLI akah iyye innah kaak abeh yan. Lubak kaat ruubeeh too lubak kaa qide» iyye.
Sarrak isi xaylok, «Gexay dananal koori yoh haa» iyye. Kay xaylo dananal koori kaah hayteh.
Tokkeek gexe waqdi, taaxige Yuudâ-baaxok yemeete nabih lafay gitak addal taniih lubak kee danan garil akak soolahiyyat fellaqqa 'ye. Too lubak nabik raysa maxaginnaay; dananay kaa'lih soolak sugehiyya kaadu xage'kal, tokkel elle soolak kaah sugen.
Taaxige idaltuh yan nabi lafa kaak aracak ugseeh, dananal hayya heeh, Beetal gacse. Tokkel kaah rookitak suggu 'yeh, sarrak kaa yoogoqeh.
Kaa edde yoogoqem, isi buxah marih *kabrih addak ten. Kaa yoogoqek sarra, kaa kee kay xaylo kaah rookitteh. Nabi weeqeeh, «Woyyow, yi toobokoytaw. Boogeew, toobokoyti yok rabe» iyye.
Sarrak isi xaylok iyyeemih, «Anu rabu waa saaku kaa'lih a kabrit yoo uguqa. Ginaada yok kay gariik haa.
Usuk Beetal elle yan sadgat-arac kee Samaariyah baaxol geytinta magaaloolil qibaada elle aban aroocay fayyat raqtahiyyah qaadak edde yaabe yaabay YALLI kaak inxica iyyehiyya nummak maacisele» iyye.
Nabi takku waytam kaah warseh immay, Yarobqam abak suge dambi le abtok akah maadayinna. Seekâ-gurral qibaada sinam absiisa mara doorru heeh qibaada-elle-aban-aroocay fayyat raqtahiyyal hee. Tohuk kalah, too aroocal too taamat gacam faxinnaan num elle haak yen.
Too umaaney usuk abak sugehiyya ellecabol kaa kee kay dardaarinna baati kee qaasir-umaane xalte.

Too saaku Yarobqam baxi lakmise. Usuk Abiyya deqsitak yen.
Abba toh yuble waqdi isi barrak iyyemii, «Koo elle aaxige waan sartanat gacca 'xicay Siilo fan gex. Aciiya deqsita nabiy duma Israayil malik akketto 'yaanam yok iyyeh sugehiyya tokkel koh sugelek, kaal gexetto.
Tabna gaqamboyta kee gasiita kee malabak-buuti gabat kaah bey. Sarrak baxi nek lakmisam kaah warisaay; qaffootam keh kaa esseray am. Takku waytam koh warselek» teetik iyye.
Kay barra tonnah abteeh, Aciiyâ-buxay Siilol tenehiyya fan gexxe. Aciiya idoolinnah namma inti weeh yen.
YALLI kaak iyyeemih, «Yarobqam barra, baxay lakmisahiyyah caagid koo esserta'gidih tamaateh tan» kaak iyyeeh, teetik iyyu waam kaadu kaah warse.
Is sarrak gersi sahdaytoh weelot gacca 'teh kaal temeete.
Aciiya qarik afak cultaamih karbaaca teetik yoobbe waqdi teetik iyyeemih, «Annah culey, Yarobqam barra kinnitom kok aaxigehik, aki weelot akah gacteh temeetem macaa? Cul annah am; saaha sinni xaagu koh abbixek.
Yarobqamak intu waytam koh warisu waak am» teetik iyye. Qari kaal culte waqdi, «YALLAY Israayil doore Dageltah yani, ‹Ummat addak doorru koo heeh, Israayil ummatay yi marah yanik malik koo abe.
Dardaarinna Dawuduk rade marak beyya heeh koh ecee. Takkay immay Dawuduy yi naqasuh yeneeh anu aba exceemik sah gersim abe waak yi amri afqadook duudusak yenehiyya makkinnito.
Kok duma suge marak gaca dambit assa. Yoo cinna hayteh, coox kee xeetiiy, dahabaay, lakqo kee nacaasak isi gabak bicisse duyyey yalla akak intahiyya hayte. Yot naqabu culusinnaanimit asseeh, darre yot cabte.
Tohuk gexxaamah ku dardaarinnal bala oobiseyyo. Kok radda labhak baacoytit takkuu, gaddaloola takku, inkih ken qideyyo; buxâ-mara kok bayseyyo. Saqi-dacah innah baaxot ken qidelon.
Ku-buxah-marak magaalah addal rabinnaan numih raysa kuuta akmeleeh, barrih raqta baaxol rabinnaan numih raysa guma akmele. Tamahat yabtam, yoo YALLA, kok iyyeh yan› kaak inxic» teetik iyye.
Aciiya yab ahat mayseedeyinnay qagseeh iyyeemih, «Away is buxah uduuraay; lakmisak kok raaqe baxi magaala culla 'ta way, kok rabele.
Israayil mari inkih kay rabah rookitele. Meqe magaqah kaa aaguqelon. Yarobqam buxah marak meqe magaqah tamoogoqu waytam, dibuk too awka. Macaay intek, YALLAY Israayil doore Dagelta kinnihiyya ken addak maqaane edde yublem dibuk kaa.
YALLI Israayilik abba yakku waa malik reedisele. Too malik, Yarobqam luk suge dardaarinna inkitanuuk baysele. Toh xayih akkelem ixig!
YALLI Israayil digaalele. Israayil mari dori-qaxal tooboke bayrey caacay kabuk kabul yasgayyeh innah gacelon. Duma ken kaxxa abbobtih ikoytah yecee baaxoy away elle yaniinihiyyak ken ayyaaqele. Fuurat weeqaytuk woo kabul ken fixixisele. Toh keenik akah abu waam macaay intek, YALLAT naqabu culseeniih, Aseera deqsittaamay yaqbudeenihiyyah astah heenih sugen gurumuuda soolisen.
YALLI Israayil ummatat darre cabele. Toh macaay intek, Yarobqam edde ase dambi kee, Israayil mara edde asise dambih sabbata» teetik iyye.
Nabi too yaabak gaba kale waqdi, malik barra isi buxay Tirxâ-magaalal teneh tuduure. Awki, is isi qarih afa guffa inte waqdi, rabe.
Israayil mari too awkih rabah rookiteeh; YALLI nabi-Aciiyay kay naqasuh yenek elle iyye innal, meqe magaqah kaa yoogoqen.
Wohuk kalah taniimiy Malik-Yarobqam abehiyya kee, usuk carbik abeh gideey, sahda elle xiinisak suge'nna, Israayil-Malikwah-Aydaada deqsita kitaabih addal tan.
Yarobqam labaatanna kee namma karmah malikih suge. Usuk rabeeh kay baxi kay arac ciggiile. Kay baxi migaaqah Nadab deqsitak yen.
Suleeman baxi Racabqam, Yuudâ-malik yekke saaku, morootom kee inki karmat yen. Yarusalaam magaalay YALLI Israayil magaalak inkih isi qibaadah abittoh doorehiyyal, taban kee malcina karma malikih suge. Racabqam ina Naqma deqsitta barrak teneeh, Qammon deqsita marah aabakuk ten.
Yuudâ-mari dambi-lem YALLAL baahe. Ken kaxxa abbobtik fula YALLIH naqabu isinnil oobisen. Uma-taamat asen.
Kulli qaleh amo kee silal le cooxih gubal, duyye elle yaqbuden arooca xiseeniih, taahirik tan qamidwa akak iyyan qamidway xeetik bicseenihiyya sooliseenih, Aseera deqsittaamay yaqbudeenihiyyah astah heenih sugen gurumuuda soolisen.
Wohuk gactaamah abeenimih, woo duyye elle yaqbuden aroocal xiiqareh-xiinak-labim tokkel heen! Yuudâ-mariiy, Israayil-mari yamaateemik naharal woo baaxol suge maray YALLI yeyyeeqehiyya edde asak sugen umâ-yabulih-tan-taamat inkih gacen.
Racabqam malik edde yekke konoyhaytô sanat gufe saaku, Masri-malikiy migaaqah Sisak deqsitak yenehiyya Yarusalaamat qeebi abeeh tet yibbixeh.
Too saaku YALLIH Qibaadah-Qarik duyye elle daanisan aracal sugga 'te duyye kee, malik qaril sugte duyyek Suleemanak-raqte-goobway dahabak bicseenihiyyah agantah inkih bee.
Malik Racabqam woo goobwah aftok nacaasak bicsen goobwa bicissa heeh; sarrak malik qarih afal dacayrih yan maral amaanatah yecee.
Malik YALLIH Qibaadah-Qari fan gexa waqdi, quukah tokke fan baahak yeneeniih; usuk wokkek yaduure waqdi, daanah elle yabbixen malik qari fan gacisak yenen.
Wohuk kalah taniimiy Racabqam abba heehiyya Yuudâ-Malikwah-Aydaada deqsita kitaabih addal tan.
Racabqam kee Yarobqam abbootanal sugga iyyen dabaanal carbi tittat abak sugen.
Racabqam rabeeh; Dawud-Magaala deqsita caafatal malikwâ-buxah mara edde yoogoqen kabrit kaa yoogoqen. Racabqam ina Naqma deqsitta barrak teneeh, Qammon deqsita marah aabakuk ten. Kay lakal kay baxi malik yekke. Migaaqah Abiyya kaak axcuk yenen.

Yarobqam Israayil malik edde yekke taban kee bacarhaytô sanatat, Abiyya Yuudâ-malik yekke.
Yarusalaamal sidooca sanat malikih suge. Kaak ina Maqka deqsitak teneeh; Abisalaamak baxák ten.
Usuk isi-abba-edde-asak-suge-dambit kaak kaxxih aseh sugeeh, YALLAY kay Dagelta kinnihiyyah garil yeemene numuk mananna. Akak rade Dawud bis le numuk mananna.
Takkay immay YALLI, kay-kaxxa-abba Dawud taagah lab-baxay malik yakku waa kaah yeceeh; tonnah kaadu Yarusalaam saayah xiinise.
YALLI ah akah abemii, Dawud kaa ruffa haytam abak sugeeh; YALLI aba iyyeemik, Ciitah-yooboke-Uriyya-deqsita-numul-baaheemiik kalihimik, YALLI inxicca 'yem inkih abak suge.
Abiyya dardaarinna geemih kaa kee Yarobqam qeebi tittat abak sugte.
Wohuk kalah taniimiy Abiyya abba heehiyya inkih, ‹Yuudâ-Malikwah-Aydaada› deqsita kitaabih addal tan.
Abiyya elle rabeeh elle yamoogoqem, Yarusalaam magaalak Dawud-Magaala deqsita caafata. Kay baxay migaaqah Aasa deqsitak yenehiyya kay lakal malik yekke.
Israayil malikih yen Yarobqam malik yekkeemih labaatanni sanat yekkek sarra, Aasa Yuudak malik yekke.
Aasa morootom kee inki sanat Yarusalaamal malikih suge. Kay aboyya migaaqah Maqka deqsitak teneeh abbak Abisalaam baxak ten.
Aasa kay kaxxa abba Dawuduk kaxxih, YALLI kicnam abak yen.
Xiiqareh-xiinak lab-maray coox-kee-xeet elle yaqbuden aroocal sugehiyya wokkek xiiriyeeh; kaak duma suge mari heeh suge gabak bicsen duyyey aqbuduk sugeenihiyya bayseh.
Isi aboyyay migaaqah Maqka deqsittaah, ‹Inah tan maliká› 'yaanam akah axcuk sugeenihiyya woo abbootanak kaleh. Tet abbootanak akah kalem, say-yalla akak iyyan duyyey migaaqah Aseera akah iyyaanahiyyah gurmudday umâ-yabulih-tani soolisseh sugte. Aasa too gurmudda kalla heeh Kidroon migaq le goloh addal carrise.
Aasa kaak duma sugga 'te qibaada elle aban aroocay fayyat raqtahiyya inkih mabaysinna'mmay, YALLAL le imaan kaak digga luk yeneeh, rabba 'yam fanah imaan kaak digga luk suge.
Kay abba kaak dumal YALLIH qibaadah orobta'gidih heeh suge duyye kee, usuk isih YALLIH qibaadah taamat asisa'gidih rikeek heeh suge dahab kee lakqo kee gersi duyye bahha heeh, YALLIH Qibaadah-Qarih addal hee.
Kaa kee Israayil malikih yen Baqsa deqsita num abbootanal suggu 'yen sanat inkih, qeebi tittat abak sugen.
Malik Baqsa Yuudâ-rasu warareeh; sinam Yuudâ-rasu awqe waytaah afak akah cule wayta innah, Raama deqsitta magaalat maro teetit haam qimbise.
Toh yuble waqdi, Aasa YALLIH Qibaadah-Qarih adda kee, isi buxak duyye elle daanisan aracal dahab kee lakqok sugga 'tem weerra heeh beeh, kay gubal doolatat abbootan luk yen marih gabal, Damaskoh magaalal Suuriyah malikih yen Banihadad deqsita malikih acwah ruube. Banihadad Tabrimmon deqsita numuk baxak teneeh; Cedyon deqsita numuk kaadu baxi baxak ten.
Afti farmoh ruubeemiih, «Duma ni abbobti qalla luk sugteeh; tonna'mmay ahaysa koo kee yoo ni abbobtik kaxxih qalla haysinnaama. Ama dahab kee lakqo mattacoh koh ruubah an. Tonna'mmay, Malik-Baqsay Israayil malikih yanihiyyah qaskar yi baaxok akah tawqe innah, kaa'lih lito qalla kaak targiqeemi» 'yaanam farmoh kaah ruube.
Malik Banihadad too yab oggoleeh; sarrak Israayil magaalooli yabbixeeni'gidih, qaskar abbobti kee qaskar kaah ruube. Too qaskar Qiyon kee Daan kee Aabil-Beet-Maqka kee, Galiil badih dariifal ten magaalooli kee, Naftaali rakaakay inkih yibbixen.
Malik Baqsa tekkem yoobbe waqdi, Raamâ dariifat maro haanam cabeh Tirxa fan yuduure.
Tohuk lakal Aasa, inkih yan Yuudah rasul tan ummatak num raaqe'kal, «Baqsa, Raamat maro haa'gidih baaheh suge coox kee xeet wokkek kala» 'yaanam iyyeeh; too xeet kee coox tokkek kaleenih. Too duyyet Benyam rasul ten namma magaalay Mixfa kee Gabaq deqsitahiyya edde maren.
Tohuk kalah kaadu, Aasa abeemik kay agiiranna kee, usuk maro edde hee magaalooliiy, kay aydaad inkih Yuudâ-Malikwah-Aydaada deqsita kitaabih addal tan. Sarrak idoolite saaku ibak kaxxa biyaakah biyaakiteeh ellecabol yangayyem gidibuk kaal ten.
Rabe saaku Dawud-Magaala deqsita caafatal malik-buxah-mara edde yaaguqen *kabrit kaa yoogoqen. Kay baxi Yacoosafat kay lakal malik yekke.
Malik Aasa Yuudâ-malik edde yekke nammayhaytô sanatat, malik Yarobqam baxi Nadab Israayil malikih gace. Namma sanatah malikih suge.
YALLAL dambi lem baaheeh, kay abba Israayil dambit akah asisak suge'nnah, usuk kaadu dambit ken asise.
Issakar-kedoh yooboke Aciiya baxi Baqsa, Nadab kee kay qaskar Filistiin rasul Gibbaton deqsitta magaala yabbixeeni'gidih maro haak sugen waqdi, raarisak amma 'yeh kaa qide.
Taham edde tekkem, Aasa Yuudâ-malik edde yekke sidochaytô sanatak ten. Sarrak Baqsa kay aracal isih malikih gace.
Too waqdiik Yarobqam-buxah-marih qidimit gaba hee. Aciiya deqsita nabiy Siilol yoobokehiyya Yallih afak yoobbe farmo baahe saaku elle iyye innal, Yarobqam-buxah-mara qideeh, num keenik macabinna.
Toh Yarobqam kee kay buxah marat akah tekkem, isih dambit asakaay, Israayil ummat kaadu dambit asisak, YALLAY Israayil doore Dagelta kinnihiyyah naqabu isil oobiseemih sabbatah kaat tekke.
Wohuk kalah taniimiy Nadab abba heehiyya inkih, Israayil-Malikwah-Aydaada deqsita kitaabih addal tan.
Malik Aasa kee malik Baqsa abbootanal sugga 'tem qeebi tittat abak sugen.
Malik Aasa edde reede sidochaytô sanatat Aciiya baxi Baqsa Israayil malik yekke. Dabqah Tirxâ magaalal gaceeh; labaatanna kee affara sanat malikih suge.
YALLAL dambi lem baaheeh; kaak duma suge Yarobqam Israayil dambit akah asisak suge'nnah, usuk kaadu woo dambit ken asise.

YALLI, Canaani-baxa-Yaahu lih yaabeeh, Malik Baqsa iyyu waam farmoh kaal ruube.
Nabi-Yaahu, too farmo kaal qideeh kaak iyyeemih, «YALLI kok iyyemii, ‹Tu'numuh masuginnitooy; inkih tan Israayil ummattay yi ummat kinnik abba koo abe. Tonna'mmay Yarobqamak kaxxih dambi le taamat asseeh, Israayil ummat dambi le taamat asisse. Oson aban dambih yot naqbi haak suge.
Tohuk gexxaamah koo kee ku buxah mara bayisaamat emeete. Nabát-Yarobqamak abba heem kok abeyyo.
Ku buxah marak magaalah addal rabinnaan numih raysa kuuta akmeleeh, barrih raqta baaxol rabinnaan numih raysa guma akmele› kok iyyah yan» kaak iyye.
Wohuk kalah taniimiy Baqsa abba heehiyya kee, luk yen agiiranni inkih Israayil-Malikwah-Aydaada deqsita kitaabih addal yan.
Baqsa rabeeh, Tirxâ magaalal kaa yoogoqen. Kay baxay migaaqah Eela deqsitak yenehiyya, kay lakal malik yekke.
Too farmo YALLI, nabi-Yaahû-gabat Baqsah akah ruubeemik naharsitto: YALLIH garil uma taamat asakaay, YALLIH naqabu isil oobisak sugeemih sabbata. Tonnal Yarobqam abak suggu 'ye umaane abak suge. Nammayhaak kaadu, YALLI a bis le umaane kaal akah baaheemik sabab, Yarobqam-buxah-mara qideeh saabo ken cabsiise.
Aasa Yuudâ-malik edde yekke labaatanna kee leceyhaytô sanatat Baqsa baxay migaaqah Eela deqsitak yenehiyya, Israayil-malik yekke. Dabqah Tirxâ magaalal gaceeh namma sanat malikih suge.
Dimri deqsita numuy malik luk yen faras-gaariirak garabak abbah yenehiyya kaa qidaamih malat gace. Ayrok teena Eela, Tirxâ-magaalal Axxa deqsita numuy malik-qarih abbah yenehiyya'lih, woo numih qaril kamri-maqabat yiskirem kaak yuble waqdi,
Dimri qari kaal culla 'yeh kaa qideeh; kay aracal isih malik yekke. Toh akah tekkem, Aasa Yuudâ-malik edde yekke labaatanna kee malcinhaytô sanatat yen saaku.
Dimri malik akah yekke innaak Baqsâ-buxah-maral qidimih gexxa 'ye. Kaah ramad luk suge lab-mara kee, kay kataysiisih suge marak num macabinnay inkih selli hee.
YALLI nabi-Yaahuk elle iyyeeh; nabi-Yaahu elle warissa hee innal, tekke.
YALLI annah tanim kaa kee kay buxah maral akah baahemii, Baqsa kee kay baxay Eela deqsite bahte dambih sabbata. Oson xeet kee coox aqbuduk sugeeniih, Israayil ummat kaadu dambit asisak sugeeniih, YALLAY Israayil doore Dagelta kinnihiyyah naqabu isinnil oobisen.
Wohuk kalah taniimiy Eela abba heehiyya inkih Israayil-Malikwah-Aydaada deqsita kitaabih addal geytinta.
Aasa Yuudâ-malik edde yekke labaatanna kee malcinhaytô sanatat Dimri Israayilik malik yekke. Dimri malikih malcina ayroh gide Tirxâ magaalal suge. Too saaku Israayil mari Gibbaton deqsitta Filistiin magaala yabbixeeni'gidih, tokkel yinfiddigeenih sugen.
Sarrak too mari Dimri malik qideemih xaagu geeniih, too waqdi Qomri deqsita numuy qaskar abbah keenik sugehiyya tokkel elle malikih dooren.
Sarrak Qomri kee kay qaskar Gibbaton cabteh gexxeeh, Tirxâ magaalat maro heen.
Dimri, magaala yibbixeenim yuble waqdi, malik elle gaca qarik iqiyat edde rebsiman golit culeeh qarit gira ruube. Too girat carareh edde rabe.
Too rabah akah rabem, isih abe dambi. Yarobqamay Israayil ummat dambit asisak sugehiyyah gita kataatak sugeeh, YALLIH garil dambi lem baahe.
Tahak kalihimiy Dimri abba hee kee, malik qiduh abeh yan mala, Israayil-Malikwah-Aydaada deqsita kitaabih addal tan.
Tohuk lakal Israayil mari malikih haan numih dooriyyal titta weenih, namma'kkeh gaceeniih; marak garab keenik Ginat deqsita numih baxay Tibni migaq luk yenehiyya malikih haanam faxen. Aki garab keenik duma heenih sugen Qomri malikih yanay 'yaanam iyyen.
Ellecabol Qomri malikih haam faxa mari yeyseeh, Tibni qideenih. Qomri malik yekke.
Soddom kee inikhayto sanatay Aasa Yuudâ-malik edde yekkehiyyat Qomri Israayil-malik yekkeeh, taban kee namma sanat abbootanal suge. Naharsi lica sanat Tirxâ magaalal ackumuk sugeeh,
sarrak Samar deqsitak yen numuk lica alfih garsih kooma xaame. Woo koomat maro heeh sarrak tokkel magaala xise. Too magaalak migaaqah Samaariya iyyeeh; elle muggaaqisem, kooma akak xaame numuy Samar deqsitak yenehiyyak ten.
Qomri YALLAL dambi lem baaheeh; kaak foocat sugte malikwak inkih lafita dambit asak suge.
Kaak naharat malikih suge Nabát-Yarobqamak kaxxih abak suggu 'yem abeeh; Israayil mara xeet kee coox qibaadat asise. Tonnal YALLAY Israayil doore Dagelta kinnihiyyat naqabu culse.
Tohuk kalah taniimiy Qomri abehiyya kee abinak edde assa 'yem Israayil-Malikwah-Aydaada deqsita kitaabih addal tan.
Qomril Yallih amri yemeeteeh; Samaariyah magaalal kaa yoogoqen. Kay baxi Acab kay lakal malik yekke.
Yuudâ-malikih yen malik Aasa reedeemih soddom kee bacarhaytô sanat gufe saaku, Qomri baxi Acab Israayil-malik yekke. Usuk Samaariyah magaalal labaatanna kee namma sanat reede.
Usuk kaadu YALLIH garil dambi le taamat asak sugeeh, kaak naharat sugte amoytittek inkih lafita dambi abak suge.
Kaak dumal malikih suge Nabát-Yarobqam abak suge umaane kay garil inkinnah tuk masuginnaay, dambi abitto wohuk lafittam baahe. Etbaqal-deqsita-numuy Saydâ-marak-malikih yenehiyyak Idebal-deqsitta-baxá rihimih abite. Tohuk lakal Baqal akak iyyaanam diini-maleela Yallih aftok taqbudehiyyah qibaadat gace.
Too Baqal akak iyyaanamay Yallih innah yaqbudeenihiyyah qibaada bicse qaril sadgat-arac bicse. Tohum elle abem, Samaariyah magaalak ten.
Tohut maadayinnay qagseh Aseera migaq le say-yalla akak iyyaanam elle yaqbudoonuh gurmudda hee. Tonnah abak YALLAY Israayil doore Dagelta kinnihiyyah bagcarra bahta uma taamat asak suge. Too gital kaak duma sugte Israayil-malikwak inkih fula le umaane usuk abak suge.
Acab malikih yen saaku, Beetalal yooboke Ciyel Yerikô-magaala nammeyhaak xise. YALLI Nuún-Yoosuwak elle inxicca iyye'nnal, Ciyel Yerikô-magaala nammeyhaak bicsa'gidih rakiibo akah hee saaku, naharsi-baxi kaak rabe. Too baxi migaaqah Abiiram deqsitak yen. Aki baxay barah kay xaylok inkih wadirit yenehiyya, woo magaala akak culan afah bicsat yan saaku kaak rabe. Too baxi migaaqah Sagub deqsitak yen.

Eliyyas deqsita nabiy Gilqad deqsita rasuk Tisba deqsitta magaalal yenehiyya malik-Acab fan yemeeteeh kaak iyyemii, «YALLAY waaraah Israayil doore Dageltah yanihiyyay anu naqasuh akak anihiyyah migaaqal xiibitah ani immay, anu ahaysa, rob amaatele siinik axceemik dumal, namma sanat akkiiy sidooca sanat akki guffa haam fanah baaxol naafi magaca; rob marada» kaak iyye.
Tohuk lakal nabi Eliyyasal YALLIH qangara obteeh kaak iyyeemiih,
«Ama arac cabay Karit-buyyiy Ordon weeqaytuk ayrô-mawqa le kabut raaqahiyyah garil ombooqor.
Lee woo buyyik aaqubettooh; maaqo kuranwak, koh baaha exceh aniih, kuranwa koh baahele» kaak iyye.
Eliyyas YALLI aba kaak iyyem oggoleeh gexxa 'yeh Karit-buyyih garil gace.
Leek woo buyyik yooqobeeh; kuranwa kulli bar kee laqo gaqambo kee cado kaah baahak sugte.
Waqlak wadir robti waytik gexxaamah woo buyyi kafeh.
Sarrak YALLIH qangara kaal obteh, kaak iyyemii,
«Saydâ rasul tan Xarafat deqsitta magaala fan gexay wokkel elle idiy. Wokkel tan gubnah tan barrak maaqo koo oskoma yaanam exceh anik, tokke gex» kaak iyye.
Too waqdi Eliyyas Xarafat magaala fanah gexeeh; magaalak afa yemeete waqdi, boco gaabossa gubna kaah sugte. Sarrak usuk woo barrak, «Ku maganah yaaquben leeh tu maay lito?» teetik iyye.
A barra lee kaah bahta'gidih gexxa 'te waqdi, teetih seeceh iyyemii, «Gaqamboyta kaadu luk yoh am» teetik iyye.
«Gaqamboyta alle waamah YALLAY waaraah ku Dageltah yanihiyyah migaaqal xiibita. Takkay immay riyen darok gaba-kibba-haytah-gide sacnil liyooh, zeytik (saliidik) tu'baxa kaadu gaanul liyo. Akke akah emeetem, gira-elle-urusa-bocoy gaabossa heeh buxah aduure waqdi, inni kee inni baxah maaqo bicsa'gidih emeete. Maaqok linom too gideey; tohuk lakal nee qambaltam qulul kee raba» kaak inte.
Too waqdi Eliyyas teetik iyyemii, «Wohuh macisabbootinay bicissam faxak sugte maaqo bicis. Takkay immay naharak yoh ama-litoomuk qunxa gaqamboytâ-baxa bicisaay; raqteemit is kee isi baxah gaqambo bicis.
Woh akah axcem, YALLAY Israayil doore Dageltah yanihiyya iyyamaa, ‹Anu rob edde ruubu waa ayrok naharat, sacni addal yan bulul mayambaxaay, gaani addal yan zeyti (saliid) mayambaxak› iyyeh, macisabbootin» 'yaanam teetik iyye.
Too waqdi too gubna gexxa 'teeh Eliyyas teetik ab iyyem abte. Tohuk wadir kulli ayro, kaa kee teetiiy tet buxah mara dudda hayta maaqo luk yenen.
YALLI Eliyyasah afat xagana elle cule innal, sacnik daro mambaxinnay gaanuk zeyti mambaxinna.
Ayrok teena taaxige gubnâ-baxi lakmisak maacise. A lakimi lafak kaa lafeeh; sarrak edde rabe.
Too waqdi is Eliyyasak intemii, «Yallih numow, annah tanim macah yok abte? Akke akah temeetem, anu abeh an dambi Yalla kassisseh baxa yok qidsissa'gidii?» kaak inte.
Too waqdi Eliyyas, «Awka yol baahey» teetik iyyeeh, sarrak awka teetik gabak beyya heeh elle suge qarih amo kaa yeyyeeqe. Wokkel qarkaytô-bagul deerih kaa hee.
Tohuk lakal anay fayya heeh dooqa abe. Dooqah iyyemii, «YALLAW yi Dageltaw, annah tan umaane a gubnal macah bahtee? A barray yoh muquk sugteeh amo yok wagitak sugtehiyyah baxa macah qiddee?» iyye.
Sarrak awkak bagul sidiica adda iba kee gaba rubbu heeh, YALLAK annah iyye, «YALLAW yi Dageltaw, a awkal rooci gacis» iyye.
YALLI Eliyyas abe dooqa oggoleeh, too waqdi awkal ufuy yuduureeh rabak yunuwweh.
Sarrak Eliyyas qari amook awka gabat hayya heeh ina fanah luk oobe. Teetik iyyemii, «Ku baxi ah kaa; yunuwweh!» teetik iyye.
Is too waqdi, «Yallih num kinnitom ta way kok ismiteeh; YALLIH qangaray atu yabta numma kinnim eexegeh» kaak inte.

Qabar radeemih sidiica sanat tikka 'yek lakal, ayrok teena YALLI Eliyyasak annah iyye. «Gexay Malik Acabah umbulluy; anu rob ruubeyyok» iyye.
Eliyyas malikih yambullee'gidih gexe.
Samaariyal ibak-gibdi qulul radeh yan.
Tonna-leemik Acab, Qobadya-deqsita-numuy malik-qarih-abbah yenehiyyah seece. Qobadya YALLIH meysi xagarat le numuk ten.
Idebal Yallih nabuwwa qidak ten saaku, Qobadya bool nabi beyya heeh namma kontomuh ken kurra heeh gablat yooqore numuk ten. Too nabuwwah makmok maaqabu tokke baahak yen.
Acab, Qobadyak annah iyye, «Gexay, qulul kee rabak ken catna'gidih, baakil kee faarisih qaysok tu geytam keh, buyyitte kee weeqayti dariifal gorrisey» iyye.
Sarrak kulli numuuy qaysô-goran keenik elle abu waa kabu tittah warissa heenik lakal, Malik Acab inki kabul goranah keenik gexeeh, Qobadya aki kabul gexe.
Qobadya woo gexoh gexa waqdi, garciik Eliyyasat garaye. Qobadya kaa yeexegeeh, too waqdi addah qununna 'ye. Sarrak, «Yi nabiyow, Eliyyasaw, ah nummaak koo?» iyye.
Eliyyas too waqdi, «Yeey ah yook; gexay ku malikik, ‹Eliyyas akkel yan› inxic» iyye.
Qobadya too waqdi iyyemii, «Kee maca baahee? Malik gabat yoo akah qidsissam faxxam macaa?» kaak iyye.
«YALLAY waaraah ku Dageltah yanihiyyah migaaqal koo xiibitah; malik ku goranah baadal cabba hee ikke mali. ‹Yi baaxol mayana› axcinnaan abba xibsiisak suge.
Hay, taway atu, too numuk, ‹Eliyyas akkel yan, inxic› yok anni'nnal inta?
Anu akkek gexa waqdiik, YALLIH *Roocaaniyya beyya koo hayteh, aaxige waan baaxol koo qiddek, maca abeyyo? Atu akkel tanim kaah warissa heeh akkel koo week, raba yol ackumele. Anu awkah en saakuuy a saaku fanah YALLIH qibaadat yan num kinniyo.
Malik barrah tan Idebal nabuwwa qidak ten saaku, anu bool nabi namma kontomul baxissa heeh gablah addat ken uqurat makmok maqub amoh keenih baahak suge num kinniyom maay toobbee?
Hay tonnal, malikih anu akkel anim waris 'yaanam macah yok intaa? Warsek yoo qidele» kaak iyye.
Eliyyas kaal gacsemii, «YALLAY waaraah Nabaamak Nabahiyyay anu akah taamitahiyyah migaaqal xiibitah aniih, a saaku Malik Acabah ambulleeyyo» kaak iyye.
Sarrak Qobadya Malik Acab fan gexeeh Eliyyas yemeetem kaah warseh. Acab too waqdi Eliyyasat garaya'gidih gexe.
Acab kaat radda 'ye waqdi, «Ah koo innaa? Israayilil umaaneh akak abaanam yeegemen numow» kaak iyye.
Eliyyas too waqdi kaal gacsemii, «Umaane keenil oobissem, yoo hinnay; umaane keenil oobissem, koo kee ku abba. Isin YALLIH amri cineeh Yalla akke sinni Baqal yuqbude mara kinniton.
Taway Israayil marak inkih, Karmel qalel yot ongoorowa inxic. Baqal-nabuwwak affara bool kee kontom gabat bah. Say-yalla akak iyyan duyyey migaaqah Aseera akah iyyaanahiyyay ku barra Idebal cato akah abtahiyyah nabuwwak affara bool gabat bah» kaak iyye.
Acab, Israayil mara kee Baqal-nabuwwak inkih Karmel qale fan ama 'yaanam iyye.
Too mari yemeete waqdi, Eliyyas foocal keenik solla 'yeh keenik iyyemii, «Isinnih taysem aaxige cinteenih, agaagulut rabten. Sin Dagelta YALLA tekkek, YALLA uqbudaay; Baqal tekkek, Baqal uqbuda» keenik iyye. Sahda too waqdi tu kaal magacsinnay tibba inte.
Tohuk lakal Eliyyas iyyemii, «YALLIH nabuwwak raqtem dibuk yoo. Baqal-nabuwwaay affara bool kee kontom takke.
Taway namma awur baaha. Woo namma awuruk Baqal-nabuwwa awuruk teena beyya heenih yasguudoonay niyyassa heek lakal, akak gira sinni bocoh bagul hoonay. Anu kaadu aki awuruk toh abeyyo.
Too waqdi Baqal-nabuwwa isinni yalla kallacoonay, anu kaadu YALLA kallaceyyo. Too dooqa abna waqdi, gira ruubinnaan Yalli nummah Yalla kinnim aaxigenno» iyye.
Ummatta, «Taham meqeemik, takkay» iyyen.
Sarrak Eliyyas Baqal-nabuwwak iyyemii, «Isin mangitoonumih sabbatah, isinni awur naharat beyay usguuda. Too waqdi bocot gira maruubina; isinni yalla kallaca» keenik iyye.
Oson too awur beeniih usgudday niyyassa heenih, maacak xabba haanamaay dohri tikka 'yam fan dooqa abak sugen. Anay fayya haak, «Baqalow, innam nek oobbey, innam nek oobbey» iyyeeniih; toh lih kaadu, woo kaah sadgat elle abaana'gidih xisen aracat meekitak, way kaqitakaay way kaadu argaduk aseeni'mmay, keenil gacsem matan.
Dohri yekke waqdi, Eliyyas keenil anqaaseh iyyemii, «Aykee sin yalli xayuk yaabbeh mayanak, dooqah anay fayya hayteenih abe wayten. Sin yalli away cisaabat aniiy, taamah agxeh aniiy, safarah rikek teena gexe yekke kaa tekkek, anay fayya kaah haa. Inaaqat yanim takkehik, kaadu kaa ugusa» axcuk, anqaasah ken lih yaabe.
Usuk toh keenik iyye waqdi, woo ken qibaadah abitto elle inta innal, qabal keenik caxitam fanah gileela kee balaadit isinnik qanxis, qanxis heen.
Carri barih sadgat edde aban waktih fanah waxxaq axcukuuy goroorocitak sugen. Takkay immay tu keenil gacissam magennoonuuy; hebeltoh anay mantabbinna.
Too waqdi Eliyyas ummattak, «Taway yol ama» iyye. Oson too waqdi inkih kaal gaaboowen. Too mari kaal yemeete waqdi, YALLAH sadgat elle abak sugen aracay yiddigilleh sugehiyyah bicsiyyat gaceeh,
gexxa 'yeh taban kee namma xaa baahe. Woo taban kee namma xaa, Israayil addal tan taban kee namma kedoy Yaqkuub xayloh migaaqal muggaaqiseenihiyyah ceelallok ten. Yaqkuub, YALLI Israayil-'yaanamih-migaq akah yeyyeeqe numuk ten.
A taban kee namma xaak YALLAH sadgat elle abak sugen arac bicse. Woo aracat maroh af qunxa boodooda dage. Woo boodooda leek kiboonuh taban kee affara litri faxak yen.
Sarrak boco bahha heeh, woo Yallih-migaaqal xise aracak bagul hee. Sarrak woo awur asguddaay niyyassa heeh, woo bocoh bagul hee. Too waqdi iyyemii, «Affara gaanu leek kibba haay, woo aracih bagul tan sadgat kee bocol caxa» iyye. Too mari Eliyyas keenik aba iyyem aben.
«Qagisa» keenik iyye. Qagseenih. «Kaadu inki adda qagisa» keenik iyye. Qagseenih.
Too waqdi woo lee Yallih sadgatah bicsen arac kee bocok bagul caxitteeh; dagen af qunxa boodoodat leek kibbiime.
Sadgat edde aban uddur gufe waqdi, nabi Eliyyas Yallih-sadgat-elle-abaana'gidih-bicsen-aracih-garih amma 'yeeh iyyemii, «YALLAW, Abraahim kee Iscaakaay Yaqkuub doore Dageltaw, atu Israayilil Yalla kinnitooh, anu kaadu ku naqasu kinniyom ta saaku ken iysixxig. A saaku anu abah anim atu yok aba intem kinnim ken iysixxig.
YALLAW, a mari atu Yalla kinnitom yaaxige'gidiiy tonna-leemik kol yaduure'gidih, aba dooqa yok oobbeyay yok raabitey» iyye.
Too waqdi YALLIH gira qaraanak obteeh; too waqdi qiden awuruuy xeet kee boco inkih cararisseh, baaxok bisu korisseh woo af qunxa boodooday leek kibbinteh sugtehiyya woo gira kafisseh.
Ummatta ah tuble waqdi baaxol gommoh raddeeh, «YALLIIY Yalla kinnih! Yalli dibuk kaa» iyyen.
Eliyyas too waqdi, «Baqal-nabuwwa ibbixaay baaha. Num keenik gexe kalay ken baaha» iyye. Ummatta woo nabuwwa inkih tibbixeeh; too waqdi Eliyyas, Kisyon-weeqaytu fan beyya ken heeh, weeqayti-garil ken qidsiise.
Tohuk gaba kale waqdi, Eliyyas Malik Acabak iyyemii, «Ahaysa gexay maaqo xag; roobuk angad aabbeh anik» iyye.
Acab maaqo xaga'gidih gexe waqdi, Eliyyas Karmel qaleh amo yewqe. Tokkel qununna 'yeh moyya isik namma gulubih fanat hayya heeh,
kaa'lih yan kay taamat yan numuk, «Gexay bad fan wagit» iyye.
Taamâ-num gexeeh yuduure waqdi, «Tu maballiyo» axcuk yuduure. Eliyyas malcina adda qagamqagisak, «Gexay wagitay am» kaak iyye.
Malcinhaytoh adda gexay gacak suge waqdi, «Qunxa qamburrê-baxay nabnah sahdayti gabak ayse waytahiyya badak addak awaqih uble» kaak iyye.
Too waqdi Eliyyas woo numuk, «Malik Acab fan gexay, ‹Rob radam faxaah sarrak gexi koo mahaak; a waqdiik faras-gaarit koray buxah uduur› kaak inxic» iyye.
Dago waktih addat data qamburre qaran bulteeh, kaxxa caacay yemeeteeh. too waqdi kaxxa rob rade. Acab isi gaarih amot gacca 'yeh Yidraqel fan yuduure.
YALLIH qande Eliyyasal gacte. Too waqdi Eliyyas saro isik axcal kariqqa heeh, Acab-gaarik-foocat Yidraqel magaala fan yerde.

Malik-Acab isi barra-Idebalah, Eliyyas abba heem kee, Baqal-nabuwwa elle qidsiise'nna warse.
Too waqdi is Eliyyasah farmo rubteeh kaak intemii, «Beera ta uddur atu nabuwwak abba haytem kok abe week, yallitte foyya yoo abtay» inte.
Eliyyas meysiteeh rooci megloh yoowweh. Is lih taamat yan num luk, Yuudâ-baaxol tan Bersabaq fan gexe. Taamat kaah yen num wokkel cabba heeh,
Eliyyas inkih tan ayro bacarih tan baaxot ankalaquk assa 'yeh, sarrak uli caxay silal lehiyyah gubal daffa 'ye. Isi niyat «Ahak rabam yoh aysuk ten» 'yaanam iyye. Too waqdi dooqa abeeh, «YALLAW, ah duudaanam hinna. Yi abbobtiy yok duma sugtek ayse waak, rooci yok eyyeq» iyye.
Sarrak caxâ-gubal deerih gacca 'yeh xin kaa bee. Too waqdi garciik, malaykatti gabah kaa xagga heeh, «Ugutay maaqo ukum» kaak iyye.
Ugteh wonnah wagga hee waqdi, kaak amô-ginat gaqambo kee leek kibuk yan gaani kaah suge. Woo lee kee gaqambok yokmeh yooqobeeh, qagteh deerih gace.
YALLIH malaykatti too waqdi yuduureeh, nammeyhaak kaa ugseeh kaak iyyemii, «Ugutaay safar kol yaqilseemik maaqo akum» kaak iyye.
Too waqdi Eliyyas ugteeh yokmeeh yooqobeh. Too maaqo, Siinâ-qaley taahirik tanihiyya gufam fan, morootom ayro kee morootom bar safarat akah sugu waa qande kaat gacte.
Siinâ-qale yewqe waqdi, barak elle xiina'gidih gablah adda cule.
YALLI garciik kaa'lih yaabeeh, «Eliyyasow, ama'kkel maca abtah?» kaak iyye.
«YALLAW! Nabaamak Naba Dageltaw! Anu kulli way ku taamat aniih, koh dibuk taamita. Takkay immay Israayil mari ko'lih hee qahdi makeeh, ku qibaadah arooca yiggiggileenih ku nabuwwa qidak selli heen. Keenik dibuk raqtem yooy; taway yoo kaadu qidaanam faxan» iyye.
YALLI too waqdi kaak iyyemii, «Wokkek tatre koo sugu waak, eweqay foocal yok sol» kaak iyye. Sarrak YALLI wokkek tatram fan naharat kaxxa caacoy qaleela baqaaqissaah xeet taggiggilehiyya ruube. Takkay immay YALLI too caacoh addat mananna. Woo caaco solteeh, sarrak baaxoh angoyyi yekke. Takkay immay YALLI woo baaxoh-angoyyih addat mananna.
Woo baaxoh-angoyyih lakal gira obte. Woo girah addat kaadu mananna. Too girah lakal tutuctoh innah tanim yoobbe.
Eliyyas a anay yoobbe waqdi, fooca sarot isik qellissa heeh, edde suge gablak afah yewqe. Sarrak gablak afal soole. A anay, «Eliyyasow, ama'kkel maca abtah?» kaak iyye.
Eliyyas too waqdi, «YALLAW! Nabaamak Naba Dageltaw! Anu kulli way ku taamat aniih, koh dibuk taamita. Takkay immay Israayil mari ko'lih hee qahdi makeeh, ku qibaadah arooca yiggiggileenih ku nabuwwa qidak selli heen. Keenik dibuk raqtem yooy; taway yoo kaadu qidaanam faxan» iyye.
Too waqdi YALLI kaak iyyemii, «Akah temeete gita uduur. Damaskoh magaalak sinam elle deedalta'kke fan gexxa 'xicay. Sarrak magaala culaay Cadayel, Suuriyah-malik akah yakke innah, kaa uskut.
Nimsi-baxa-Yaahu kaadu, Israayil-malik akah yakke innah, kaa uskut. Aabil-Macoola deqsitta magaalal yan Saafat-baxa-Eliisaq kaadu, ku lakal nabi akah yakke'nnah, kaa uskut.
Cadayel-gabat rabaamih meysih kude num Yaahû-gabat rabele. Yaahuk kude num kaadu Eliisaq-gabat rabele.
Takkay immay yol imaan luk sugeeh, Baqal-akak-iyyaanamah-qibaada elle abaana'gidih gabak bicsen duyyeeyah gommoh rade weeh, woo ceelo fugute wee maray malcina alfih num yakkehiyya rooci luk ken cabeyyo» iyye.
Tohuk lakal Eliyyas gexeeh, sarrak Eliisaq namma awuruy *madmad edde yanihiyyat abquruk kaah suge. Kaa'lih kaadu *madmadat tittat yoxeen awurwak labaatanna kee namma awuruy nammay nammayah axawah tittat yanihiyyat baaxo yabqure mari yen. Usukuuy salafat keenik tan namma awurut abquruk yen. Sarra Eliyyas saro isik kalla heeh Eliisaqal hee.
Too waqdi Eliisaq awurwa cabba heeh Eliyyas lakal arduk gexxa 'yeeh, iyyeemih, «Naharak yi abba kee yi inak salaamata exceh ken fugutta heek lakal ko'lih gexeyyo» kaak iyye.
Eliyyas, «Meqehik gex; anu koh abem macaay?
Too waqdi Eliisaq uduurra 'yeh isi awurwa yusguudeeh; cado elle alaysa'gidih, buqure edde abak suge *madmad iggilla heeh elle alayse. Woo cado ummattah keefeeh, woo ummatta woo cado tokmeh. Tohuk gaba kale waqdi, kaa cata num yakke'gidih, Eliyyas kataye.

Suuriyah-malik-Banihadad, qaskarak elli haam gaabossa heeh; soddom kee nammay takke baaxoh abbobtiy faaris kee gaariira lehiyya catoh haysitta heeh gexe. Samaariyah magaala gufe waqdi maro teetit heeh qeebi teetit abe.
Too waqdi Israayil-malikih yen malik-Acabay woo magaalal yenehiyyah farmo ruubeeh iyyemii,
«Malik-Banihadad gaba taceemiiy, ama tabbixe lakqooy dahab yoh rub. Kok qax-maqaane le agabu kee xaylok kaadu yim akkele, kok iyyah» 'yaanam farmoh kaah ruube.
Malik Acab tohul kaal gacsemii, «Yi-amoyta-Malik-Banihadadak, ‹Atu intam meqeeh; eelli haam inkih kuumuuy; koh aceeyyo› kaak inxica» 'yaanam kaah ruube.
Sarrak kaadu farmô-mari Malik-Banihadadak Malik-Acabah gersi farmo baahen. Iyyeenimii, «Ama lito lakqo kee dahabaay, agabu kee xaylo yoh rub 'yaanam kok exceh suge.
Awayah tu gactek, woh lih kaadu, ku qari kee ku doolat-abbobtih-qarwah addat suginnaan duyyek aysinnaanim beytu wayta yi qaskarih abbobti ruubeyyo. Oson beera ta waqla sin fan amaatelon» 'yaanam farmoh kaah ruube.
Malik-Acab too waqdi baaxoh-abbobtih inkih kaayya 'yeh keenik iyyemii, «A num nee bayisam faxam tableenii! ‹Ku agabu kee ku xaylooy lito lakqo kee dahab inkih yoh rub› 'yaanamih farmo yoh ruubeeh; woh kaah oggoleh suge» iyye.
Too waqdi ummatta inkih, «Kay yaabah ayti maacanaay, usuk iyyem moggolin» kaak iyyen.
Usuk too waqdi woo maral farmo kaah gacseeh iyyemii, «Yi amoytak intaanamaa, ‹Naharak yoo essertem kok oggoleh immay, nammeyhaak yoo essertem kok cineh› kaak inxica» iyye.
Farmô-mari Banihadad fan farmo luk yuduure.
Sarrak Banihadad wadirih woo marat gersi farmo ruube. Iyyemii, «Ama elle tan ku magaala bayisu waa mara koh ruubeyyo. Riirak gabat beyaanam tu maraqta. Tah abe wayya heek, yallitte yoo bayissay» iyye.
Too waqdi malik-Acab farmo baahe maral gacsemii, «Nummâ-qaskariiti tirtira qeebik naharat maabay, qeebi lakal aba» kaak iyye.
Banihadad kee woo catoh kaah yemeeteh suge baaxoh abbobtih yen mari inkih, malik lih sirooqah addat maqabat yanin waqdi, farmô-mari Acab ruube farmo kaah warsen. Too waqdi Banihadad isi marak «Ugutay magaalâ-qeebih bical gaca» iyye. Too mari too waqdi ugteeh; qeebih bical gacen.
Oson tohut yanin waqdi, malik-Acabal nabi yemeeteeh kaak iyyemii, «YALLI, ‹Ama kaxxa qaskar tablee! A saaku tama qaskarak koo aysiiseyyooh; too waqdi YALLA kinniyom yok aaxigetto› kok iyyah yan» kaak iyye.
Acab too waqdi, «Qeebi foocat iyyi gacele?» iyye.
Nabi kaak iyyemii, «YALLI kok iyyamaa, ‹Rakaakay-abbobtih amrih gubat ten furraynah-ten-qaskar qeebi miraacisele› kok iyyah yan» kaak iyye.
Malik Acab, «Qeebi qimbisaanamih amri tacayu waytam iyyaay?» iyye.
Nabi, «Atu aceetto» iyye.
Too waqdi malik-Acab, woo rakaakayitteh-abbobtih amrih gubat ten furraynah ten qaskaray mangah namma bool kee soddom kee nammay akkuk tenehiyyah seeco abe. Sarrak inkih tan Israayilik malcina alfi qaskariitah seeco abe.
Acab kee kay macaxu carra qeebih temeete waqdi, Banihadad kee kay catoh temeete soddom kee nammay takke baaxoh abbobti isi sirooqah addat tiskireh keenih sugte.
Too waqdi woo furraynah tan qaskar foocah bisoh gexxe. Banihadad wagittoh ruube mari Banihadadak,
«Butta takke qaskar Samaariyah-magaalak temeeteh tan» iyyen. Too waqdi Banihadad iyyemii, «Qeebih amaate kee, hinnay kaadu, wagarih amaate yakkeeni'mmay, woh tu malik, gexay ibbixay ken baaha» iyye.
Woo furraynah tan qaskar qeebi foocat gacteh miraacisseeh; gersi qaskar ken katatte.
Furraynah ten qaskarak kulli numuuy isih lih yoome num qide. Sarrak Suuriyah-mari kudeh, Israayil-qaskar lakak ken yeyreddeeniih; Banihadad too waqdi farasat koreh yisillime. Faariisah amot yan gersi mari kaadu kaa lih gexe.
Takkay immay Malik-Acab raaqe-marat qeebi abeeh, faaris kee gaariira keenik bukkuseh. Suuriyah-marat kaxxa baati abe.
Tohuk lakal nabi, malik-Acabal gexeeh kaak iyyemii, «Gexay uduuray qaskar nagay ugusaay, abinnaan mala cubbil aba. Woh akah axcem, yamaate sanat sugumuh addat Malik-Banihadad nammeyhaak qeebi siinit aba'gidih amaatele» iyye.
Malik-Banihadadak qaskar-abbobti intemii, «Israayil-marih-yallitte, qaleelâ-yallitte kinniimih sabbatah, qeebil nek yeyseenih. Takkay immay booxak-bagul qeebi keenit abnek, keenik aysenno.
Taway woo soddom kee nammay takke abbobti abbootanak kalay; ken aracal qeebi amrissa abbobti hay.
Sarrak woo duma luk sugte qaskarih gide mangah takke qaskarah seeco ab. Faariisa kee gaariirak kaadu too gide gaabos. Tonnal qeebi booxak-bagul keenit abennooh, ta saaku keenik aysenno» iyyen.
Malik Banihadad toh oggoleeh, oson kaak iyyeenim abe.
Dabaybah addat Malik-Banihadad isi marah seeceeh; Israayilit qeebi aba'gidih, Afeek-magaala fan gabat ken luk gexe.
Israayil marah kaadu seeco tekkeh; elle yemeeten ikkel faxxintam keenih aben. Tohuk lakal gaaduh ugutta iyyeeniih ken fanah xayyoowen waqdi, namma ikkeh baxsimma 'yeenih Suuriyah-mara akak yablen ikkel yinfiddigen. Suuriyah-mari baaxo inkih duudeh yeneeh; Israayil-mari ken garil dagnah namma-horta-takke-wadar-baxa ceelak yenen.
Malik-Acab fan nabi yemeeteeh kaak iyyemii, «YALLI iyyaamahaa, ‹Suuriyah-mari yok, qaleelâ-Yalla ikkal booxâ-bagih-Yalla hinna iyyeenimih; tonna-leemiik ken qaskaray kaxxam mangohiyyak qeebil sin aysiiseyyo. Too waqdi koo kee ku marak YALLI yoo kinnim aaxigettoonu› siinik iyyah yan» kaak iyye.
Israayil-mara kee Suuriyah-mari malcina ayroh gide elle yinfiddigen aracak mari mara keenik wagitak suge. Malcinhaytoh ayro qeebi radeeh; too qeebit too ayro dibuk Israayil-mari Suuriyah-marak bool alfih num qiden.
Wohuk raaqe mari Afeek-magaala fan kudeeh; tokkel labaatanna kee malcina alfih qaskariital, magaalat maroh sugte gaso raddeeh edde raben.
Banihadad kaadu woo magaala fan kudeeh qarik darrê golit yombooqore.
Too waqdi kay qaskarih-abbobti kaal gexxeh kaak intemii, «Israayil-mari-le-malikwa racmatta le 'yaanam noobbeh nanik, *qabuudu axcal ninnik uxuyyaay akoota ninnik fillat uxuyya hayneh, Israayil-malikil genxa'gidih idni neh ucuy; tonnal koo qide waam takkehik» kaak iyyen.
Too akah iyyen innah, qabuudu axcat uxuyyaay fillat akoota isinnik hayya heenih, malik-Acab fan gexeeniih kaak iyyeenimii, «Ku-naqsi-Banihadad koo kallacah yaniih, ‹Ahaysa anay yoo 'xicay yoo maqidin› 'yaanam kok iyyah yan» kaak iyyen.
Malik Acab, «Usuk uxih yanii? Usuk yi toobokoyta» keenik iyye.
Banihadad-qaskarih-abbobti meqe qangara Acab afak raddam wagitak sugeeniih, usuk toh inxicca 'ye waqdi, ta qangara kaak yossokooteeniih, «Nummah ku toobokoyta kinnih» iyyen.
Sarrak Acab, «Gexay yol kaa baahay» keenik iyye. Banihadad yemeete waqdi, is lih faras gaaril kaa hee.
Too waqdi Banihadad malik-Acabak annah iyye, «Yi abba ku abbak bee magaalooli inkih koh gacseyyo. Yi abba Samaariyal akah abe innah, atu kaadu Damaskoh magaalal tellemmo elle abta arac heetto» kaak iyye.
Acab too waqdi iyyemii, «Tah abtek currih koo ruubeyyo» kaak iyyeeh bica kaa'lih abba heeh kaa ruube.
YALLIH amrih, butta-takke-nabuwwah-addak, nabi amma iyyeeh isi innah yan nabik, «Yoo utuk» iyye. Woo nabi woh kaak cineh.
Too waqdi yab akak cinen nabi, «YALLIH yab cinteemih sabbatah, yok gexxu wayta waqdi, lubak koo qidele» kaak iyye. Sarrak gexe waqdi, usuk akah iyye innah, lubak yemeeteeh kaa qideh.
Too nabi kaadu gersi numul yemeeteeh, «Yoo utuk» kaak iyye. Too numuuy kaa yootokeh. Kaxxa atka kaat abeh kaa biyaakeh.
Woo nabi too waqdi fooca edde qellisa'gidih, foocat saro isik makka heeh gexe. Israayil-malik tatram fanah usuk akak tabu waa gitih afal gace.
Sarrak malik woo gitak tabam yuble waqdi, a nabi anay fayya haak, kaak iyyemii, «Amoytaw, anu qeebi addat suge waqdi, qaskariiti qeebit yibbixen num yol baaheeh, yok iyyemii, ‹Tama num digga hay; faxe innalaay takkay kok yuftuce kaa tekkek, isi rooci edde aceetto. Woh akke waytek, lakqok sidooca alfi mekletto› yok iyye.
Takkay immay anu innih gersi taamat agxitak sugeeh, woo num yok kudeh» iyye.
Too waqdi malik kaak iyyemii, «Atu kol heen digaalat isi afak yabtah tanik, too digaalah heenim mekeltaamaksah!» kaak iyye.
Nabi saro foocak isik kale waqdi, malik nabuwwak numuk teena kinnim kaak yeexegeh.
Sarrak woo nabi kaak iyyemii, «YALLI kok iyyamaa, ‹Atuu, anu raba akak faxa num yasillimay inteeh; tonna-leemik kay roocit isi rooci meklah aceettooh; kay marih roocit ku marih rooci meklele› kok iyyah yan» kaak iyye.
Too waqdi malik Samaariyah magaala fan cer kee naqabut gexe.

Yidraqel magaalah addal, Malik-Acab buxah garil, qinab-coox elle yaysubuken arac le numuy migaaqah Nabot deqsitahiyya yen.
Ayrok teena Acab, Nabotuk annah iyye, «Ama atu lito qinab elle yaysubuken booxa yi buxah garit tanik, yoh teceemi. Saalot haan duyye elle aysubukem faxaah; tet aftok ahak tayse booxay qinab xala coox elle taysubuke koh aceeyyo, hinnay kaadu, faxxek, celta limoh kok xaamiteyyo» kaak iyye.
Nabot kaak iyyemii, «A aracay inni kaxxa abbobtik nagrehiyya koh aceemik, YALLI yoo catay» kaak iyye.
Acab too waqdi Nabot kaak iyyeemih naqabu kee danni luk buxa fan gexe. Gidaarat foocah gacca 'yeh qarkaytok bagul qaxah gace. Maaqo kaah baahen waqdi, wonnah yufkuneeh maaqo akme cineh.
Sarrak kay barra Idebal arac kaal culteh, kaak intemii, «A gide macah dannittaah maaqo macah cintaah?» kaak inte.
Usuk teetik iyyemii, «Nabotuk, ‹Qinab caxah booxa kok xaamu waah; faxxek kaadu tet aftok gersi arac koh acayu waa› exceeh; yok cineeh; maaqo akah cinam tohih sabbata» iyye.
Idebal too waqdi annah kaak inte, «Meqehik, atu malik kinnitoo hinnito? Katay, qarkaytok ugutay, mawariggitinay maaqo ukum. Nabotuk qinab-booxa anu koh ayyaaqeyyok, ama ikkek ugut» axcuk aytikuma kaah tecee.
Sarrak warkat tuktubeeh; woo warkatal kay migaaqal is firmat hayte. Sarrak kaadu kay yab elle hayya hayteh, qaskar abbobti kee Yidraqel rasih makaabonuh rubte.
Woo warkatal tenemii, «Naharak soom edde abtaana'gidih ayro haysita. Too ayro sahdah inkih seecaay, Nabot kaxxa aracal haa.
Baabuurute marak nammay bahha haay, kay foocal daffessa ken haay, ‹Nabot, Yalla-kee malik xaafe axcuk kaal wada› inxica. Too waqdi magaalak afah kaa eyyeeqay xeetit kaa qida» 'yaanam elle hayte warkat rubte.
Qaskar abbobti kee Yidraqel rasih makaabon Idebal keenik aba iyyem abeenih.
Soom edde aboonu waan ayro heen; ummattah inkih seecen. Nabot kaxxa aracal heen.
Too waqdi woo baabuurute namma num amma 'teh sahda foocal, «Nabot Yalla kee malik abaare» axcuk kaal waden. Sarrak magaalak afah kaa beyya heenih, xeetit kaa qiden.
Too waqdi Nabot rabeemih farmo Idebalah ruuben.
Idebal a farmo akah toobbe'nnaak, Acabak annah inte. «Nabot rabek, away gexay woo kol aylamme cine qinab-booxa bet» kaak inte.
Acab too waqdi sissikuk woo qinab-cooxih-booxa isih haysita'gidih gexe.
Sarrak YALLI nabi-Eliyyasak annah iyye.
«Samaariyah malikih yan Acab fan gex. Usuk Nabot-qinabih-booxa isih haysita'gidih wokkel koh sugele.
Too waqdi yooy YALLAH yani annah kaak axcem kaah waris. ‹Atu num qiddeh, kay midir isih haysitteh. Hununuh kuuta Nabot qabala elle muxuuqak sugte aracal, ku qabala kaadu muxuuqele› kaak inxic» iyye.
Acab, Eliyyas yuble waqdi, «Yi naqboytaw, yoo matarte!» kaak iyye.
Eliyyas too waqdi kaal gacsemii, «Koo matreh anih; atu inkitanuuk YALLI niqbaamat asa num tekke.
Tohuk gexxaamah YALLI kok iyyemii, ‹Bala kol ruubeyyo. Koo qideyyo; kok radda labhak baacoytit takkuu, gaddaloola takku, inkih ken bayseyyo.
Ku buxah marat, Nabat-baxa-Yarobqamay Israayil-malikih yenehiyya kee, Aciiyâ-baxa-Baqsay kaadu Israayil-malikih yenehiyyah buxah marat tekkeemih innah tanim keenit akkele. YALLI woh akah kok iyyamaa, Israayil mara dambit asisseeh naqabu yot culusseemih sabbatah kok axce› iyyah yan» kaak iyye.
«Idebal tiyah tu gactekiiy, YALLI kaadu iyyaamah, ‹Yidraqel magaalah addal raysa teetik kuuta akmele.
Ku buxah marak magaalah addal rabinnaan numih raysa kuuta akmeleeh, barrih raqta baaxol rabinnaan numih raysa guma akmele› 'yaanam kok iyyah yan» kaak iyye.
YALLIH garil, ahayduma Acab gide YALLI niqbaamat ase num mananna. Tohut inkih kaa asissem, nikaacat luk yen kay barrak ten. Tet migaq Idebalak ten.
YALLI Israayil-marih-foocal baaxok keenih yeyyeeqeh yen Amoorah marak kaxxih, Acab, Yallih aftok xeet kee cooxuk sahda bicisse duyyeh qibaadat gaceeh; toh kaxxam qaybik taniimik ten.
Eliyyas yaabak gaba kale waqdi, Acab sara isik qanxiseh baaxot qideeh, sartanah *qabuddat gace. Maaqo cineeh xiinih qabuddal gace. Tohuk wadir fooci kaak dattowwa 'yeh cisabbootak gexe.
Tohuk lakal YALLIH qangara Eliyyasal obteeh; YALLI kaak iyyeemih,
«Acab yoh elle rammita inna tubleh innaa? Yoh rammiteemih sabbatah, addunya bagul yanim fanah bala kaal moobisa. Takkay immay kay baxih waktil bala kay buxah maral oobiseyyo» iyye.

Tohuk lakal yan namma sanatah, Israayil kee Suuriyah-marih fanat wagri gace.
A wagri gaceemih sidochaytô-sanat yuduure waqdi, Yuudâ-malikih-yen-Yacoosafat, Israayil-malikih-yen Acabat yangoorowe'gidih gexe.
Acab isi qaskarih abbobtik iyyemii, «Aham fanah Suuriyah-malikih-gabat tan Gilqad-rasul tan Raamot-magaala gacisna'gidih, tuk teena akah abe waynam macaay? Woo magaala ni magaala kinnim mataaxigaana innaa?» iyye.
Kaadu Acab Yacoosafatak iyyeemih, «Raamot-magaala gaadam faxak, qeebit yo'lih angale mantuu?» iyye.
Yacoosafat kaal gacseemih, «Isin bical gacinnaan saaku neh waris, yoo kee yi qaskaraay faarisih agantah siinik maraqnak.
Takkay immay wohuk naharal YALLAL fayu essernam nel tan» iyye.
Sarrakaa, Acab affara bool takke nabuwwah seeco abeeh; too nabuwwa temeete waqdi ken essereh, iyyeemih, «Raamot magaala nabbixe'gidih gaadu'nna, raaqooh?» iyye.
Oson too waqdi, «Gexay gaad; YALLI nasri koh aceelek» kaak iyyen.
Yacoosafat iyyeemih, «Ahak kalah YALLIH nabiy YALLI aba iyyam neh warisa mayanaa?» iyye.
Acab iyyeemih, «Inki numuy Yimla-Miikayhu deqsitahiyya yani'mmay, usuk kulli way umam akke waytek meqem yoh mayablaay, tonna-leemik kaat mayyu» iyye.
Yacoosafat, «Wonnah maxcin, iyyaanam hinnak» kaak iyye.
Too waqdi Acab malik buxat taamitak yen qaskariitah secca 'yeh, «Gexay Miikayhu sissikuk ni fanah bah» kaak iyye.
A namma malikii Samaariyah magaalah-gasok-afal, darok caffa elle baxsan aracalaa malik edde gaca sartanay ibak xibqi gufahiyya yeneeh; malik elle daffeya namma korsil elle daffeyan ikkel, a nabuwwa foocal keenik gacca 'teh; sarra takku waytaamat yaabak sugen.
Woo nabuwwak numuk teeni, Kanaqná-Xidkiya deqsita nabik ten. Too nabi, birtak-bicse gaysoosi luk yen. Iyyeemih, «YALLI ‹A gaysoosit Suuriyah marat qeebi abettoh inkitanuuk ken baysetto› kok iyya» kaak iyye.
Raqqa 'te nabuwway wokkel sugga 'tehiyya usuk iyyem inteeh, «Gexay Raamot magaalat qeebi ab, aysettok. YALLI nasri koh aceele» iyyen.
Oson tohut yanin waqdi, Miikayhu baaha'gidih gexe qaskar-abbah-yen-num kaa geeh kaak iyyeemih, «Nabuwwa inkih malikih meqem tubleh tani'mmayii, atu kaadu oson yubleenim tableemi» kaak iyye.
Miikayhu kaal gacsemii, «YALLAY Waarahiyyah migaaqal xiibitah ani'mmay, YALLI yok inxica iyyeemik kalihim kaak maxca» iyye.
Sarrak malik-Acab fan yemeete waqdi, Malik-Acab kaak iyyemii, «Miikayhuw, yoo kee Malik-Yacoosafat Raamot-magaalat qeebi abna'gidih gaadnu innaa, magaadnuuh?» kaak iyye.
Miikayhu iyyeemih, «Gexay ken gaada. Keenik aysettoonuuh; YALLI nasri siinih aceele» kaak iyye.
Acab essero kaat qagseeh, «YALLI iyyeemit yo'lih yabta waqdi, ‹Nummat yo'lih yab› kok exceh mananniyoo? Nummat macah yo'lih yaabe wayta?» kaak iyye.
Miikayhu too waqdi kaak iyyeemih, «Israayil qaskaray loyna sinni illi innah fixixih tanihiyya ableh an» iyye. Qagissa heeh, «YALLI ‹A mari is miraacisa abba leh mayanak, isinni buxaaxih gexxaasitoonay inxic» 'yaanam axcuk oobbe» iyye.
Too waqdi Malik-Acab Yacoosafatak iyyeemih, « ‹A nabi yoh umaamak sah meqem mayabla› 'yaanam kok maxacciyoo?» kaak iyye.
Miikayhu qagseh iyyeemih, «Taway YALLI iyyem siinih warisu waa. Anu YALLA qaraanal isi amoytiinih korsih bagul daffeyah uble. Kay malaykoota inkih migda kee gurak kaa maraasiyot kaa abbaxih ubleh eneeh;
too waqdi isi malaykootak, ‹Acab, Raamot-magaala gexxa 'yeh wokkel akah raba innah kaa ayrissu duddam iyyaay?› iyye. Too waqdi malaykootak mariiy tu iyye.
Sarrak roocaaniyya fanaak amma 'teh YALLAL xayyowteeh, ‹Anu kaa ayriseyyo› 'yaanam inte.
YALLI, ‹Mannal abettooh?› iyye waqdi, ‹Gexxa exceh Acab nabuwwa diraabat yaabiseyyo› 'yaanam inte. YALLI too waqdi, ‹Gexay, kaa ayris, ku gabal bicelek› 'yaanam axcih uble» kaak iyye.
Miikayhu ellecabol yaabak af edde cabemii, «Taway tekkem tamaha. Ku nabuwwa diraabat yaabiseh; koh tu gactek, YALLI kol oobisu waa bala kol yuckumeh» kaak iyye.
Tah yoobbe waqdi, Xidkiya deqsita nabi garih amma 'yeh xaban kaak yootokeeh, «YALLIH Roocaaniyya yoo cabteeh kot gactem maa saaku?» kaak iyye.
Miikayhu kaal gacseemih, «Qarik darrê golit sasoh cultu wayta saaku, wohim aaxigetto» kaak iyye.
Tohuk lakal Malik Acab isi qaskarih abbak iyyemii, «Miikayhu uxuyay magaalâ-xintoh abbah-yan-Amon kee malik-baxa-Yooqas fan kaa bey.
Keenik intamaa, ‹Malikii, «Amaanah uduurra axcem fanah tama num casbit sugusaay dago maaqo kee leek biso kaah maacina» siinik iyye› keenik inxic» iyye.
Too waqdi Miikayhu iyyemii, «Atu amaanah uduurra 'tek, YALLI yo'lih yaabe kaa hinna» iyye. Qagseh kaadu iyyemii, «Ummatey, anu axcem oobbeyay yok raaqa» iyye.
Tohuk lakal Malik-Acabay Israayil malikih yenehiyya kee Malik-Yacoosafatay Yuudâ-malikih yenehiyya Gilqad rasul ten Raamot-magaalah gaaduh gexen.
Acab, Yacoosafatak iyyemii, «Carbi booxa fan genxa waqdi, anu a sarak katta exceh aki sarat gacca exceh aki num ceeleyyo'mmay, atu malik sartanak makatinay edde idiy» kaak iyye. Tonnal Israayil-malik kaa elle aaxige waan sartanat gacca 'yeh qeebit cule.
Qeebi rade waqdi Suuriyah malik, faras-gaarih-abbobtiy soddom kee nammay tekkehiyyah amri yeceeh iyyemii, «Gexay dibuk Israayil-malik ibbixa; kaak kalih marat qeebi maabina» iyye.
Oson Malik Yacoosafat yublen waqdi, yakkeenimiik inkih Israayil-malik kaa yekkeleeniih; too waqdi kaa yabbaxoonuh kaa fan yenkeleeleben. Takkay immay usuk xongolo abe waqdi,
oson Israayil-malik hinnam kaak yubleenih, too waqdi qeebik kaak yeedeenih.
Sarrak, garciik Suuriyah-qaskariiti ruubeh yan gaysê-baxi, Acab, fillat-xagar-dacayrih-leh-yan-birtak addak kaa mude. Too waqdi Acab faras-gaari beyak suge numuk, «Mudduumeh! Gaari eykeleelebay nee gacis» iyye.
Carbi laqak laqeeh; takkay immay Acab kay gaarih addal rekuh kaa heenih Suuriyah qaskar fan afkanuk raaqe. Akak mudduume aracak kaak oobah yan qabal gaarî-guba kibba hee. Bari yekke waqdi rooci kaak yewqe.
Ayro cultam faxxa waqdi, Israayil qaskarih abbobti amri tecee. Iyyeenimihii, «Kulli num isi baaxo kee isi magaala siinik yaduuray» 'yaanam iyyen.
Malik-Acab tonnal rabeeh; raysa kaak Samaariyah magaala fan been. Tokkel kaa yoogoqen.
Usuk edde suge faras-gaari Samaariyal yan dorih leet kaqlisen. YALLI akah inxicci 'ye innal, xiiqareh xiina too leey kay qabala edde kaqliseenihiyyat kaqalteeh; kuuta kaadu kay qabal muxuqte.
Wohuk kalah taniimiy Acab abba heehiyya inkih, kay qariy dakani-qaagak bilqiseeni kee usuk xissa hee magaaloolih aydaad inkih, Israayil-Malikwah-Aydaada deqsita kitaabal yunkuttube.
Usuk rabe saaku kay aracal kay baxi Acadya gace.
Israayil-malikih yen Acab dardaareemih affara sanat tikka 'ye saaku, Aasa-baxi-Yacoosafat, Yuudâ-malik yekke.
Qumrik soddom kee koona liggidat yeneeh; labaatanna kee koona sanat abbootan luk suge. Kay ina Qaduuba deqsitta barrak teneeh; Silci deqsita numih baxák ten.
Kay abba Aasak kaxxih YALLIH garil cakkik tan taamah taamitak yen. Tonna'mmay diini-maleela elle taqbude arooca kay dabaanal baateh mananna. Ummatta tokkel sadgat abaanam kee qerto ruubaanam cabteh mananna.
Yacoosafat Israayil-malik lih bica haysiteh yen.
Wohuk kalah taniimiy Yacoosafat abba heehiyyaay kay agiirinna kee kay carbih abitto inkih Yuudâ-Malikwah-Aydaada deqsita kitaabal geytinta.
Lab xiiqareh-xiinay Yalla-maleelah yen mari qibaada elle abak suge aroocal sugtehiyya inkih xiiriyeh. Kay abba Aasa, isi dabaanal woo mara inkih maxiiriyinna.
Edom-rasi malik luk mananna. Edom akah xiinak yenem Yuudâ-malik doore kay afak yen numih xintok ten.
Malik-Yacoosafat kaxxa badal gexa maraakib Oofir rasul dahab goranah gexa'gidih bicse. Takkay immay woo maraakib wokkel elle, Qexyon-Gabar deqsita aracal finqiteeh gexak maraaqinna.
Yacoosafat maraakib bicisak suge waqdi, Israayil-malikih yen Malik-Acadya, kaak, «Yi mari ku mara lih maraakibit gexay inxic» 'yaanam kaak iyye. Yacoosafat toh kaak cineh.
Yacoosafatal amri yemeeteh, Dawud-Magaalah malik-buxah-mara edde yoogoqen *kabrit kaa yoogoqen. Tohuk lakal kay baxi Yahooram kay lakal kay arac ciggiile.
Yuudâ-malikih yen Yacoosafat reedeemih taban kee malcina karma tekke saaku, Acab-baxi-Acadya Israayil-malik yekke. Usuk Samaariyah-magaalal Israayil-rasu namma sanat xiinisak suge.
Usuk isi abba Acab kee isi ina Idebal kee, tonnah kaadu, Israayil-malikih yen Nabát-Yarobqamay Israayil mara dambi le abittot asisak sugehiyyah raatat gexeeh, YALLAL dambi lem baahe.
Usuk isi abbak kaxxih, Yallih aftok gabak bicsen ceeloy Baqal deqsita yuqbude. Tonna-leemik YALLAY Israayil doore Dagelta kinnihiyyat bagcarra ugse.

Malik-Acab rabek lakal, Mooyab-mari Israayil-milkih gacaanam cineh.
Israayil-malikih yen Malik-Acadya isi qarih amol yen qarik taagat boohaahik radeeh, kaxxam biyaakite. Too waqdi Filistiin-magaalay migaaqah Ekron deqsittahiyya Baqal-Dabub-deqsittaamay yalla 'yeenih yaqbudeenihiyyal woo biyaakak uram kee ure wayu waam esseraana'gidih, farmoh sinam ruube.
Takkay immay YALLIH malaykatti Tisbâ-rasih nabih yen Eliyyasal amri oobiseeh, kaak iyyeemih, «Gexay Malik-Acadya farmoh ruube marat mataray, ‹Ekron-magaalal yaqbuden Baqal-Dabub fan macah gexxaanaah? Israayil-rasul Yalli mayanam maay takkalee?› keenik inxicaay,
kalah kaadu, ‹Kaak intaanamaa, YALLI, ama biyaakat rabetto ikkal murta, kok iyyah yan, kaak inxica› 'yaanam keenik inxic» iyye.
Eliyyas Yalli kaak inxica iyyem iyyeeh,
too waqdi farmô-mari wadirih yuduure. Malik yuduureenim keenik yuble waqdi, «Macah tuduuren?» keenik iyye.
Oson iyyeenimii, «Num neh garayeeh, woo num, ‹Kaal uduuray, YALLI, «Ekron-magaalal yaqbuden Baqal-Dabub fayu esseraana'gidih, farmô-mara wokke macah rubtaa? Israayilil Yalli mayanam takkalee? Ama biyaakak murtay edde rabetto» kok iyyah yan, kaak inxica› nek iyye» iyyen.
Malik too waqdi iyyemii, «Woo num maca ceelak yen?» iyye.
Osonuuy, «Saqi arabak bicsen saro xagaral luk yeneeh; arabak bicsen qarumut axawah yen» kaak iyyen.
Malik too waqdi, «Wohuuy Tisbâ-rasih nabih yen Eliyyasak tanih tan» iyye.
Sarrak malik, Eliyyas-baahu-waa-qaskar-abba luk, kontom qaskariita hayya heeh ruube. Too qaskar-abba Eliyyas koomah amol daffeyah yuble. Too waqdi kaak iyyemii, «Yallih-numow, malik kok ‹Ooba› iyyah yan» iyye.
Too waqdi Eliyyas kaal gacsemii, «Anu Yallih-num ekkek, qaraanak gira oobeleeh woo gira koo kee ku mara akmele» kaak iyye. Too waqdiik, gira qaraanak obteeh qaskar abba kee qaskar tokmeh.
Malik too waqdi kaadu, gersi qaskar abba luk, kontom qaskariita hayya heeh ruube. Too mari usuk elle yan koomaytu fan yewqeeh; qaskar abba, «Yallih numow, malik ‹Xayuk ob› kok iyyah yan» iyye.
Eliyyas iyyemii, «Anu Yallih num ekkek, gira qaraanak obteh koo kee ku mara akmele» iyye. Too waqdiik Yalli ruube gira qaraanak obteeh qaskar abba kee qaskar tokmeh.
Malik kaadu qagseh qaskar abba kee kontom num ruube. Woo num woo koomaytu yewqe waqdi, Eliyyasak foocal gulubuh rade. Too waqdi iyyemii, «Yallih numow, yoo kee yi marah racmatay, nee maqidin.
Dumî-namma qaskar abba kee ken mara qaraanak temeete girat tembexe. Tonna'mmay ku maganak, yoh racmat» kaak iyye.
YALLIH malaykatti Eliyyasak iyyemii, «Gexay addah kaa'lih oobay mameysitin» kaak iyye. Too waqdi Eliyyas qaskar-abba'lih malik fan gexeeh,
kaak iyyemii, «YALLI kok iyyamaa, ‹Israayil addal fayu elle esseran Yalli ane waah innah, Ekron-magaalal yaqbuden Baqal-Dabub fayu esserteemih sabbatah, murtay rabetto› kok iyyah yan» kaak iyye.
YALLI Eliyyasah elle warseeh, Eliyyas kaadu Acadyah elle warse'nnal, Acadya rabeh. Acadya lab-xaylo luk mananna. Tonna-leemik kay toobokoyti Yooram kay aracal gace. Yooram malik edde yekkem, Yacoosafat-baxi-Yahooram Yuudâ-malik edde yekkeemik nammeyhaytô-sanatak ten.
Wohuk kalah taniimiy Acadya abba heehiyya Israayil-Malikwah-Aydaada deqsita kitaabih addal kutbeh tan.

YALLI, Eliyyas mermerita caacayih addat qaran edde yayyaaqu waa wakti xayyooweh. Eliyyas kee Eliisaq Gilgal magaalak tewqeeh,
gital Eliyyas Eliisaqak annah iyye, «Away YALLI ‹Beetal magaala gex› yok iyyeemih sabbatah gexah anik; atu akkel elle sug» kaak iyye.
Eliisaq kaal gacsemii, «YALLAY waarahiyyah migaq kee ku manol xiibitah ani'mmay, kok maraaqa» kaak iyye. Tonna-leemik titta lih Beetal magaala gexen.
Butta takke nabuwway wokkel dabqih tanihiyya Eliisaq fan amma inteeh, «YALLI a saaku ku kabir kok beelem maay taaxigee?» kaak iyyen.
Eliisaq keenil gacsemii, «Yeey, aaxigeh immay wohut yaabe waynay» keenik iyye.
Tohuk lakal Eliyyas Eliisaqak annah iyye. «YALLI ‹Yeriko fan gex› yok iyyek, atu away akkel elle sug» iyye.
Eliisaq kaal gacsemii, «YALLAY waarahiyyah migaq kee ku manol xiibita'mmay, kok maraaqa» kaak iyye. Tonna-leemik titta lih Yeriko fan safren.
Sarrak butta takke nabuwway dabqih Yerikol tanihiyya Eliisaq fan amma 'teeh, «YALLI a saaku ku kabir kok beelem maay taaxigee?» kaak iyyen.
Eliisaq keenil gacsemii, «Yeey, aaxigeh immay, wohut yaabe waynay» keenik iyye.
Tohuk lakal Eliyyas Eliisaqak iyyemii, «YALLI, ‹Ordon weeqaytu fan gex› yok iyyek, atu away akkel elle sug» kaak iyye.
Eliisaqah tu gactek iyyemii, «YALLAY waarahiyyah migaq kee ku manol xiibita'mmay, kok maraaqa» iyye. Tonna-leemik sitta lih bisoh gexen.
Too waqdi kontom takke nabuwwa Ordon weeqaytu fan ken lakat gexxe. Sarrak Eliyyas kee Eliisaq weeqaytih qaxal solte. Too waqdi woo kontom takke nabuwwa keenik xayi ikkeek solla 'te.
Sarrak Eliyyas rarayto isik kalla heeh gabat makmakka heek lakal woo weeqaytu edde yootoke. Too waqdi woo weeqayti namma'kkel kurruume. Sarrak kaa kee Eliisaq kafin baaxok bagul weeqaytuk woo qaxa fan taben.
Tokkel Eliyyas Eliisaqak iyyemii, «Yoo beyaanamak dumal, maca koh abam faxxaa?» kaak iyye.
Eliisaq kaal gacsemii, «Yalli koh yecee roocaaniyyak aki nabuwwah teceemik, namma gide yoh ucuy» kaak iyye.
Eliyyas kaak iyyemii, «Ah esseraanamah yacoonu duudaanamak tanih matana'mmay, yoo kok beyoonu waan waqdi gexah yoo tublek, geetto. Takkay immay gexah yoo able waytek mageyta» 'yaanam kaak iyye.
Tonnal titta lih bisoh elle gexaanamal walalak gexen. Sarrak garciik girak bicsen gaariy girak bicsen faras giitak beytahiyya ken nammay fan temeeteeh, too waqdi Eliyyas mermeritta caacot qaran fan yewqe.
Eliisaq toh yubleeh; too waqdi Eliyyasah deeriseeh, «Yi abbaw, yi abbaw, Israayil gaari kee faariisah maraw! Gexxeh, gexxeh!» iyye. Tohuk wadir Eliisaq, Eliyyas abaluk maraaqinna.
Sarrak Eliisaqah abe rookah saro namma'kkel isik qanxise.
Tohuk lakal Eliyyas-raraytoy kaak radde yukkuqeh wadirih yuduureh, Ordon weeqaytih qaxal soole.
Too waqdi Eliyyas-raraytot woo weeqaytu yootokeeh, «YALLAY Eliyyas elle yaamine Dagelta kinnihiyya ankel yan?» iyye. Woo weeqaytu yootoke waqdi, weeqayti namma'kkel gace. Sarrak Eliisaq adda akak tabeh weeqaytuk woo qaxal yeede.
Yerikô-magaalal ten kontom takke nabuwwa tekkem tuble waqdi, «Eliyyas luk yen qande Eliisaqah raqteh tan» iyyen. Too waqdi kaat yangooroweeni'gidih, kaal yemeeteeniih, foocal kaak gommoh raden.
Sarrak iyyeenimii, «Cayla le kontomuy akkel yanihiyyak genxeh ku abbah yan num waginnu wayna. Yallih roocaaniyya beyya kaa hayteh qalek teenah amo akki kee, hinnay kaadu, golok teenah addal kaa qiddeh cabtam takkeh» kaak iyyen.
Eliisaq, «Aleey magexina» keenik iyye.
Osonuuy, «Genxam meqe» 'yaanamak yaadiyoonu cineeniih; sarrakaay Eliisaq tibba keenik iyyeh gexoonay ken iyye. Too waqdi yakken kontomuk gexeeniih, sidooca ayroh kay goranah cabba heenih ikke maloonuy gorrisak kaa sugen. Sarrak kaa magennon.
Too waqdi Eliisaq fan yuduuren. Eliisaq Yerikô-magaalal keenih sugeeh, « ‹Magexina› siinik maxacciyoo?» keenik iyye.
Yerikô-magaalah marak tu takkem kaal temeeteeh annah inte. «Atu akah taaxige innah, a magaala meqe aracal xiseeni'mmay, lee akak mameqeey, ta lee daro mataysubuka» iyyen.
Too waqdi iyyemii, «Qusba sacnil qasboyta hayya haay yol baaha» iyye. Kaal baahen waqdi,
woo leeh-raceyna fanah gexxa 'yeeh woo qasboyta addat akak qide. Too waqdi afak iyyemii, «YALLI iyyam aha: ‹A lee saytun lee abeyyooh, ahak wadir sinam maqiddaay a lee daro aysubukele› iyya» iyye.
Too lee too ayrook wadirik xabba haanamaay a saaku fan, Eliisaq akah inxicca 'ye innah, temqeh ten.
Sarrak Eliisaq Yeriko cabeh Beetal-magaalah-gexoh gital yan waqdi, lab-urri magaalak yewqeh kaal yemeeteeh; too waqdi, «Bidaarow, akkek gex! Bidaarow, akkek gex!» axcuk kaal anqaasen.
Eliisaq wonnah wagga heeh ken yuble waqdi, YALLIH migaaqal ken abaare. Too waqdi say-alluwah-nammay coox addak eweqqa 'teh woo urrik morootom kee namma awka kitif kitif hayte.
Tohuk lakal Eliisaq Karmel-deqsitta-qale yewqeeh, sarrak Samaariya fan yuduure.

Yuudâ-baaxoh-Malik-Yacoosafat reedeemih taban kee bacra sanat yekke saaku, Acab-baxi-Yooram Israayil-malik yekke. Samaariyah magaalal taban kee namma sanatah malikih suge.
Usuk YALLAL dambi lem baaheh immay kay abba kee kay inah gide YALLAL dambi lem mabaahinna. Kay abba, Baqal-elle-yaqbuduh-bicseh-suge-qamiddu wokkek oobiseh.
Tohuh, kaak duma malikih suge Nabát-Yarobqam abe uma-taamay Israayil ummat dambit akah asak sugtehiyya abak sugeeh; woo dambi le taamah abitto macabinna.
Mooyab-rasih malikih yen Malik-Meesaq illi yeyderreh yeneeh; Israayil-malikih-gabbarah illi xaylok kulli sanatal bool alfih gide takkem acayuk yen. Kalah kaadu, bool alfi yakke marwah xagor kaah acayuk yen.
Takkay immay Malik-Acab rabe saaku, Meesaq Israayil-milkih gacaanam cineh.
Malik-Yooram sissikuk Samaariyah magaalak yewqeeh, qaskarak eelli haamih gaaboysiyyat gace.
Sarrak Malik-Yacoosafat fan farmo ruube; kaak iyyemii, «Mooyab-rasih-malik qeebi yot abam faxak, atu qeebil yoo cate mantuu?» kaak iyye.
Malik-Yacoosafat kaal gacsemii, «Yeey, yoo kee yi qaskaraay yok faarisih agantah, num nek maraaqaay inkih ko'lih gaadennok,
qeebi abnuh manni gitaak gacennoo?» iyye.
Yooram iyyemii, «Edom baaxol woo bacarih yan gitaak gacenno» iyye.
Tohuk lakal Israayil-malikiy Yooram deqsita kee, Yuuda kee Edom malikwah nammay gaaduh ugten. Malcina ayro gexak sugga iyyeenik lakal, lee keenik tembexeeh, sahda kee merraytit taaqubeemik tu luk maraaqinna.
Too waqdi Malik-Yooram iyyemii, «YALLI, sidocuy nakkek Mooyab-malikih gabal nee haam faxeh yan; ahaysa abnam neh maraaqinna!» iyye.
Malik-Yacoosafataay, «Akkel YALLIH fayu elle esserra nabi mayanaa?» iyye.
Malik-Yooram qaskarih abba iyyemii, «Saafat-baxi-Eliisaq yan. Usuk Eliyyasah catoh yen numu» iyye.
Too waqdi Malik-Yacoosafat iyyemii, «Tohuuy nummâ-nabi kinnih» iyye. Sarrak yakken sidocuk Eliisaq fan gexen.
Eliisaq fan yemeeten waqdi, Israayil-malikik iyyemii, «Anu koo macatak, gexay; ku ina kee ku abba fayu elle esserak ten nabuwwa fan gex» iyye.
Too waqdi Yooram kaak iyyemii, «Nakke sidiica malikik Mooyab-malikih gubat nee qiddem YALLA» iyye.
Sarrak Eliisaq kaak iyyemii, «Inni afqadook akah taamita YALLAY waarah Nabaamak Nabahiyyah migaaqal xiibitah ani'mmay, ama ko'lih wakalih yan Yacoosafat assakaxxe waamal, koh tu abak mananniyo» inxicca 'yeh;
sarrak «Gexay saareh yaaguren duyye digira num yoh baaha» iyye.
Woo num yemeeteh, saareh yaaguren tiya yoogore waqdi, YALLIH *Roocaaniyya Eliisaqal obte.
Too waqdi keenik iyyemii, «YALLI siinik iyyam aha. A daqaarih addal boodoodak mangom daga.
Rob rade waamahaay caacay amaate waamah, tama daqaral leek amaggele. Too lee sin kee saqaay sin merraytu inkih maqabah dudda heele» iyye.
Eliisaq toh lih kaadu keenik iyyemii, «YALLAL ahamih abto kaxxam hinnaay, kalah kaadu Mooyab marak qeebil sin aysiisele.
Gasoosa maroh le magaalooli kee qax-meqe magaalooli keenik abbixetton. Oson elli haan xaylo xala coox argiqettoonuuh; buyyitteh afoofi keenik alfetton. Eelli haan baqureh-baaxoy kullim elle taabukehiyya xeetik kibetton» iyye.
Woo ayrok nammayhaytoh ayro, kulli saaku sadgat elle aban waktil, Edom baaxoh kabuk darah gexxa lee temeeteeh baaxok bagu kibba hayte.
Mooyab rasih mari, woo sidooca malik keenit qeebi aba'gidih yemeeten 'yaanam yoobbe waqdi, silac quuka dudda haa marak idaltuuy furraynuh inkih seeco abeenih, sarrak ken kee woo marih fanal yan cuduudul yinfiddigen.
Woo ayrok gersi ayro maaca xiinik ugten waqdi, ayroh ifi leê-bagul bixiixiqitak suge. Woo ifi woo lee qisih qabala celsiiseh yen.
Toh yublen waqdi «Qabalak tanih tan» iyyen. «Taaxige sidiica malik isik isih toomeh titta qiddeh tanik, arac keenik genxeh dabqi keenik buubnay» iyyen.
Takkay immay ken arac gufen waqdi, Israayil mari qeebi keenit abeeh, wadirih ken gacseh, lakak ken ayradduk sahda keenik qideeniih,
magaalooli keenik bayseenih. Ken buqreh baaxoy kullim elle aysubukuk sugeenihiyyak elle tatraanamal, Israayil marak kulli numuuy wokket xaa qidak woo arooca xeetik kiben. Buyyittek afoofi keenik alfeenih, xaylo xala coox keenik yirgiqeenih. Kiir-Ceras deqsitta inaytâ-magaalak kalih gasoosa-le-magaalooli inkih bayseenih; wanxef-le-qaskar woo inaytâ-magaala marot hayya heenih qeebi edde aben.
Sarrak Mooyab-malik qeebil gacu waam yuble waqdi, malcina boolih numuy gabat seef lehiyya is lih hayya heeh naqboytiitik gude gacca 'yeh Edom-malik fan kudam faxe. Takkay immay woh kaah mabicinna.
Too waqdi naharsi-baxah kaak yan lab-baxay kay arac nagre raarehiyya, magaalat maroh tan gasok bagul, Mooyab yalla deqsittaamay elle yaaminehiyyah sadgatah qide. Israayil mari ah yuble waqdi, naqabut isinni baaxo fanah yuduuren.

Butta takke nabuwwak numuk teenah yen nabik raqte gubna Eliisaq fan temeeteeh kaak inteemih, «Yallih numow, baqli yok rabeh; yi baqli akah taaxige innah, YALLIH meysi le numuk ten. Duma magoh maalu akak beeh suge num, woo magoh aftok, lab-xayloh nammay yok naqoosannuh beyam faxa» inte.
Eliisaq, «Maca koh abooh?» teetik iyye. Sarrak kaadu, «Buxal duyyeh litom teellek, yoh warisey» teetik iyye.
Isiiy, «Buxal caxâ xaylok bicsen *zeyti (saliid) edde yan gaanuk sah tu mayyu» inte.
Too waqdi Eliisaq teetik iyyemii, «Cuggaaneh kok tan buxaaxi gexay, foyyah tan gaanittey sarrak gacissu waytahiyyak faxxah gide bet.
Sarrak koo kee ku xaylo qari adda culay qari isinnit alifay woo gaanitte zeytik (saliidik) kiba. Kulli gaanu kibinnaan waqdi, inki kabuk hayis» teetik iyye.
Woo barra isi xaylo lih isi qari culteh qari isit alifte. Sarrak qunxa-gaanuy zeyti edde lehiyyaak zeyti cuggaanek bahte gaanittet qulte. Tet xaylo kaadu zeyti sinni gaanitte tiya tiyah teetil tabisse. Too waqdi is kulli gaanu zeytik kibte.
Tonnal kulli gaanu kibba hayte waqdi, «Kibe'kal cabnem maay tan?» inte.
Too waqdi tet xaylok tiyak teeni, «Ama away kibtem ellecabo gaanu» teetik iyye. Tohuk wadir caxâ xaylok bicsen *zeyti yeede.
Sarrak nabi-Eliisaq fan tuduureeh; usuk teetik iyyemii, «Ama zeyti beyay eylemmaay mago isik edde igdiy. Woo magok raqtem is kee isi xayloh edde sugtaana'gidih haysitay, sin xiqelek» teetik iyye.
Ayrok teena Eliisaq Suunem-magaala fan gexe. Wokkel gaddaleh tan barra ten. Woo barra nabi-Eliisaqah qibnaytiinoh maaqo bicisse. Too ayrok lakal Eliisaq woo gita gexinnaan saaku, maaqo tet buxal akamuk yen.
Too barra baqalak intemii, «Akke kulli way nel yamaate num Yallih numuy taahirik yani kinnim digga haa.
A qarik amol qunxa qari kaah xisnayaay, qarkaytooy miiziiy sirbiya kee faanus kaah elle haynay, nee fan amaatinnaan waqdi elle silaalitelek» inte.
Ayrok teena Eliisaq Suunem yemeeteeh isi qarih addal deerih yan waqdi,
kay kaadintuh yen Gecdi deqsita numuk iyyemii, «Gexay woo barrah seecey» iyye. Woo barra temeete waqdi,
Gecdik, « ‹Nanu faxxa haynaamah neh abte taqabih aftoh maca koh abooh? Malik kee qaskar abbak numuk teenal gexeh meqe qangara ken lih koh maay yaaboo?› teetik inxicey» kaak iyye.
Isiiy, «Anu faxxa haam akkel elle inni marih addal geya» kaak inte.
Eliisaq too waqdi Gecdik, «Hay maca teetih abuu?» iyye.
Gecdi iyyemii, «Is lab-baxa maliiy, teetik baqli idaltu» iyye.
Too waqdi Eliisaq, «Annah ama teetik inxic» iyye. Is temeeteeh qari afal solte.
Too waqdi, «Yamaate sanat ta waqla lab-baxa gabah akkuqetto» teetik iyye.
Isiiy, «Kee macaa, yi qammow. Yallih num kinnito way dirab macah yol tecee?» inte.
Takkay immay Eliisaq toh edde inxicca 'ye nammayhaytô-sanatat lab-baxa xalte.
Woo awki yembe saaku, daro edde orbisan waktit, isi abbay daro orbisa mara luk taamitehiyya fan gexe.
Sarrak abbah deero abeeh, «Moyya yok biyaakitta! Moyya yok biyaakitta» iyye.
Too waqdi awki-abba kaadintuk, «Awka ukkuqay ina fan kaa bee» iyye.
Woo num yukkuqeh ina fan kaa bee. Inaay carri tikka 'yam fan gurumbal kaa sugusse. Awki carri yekke waqdi rabeh.
Too waqdi ukkuqqa kaa hayteh Eliisaq-qari fan kaa beyteeh; qarkaytô-bagul kaa hayteh qarik afa kaat alifteh gexxe.
Sarrak baqalah secteh intemii, «Nabi-Eliisaq fan gexam faxak, taamâ-num kee oklo yoh rub. Duudek xayuk aduureyyo» inte.
Tet baqli, «A saaku akah gexxam macaay? A saaki Sabti-qiidih ayro hinnay, alsi-biloh-qiidih ayro hinnak» iyye.
Isiiy, «Aleey woh tu hinna» inte.
Sarrak oklol koori hayte. Too waqdi kaadintuk intemii, «Anu ‹Oklo caalih bey› kok axce'kal, caalih mabenay, duddah gide iysissik» inte.
Too waqdi woo oklol korteeh Karmel-qaley Eliisaq elle yanihiyya fan gexxe.
Eliisaq xeri ikkek amaatih tet yuble waqdi, kay kaadintuy migaaqah Gecdi deqsitak yenek annah iyye, «Wagitey Suunem magaalah barra tamaateh tan.
Tet fan gexay nagaynah temeetem keeh tet esserey. Tet baqala kee baxa nagay tanim keeh tet esserey» iyye.
Gecdi woh tet essere waqdi kaak, «Inkih nagay tan» kaak inte.
Eliisaq fan temeete waqdi, foocal kaak qununna inteh iba kaak tibbixe. Too waqdi Gecdi tet gutqam faxe. Takkay immay Eliisaq iyyemii, «Tanay tet 'xicay, cisabboowiyyat uma'nnah gacteh tanik. YALLI tet giddinaamak yoh warsem mali» iyye.
Sarrak is kaak intemii, «Yi qammow, baxa yoh ucuy kok maay exce? Niya yot mahaysin, kok maxacciyoo?» kaak inte.
Eliisaq, Gecdi fan ufkunna 'yeh iyyemii, «Isissikay yi caxxa gabat luk gex. Gital edde garayinnaan num lih salaamatta inteh masoolin. Xabba 'xicay buxa fan gexaay, awki amol yi caxxa daffessa hay» iyye.
Barra kaak intemii, «YALLAY waarahiyyah migaq kee ku manol xiibitah ani'mmay, koo cabeh magexa» inte. Too waqdi oson nammayak sitta lih gexen.
Gecdi keenik naharat gexeh sugeeh, woo caxxa awki amol daffessa hee. Takkay immay awkal rooci yendebbeemih astah anay akkii, gersi astooti tumbulleem matan. Too waqdi Gecdi wadir yuduureeh Eliisaqak, «Awki muugutinna» iyye.
Eliisaq wokke gufe waqdi, awki elle yan qari fan dibuk gexe. Too waqdi qarkaytok bagul deerih yan awkay rabehiyya yuble. Toh yuble waqdi qari isit aliffa heeh YALLA kallace.
Sarrak isi af kee inti kee gaba, awki af kee inti kee gabah bagul hayya heeh; awkak bagul gace waqdi, awkak xagar niqna baahe.
Too waqdi Eliisaq ugutta 'yeh qari addal wonnak annah gexam gexxa 'ye. Sarrak kaadu qagteh tonnah awkak bagul gace. Too waqdi awki malcina adda sanite. Sarrak inti fake.
Eliisaq Gecdih secca 'yeh, «Awki inak, ‹Am› inxic» iyye. Awki ina woo qari culte waqdi, «Ku baxi ah kaana» teetik iyye.
Too waqdi is Eliisaqak ibal qansah baaxo xagtam fanah radde. Sarrak isi baxa luk gexxe.
Eliisaq Gilgal-magaala fan yuduure saaku, too baaxol qulul radeh yen. Ayrok teena Eliisaq butta takke nabuwwa barisak suge waqdi, isi taamah numuk iyyemii, «Kaxxa disti giral xikay maaqo neh bicis» iyye.
Keenik numuk teeni maaqo tamu taymaaqe qayso baaha'gidih, garbo fan gexe. Tokkel inki caxah xaylok sarok exxa kibba heeh baahe. Sarrak kinnim aaxige'kal, kitiffa heeh maaqoh addat hee.
Woo maaqo yakmeeni'gidih woo marah distik yeyyeeqeenih tamen waqdi, Eliisaqak iyyeenimii, «A maaqo summi tekkeh tan!» iyyeenih, yakmoonu yeffereenih.
Eliisaq, «Bulul yol baaha» iyye. Woo bulul kaal yeceen waqdi, woo disti addal tan maaqot yesgelle. Tohuk lakal, «Maaqo keenih ucuya» iyye. Woo maaqo keenih yeceen waqdi, summi cabteh sugte.
Ayrok teena num Baqal-Saliisa deqsitta baaxok, woo sanatal naharat orbe gabru deqsitta darok bicsen labaatanni gaqamboyta kaah baahe. Toh lih kaadu woo waqdi yirgiqen daro kaah baahe. Too waqdi Eliisaq isi kaadintuk, «A maaqot woo butta takke nabuwwa adoobis» iyye.
Woo num kaak iyyemii, «Aham bool num adoobiselem kot celtaa?» iyye.
Eliisaq kaal gacsemii, «YALLI, ‹Oson akmeloonuuh geera cabelon› 'yaanam iyyak, maaqo keenil ucuy, yakmeeni'gidih» iyye.
Too waqdi kay kaadinti woo maaqo foocal keenik heeh; YALLI akah iyye innah, woo maaqo yokmeeniih geeri elle raaqe.

Suuriyah-malik, Niqmaan deqsita Suuriyah-qaskarih-abba kaxxam assakaxxayuk yeneeh kaxxa arac kaah abak yen. Woh akah tekkem, YALLI, Niqmaan gabat Suuriyah qaskarah iisa yeceeh yen. Usuk kaxxa qaskariitak ten. Takkay immay arab takme kaxxam uma dalka luk yen.
Israayil lih aben carbit qunxa-Israayil-baxuwwa seewah orbiseenih yenen. Woo awká Niqmaan-barrah taamat gacte.
A baxuwwa ayrok teena Niqmaan-barrak, «Yi qammi Samaariyal yan nabi fan gexinnay, woo nabi a biyaakak kaa urusak yen» inte.
Niqmaan ah yoobbe waqdi, malik fan gexeeh, woo baxuwwa intem malikih warse.
Too waqdi malik iyyemii, «Gexay; Israayil-malikih warkat ruubeyyooh kaal ucuy» iyye.
Niqmaan lakqok soddom alfih garsi takkem kee dahabak laca alfih cabbataay, kalah kaadu sartanak tabna cabbat gabat hayya heeh wokke gexe.
Malik kaal ruube warkatal kutbeh tenemii, «A warkat gabat baahu waa num Niqmaan deqsitaah, usuk yi qaskarih abbah yan. Usuk le dalkak kaa urus» 'yaanam elle tan.
Israayil-malik a warkat yikriye waqdi, sara isik qanxiseh, «Suuriyah-malik a num uruseyyom mannah yakkale? Qidaah wada Yalla yoo maay yakkale? Usuk umaane yok faxam qellu leemik tanih matan» iyye.
Nabi Eliisaq ah yoobbe waqdi, malikih farmo ruubeeh iyyemii, «Isi sara maca qanxisseeh? Ama num yol rub. Israayilil nabi yanim kaa aybulleeyyok» iyye.
Niqmaan, luk yemeete faaris kee gaariira luk, Eliisaq fan gexeeh kay buxah afah amma 'ye waqdi sooleh.
Eliisaq, kaadintu kaa fan ruubeeh; woo num kaak iyyemii, «Ordon-weeqaytut malcina adda kaqal. Toh abtek, dalkak tu ko'lih maraqtay taahirroowetto, kok iyyah yan» kaak iyye.
Takkay immay Niqmaan too waqdi kaxxa naqabu xagarat luk gexe. Too waqdi iyyemii, «Anu akim abe waamah, yol eweqqa 'yeh YALLAY kay Dagelta kinnihiyya kallacca yoh heeh, dale amol gabah fayya heeh yoo qaffoysam ekkeleh suge.
Weeqayti tiyah tu gactek, Israayil tan weeqaytittek Damaskol yok raaqe Abaana kee Farfar weeqayti maay gaca? Woo namma weeqaytut kaqaleh urak en» iyyeeh, naqabut gexe.
Too waqdi kay gubal yan mari kaal gexeh kaak iyyemii, «Yi abbaw, nabi gibdim ab kok iyyek, woh abe raarreh tanik. Away hay, nabi kok akah iyye innah urta'gidih, gexxeh macah kaqale waytaa?» kaak iyyen.
Sarrak Niqmaan Ordon-weeqaytu fan gexeeh, Eliisaq ab kaak akah iyye innah, malcina adda kummatta edde iyye waqdi, xagar inkih kaak qaffoote. Xagar kaak qaafiyat kee maqarah furrayni baxi innah kaak gacca 'ye.
Too waqdi isi mara is lih hayya heeh Eliisaq fan gexeeh kaak iyyemii, «Tawayaay Israayil ummat taqbude Yallak sah Yalli mayanam eexegeh. Tonna'mmay Yallih numow, a mattaco yok oggol» iyye.
Eliisaq iyyemii, «Mattaco kok oggole waamah, anu inni afqadook akah taamita YALLAY waarahiyyah migaaqal xiibita» iyye.
Niqmaan, «Mattaco yok oggoltaama» iyyeh fiirik geerah kaat qagseh immay, Eliisaq woo mattaco kaak cineh.
Too waqdi Niqmaan Eliisaqak iyyemii, «Hay, mattaco yok cintek, buxah gabat luk gexa'gidih, namma bakili eerra heeh ballaaqek beyay yoo inxic» iyye. «Woh akah axcem, anu tahak wadir YALLAK kalihimih sadgat maabaay qerto maqeerisa.
Takkay immay yi amoytah yan Suuriyah malik, yalla akak iyyaanamay Rimmon deqsitahiyya yaqbude'gidih gexa waqdi, kaa'lih gexak qununnu axceemih YALLI qafu yoh abay. Tonnal Rimmonuh qununna axce waqdi, YALLI qafu yoh abay» iyye.
Eliisaq too waqdi, «Salaamata wagri ko'lih gexay» kaak iyye. Sarrak Niqmaan gexeh.
Niqmaan dagoh gide gexxa 'ye waqdi,
Eliisaqak kaadintuh yen Gecdi isi niyal yuscubemii, «Yi abba Suuriyah num kaah yeceem oggolam kaal ten. Tu kaak bee'kal kaa ruubeh yani'mmay, waara YALLIH migaaqal xiibita'mmay, gexxa exceh tuk teena kaak beeyyo» iyye.
Sarrak Niqmaan lakat gexe. Niqmaan, yarde num lakak kaa katayam yuble waqdi, amot akak suge gaarik obba 'yeh kaah garaye. Sarrakaay, «Macaay, tekkem tani'nnaa?» iyye.
Gecdi, «Tekkem matan immay, yi abba yoo ruubeeh, ‹Away Efrayim rasuk woo qaleelah tan baaxol tan nabuwwak namma nabi temeeteeh; tonna-leemik lakqok sidiica alfih garsi kee, xagar meqe sartanak namma saro yoh rub› kok iyyeh yan» iyye.
Niqmaan too waqdi, «Kee, ku maganak lakqok lica alfih garsi yok bey. Too gide bee waytek, matakka» iyye. Sarrak woo lakqo namma kiisit kaah hayya heeh, kalah kaadu sartanak tonnah, namma qaynat isi taamah marak nammayal hayya heeh Gecdik naharat ken ruube.
Kooma gufen waqdi, Gecdi namma kiis keenik beeh buxah adda culse. Sarrak woo marak, «Ahaysa Niqmaan fan uduura» iyye.
Tohuk lakal usuk buxa cule waqdi, Eliisaq, «Ankel sugte?» kaak iyye.
Usukuuy, «Yi abbaw, gexe'kke mayyu» iyye.
Eliisaq kaak iyyemii, «Woo num gaarik oobeh koh garaye waqdi, wokkel yi roocaaniyya ko'lih manannaa? Aham lakqooy sartan kee, hinnay kaadu, *daytuun coox kee qinab caxah buqreh baaxooy, laa kee illiiy naqoosa edde beyan wakti hinna'nnaa?
Taway Niqmaan luk suge dalka kot tabele. Koo kee ku durruyyat tama dalka way macabtan» iyye. Sarrak Gecdi wokkek gexe waqdi, woo dalka kaal obteeh xagar kaak qidih arroqleh innah gace.

Ayrok teena butta takke nabuwway Eliisaq saqalah akak yanihiyya Eliisaqak intemii, «Elle nan arac kaxxam nek qunxa.
Ordon weeqaytih garil nek kulli num arac edde bicisna caxa yargiqay, wokkel dabqih elle gacna arac xisnay nee inxic» kaak iyyen.
Eliisaq «Meqeh hay» keenik iyye.
Keenik numuk teeni, «Atu ne'lih gexxam tayse» iyye. Usuk kaadu meqeh iyyeh ken lih gexe.
Oson too waqdi titta lih gexen. Ordon weeqaytu gufen waqdi coox garuq qimbisen.
Keenik numuk teenak caxa edde argaquk suge godmay birtak bicseenihiyya daabak tewqeh leeh addat radde. Too waqdi woo num, «Eliisaqow, yi kabiirow, taway macaa abu? Sinaamak bee godma leeh addat yok raddek» iyye.
Eliisaq, «Ankeey, edde raddem?» kaak iyye.
Woo num edde radde ikke kaa yuybulle waqdi, Eliisaq caxxi-baxa irgiqqa heeh wokket qide. Too waqdi too godmay birtak bicseeni leeh addak tewqeh.
Eliisaq too waqdi, «Eyyeq away» kaak iyye. Woo num qununna 'yeh godma yeyyeeqeh.
Suuriyah-malik Israayilit carbi abak yen. Usuk isi qaskar abbobtil fayu essereeh, qeebi akak aboonu waan arac bicsiten.
Takkay immay Eliisaq Israayil-malikih farmo ruubeeh iyyeemih, «Ama aracal maxayyoowin; Suuriyah-mari qeebih bical gacca 'yeh sin raarisiyyat yaniinik» kaak iyye.
Too waqdi Israayil-malik wokkel yan marak, «Cubbi abitaay ama arac dacrisa» keenik iyye. Aham mango adda aben.
Suuriyah-malik tah yoobbe waqdi, kaxxam yinqibeeh qaskar-abbobtih inkih secca 'yeh annah iyye, «Siinik Israayil-malikih-qaxat tanim miyyaay?» iyye.
Keenik numuk teeni, «Yi malikow, woo numih qaxa num nek mayana'mmay, nabi Eliisaq atu isi buxah addal kinni way sirrih yabta yab Israayil-malikih warsa» iyye.
Too waqdi malik iyyemii, «Usuk elle yani ikke gorrisa; kaa yibbixeh baahu waa mara ruubeyyok» iyye.
Eliisaq Dootan-magaalal yanim kaah warsen waqdi,
mango qaskar kee gaariira kee faariisa ruube. Too mari Eliisaq elle yan magaala barat gufeenih maro heen.
Maaci maacise waqdi, Eliisaq-kaadinti xiinik ugutta 'yeh afah yewqe waqdi, Suuriyah-qaskaray gaariira kee faaris lehiyyay magaala marot tabbixehiyya yuble. Too waqdi yuduureeh iyyemii, «Yi abbaw, gaba nel raddek, maca abnu?» iyye.
Eliisaq, «Mameysitin. Oson loonumuk nanu linom mangok» kaak iyye.
Too waqdi YALLA kallaceeh, «YALLAW, aham yable'gidih kay inti fak» iyye. Too waqdi YALLI kay kallaci oggoleeh; Eliisaq-kaadinti dagaak wagga hee waqdi, koomâ-deraafil faaris kee gaariiray girak bicseeniy Eliisaq marot tabbixehiyya yuble.
Suuriyah-mari qeebi kaat abe waqdi, Eliisaq dooqa abe. Iyyemii, «YALLAW, a marak inti alif» iyye. YALLI kay dooqa oggoleeh inti keenik alfeh.
Tohuk lakal Eliisaq ken fan yemeeteeh, keenik iyyemii, «Isin away temeeteenim aki gita'kkal, faxak temeeten gita hinna. Yoo kataya, isin faxxan num fan anu sin beeyyok» keenik iyye. Too waqdi Samaariyah-magaala fan foocat gacca 'yeh ken bee.
Woo magaala culen waqdi, Eliisaq kaadu dooqa abeeh, «YALLAW, baaxo yableeni'gidih inti keenik fak» iyye. YALLI kay dooqa oggoleeh inti keenik fakeeh, too waqdi Samaariyah-magaala culeenim isinnik yublen.
Israayil malik a Suuriyah-mara yuble waqdi, «Yi abbaw, ken qidoo? Ken qidoo?» iyye.
Eliisaq, «Aleey, ken maqidin; qeebit yibbixen mara maqidaanak. A marah yakmeenim kee yaaqubeenim ucuyaay, isinni malik fan yadaaroonay ken inxic» iyye.
Too waqdi Israayil malik kaxxa qibnaytiino keenih abe. Maaqok ken yoskomeeh maqab ken yefqek lakal, Suuriyah-malik fan ken ruube. Too ayrook wadirih, Suuriyah-mari Israayil-rasu buubaanamak raaqeenih.
Waqlaak wadiril Suuriyah-malik Banihadad inkih tan qaskar Israayilit qeebi abta'gidih, gaabossa heeh Samaariyah-magaalat maro heen.
Too magaalat maro heenimih sabbatah, magaalal kaxxa darô-wayti raddeeh; inki dananak-moyyâ limo lakqok bacra-tabanih garsi tekke. Camaamah-daca namma gabah gide takkem limo lakqok koona garsi tekke.
Malik woo magaalat maroh tan gasoh garil ibah gexa waqdi, barra deero abteeh, «Yi malikow, yoo cat. Yoo cat, yi malikow» inte.
Too waqdi malik teetik iyyemii, «Maca kot tekkeeh? Cato YALLI koh abe week, anu maa cato koh abu? Daro mabbixaay qinab kaadu mayyuk» teetik iyye.
Is kaak intemii, «Ayrok teena akkel tan barra, ‹A saaku ku baxa nakmay 'xicaay, aki saaku yi baxa akmenno› 'yaanam inte waqdi, tohul titta geyneh.
Naharsi saaku yi baxa alasneh nokmeeh. Aki saaku, ‹Ku baxa nakmay› exce waqdi, kaa tooqoreh» inte.
Malik ah yoobbe waqdi, niya kaak tiddigilleh sara isik qanxiseh. Magaalat maroh tan gasoh garil yan mari malik xagaral le sartanak guba *qabudda haah kaa yublen.
Too waqdi iyyemii, «Ayro kortaamak afal Eliisaqak moyya kale week, Yalli yoo bayisay» iyye.
Sarrak Eliisaq baahu waa mara ruuba.
Toh tekke waqdi Eliisaq, kaal temeete idoola lih isi buxal daffeyak yen. Malik ruube mari gufe'kal yan waqdi, Eliisaq woo idoolak, «Woo biileeni yoo qidu waa num ruubeh yan. Usuk akke yamaate waqdi, qari-afa alifay cule kaa kala. Malik kaadu kaak darret yan» iyye.
Usuk a yaabak gaba kale waqdi, malik yemeeteeh iyyemii, «A umaane nel bahtem YALLA kinni way, tuk teena neh abele exceh macah kaa qambaala?» iyye.

Eliisaq kaak iyyemii, «YALLI iyyam oobbey. Beera ta waqla kamadik sidooca-kiilo Samaariyah-magaalat maroh tan gasok culmal, lakqok inki-garsit xaametton. Gabru deqsitta darok kaadu lica-kiilo lakqok inki-garsit xaametton» iyye.
Malik dacayrit yan num Eliisaqak iyyemii, «YALLI qaran afoofi fakka haamah, aham takkem hinna» iyye.
Eliisaq kaal gacsemii, «Amaham akkih abletto'mmay woo maaqok tu matakma» iyye.
Affara numuy arab takme kaxxam uma dalkah biyaakittahiyya Samaariyah-magaalah gasoh afal ten. Oson tittak iyyeenimii, «Rabnam fan akkel abnam macaa?
Magaala cullam neh xiqtam mali, qululuh rabnaamak sa; akkel elle needek kaadu qululuh rabenno. Tohuk Suuriyah-mara fan gennay. Nanay nee iyyeenik, sugennooh; rabak sah nel baahoonu waanam malon» iyyen.
Sarrak bari yekke waqdi, Suuriyah-marih arac gexen. Wokke gufen waqdi, num keenih elle masuginna.
Yalli, Suuriyah-marat mango qaskaray gaariira kee faariisa lehiyya amaatih yaabbeenim keenit celsiise. Too waqdi Suuriyah-mari tittak iyyemii, «Israayil-mari, Ciita kee Masri malikwa kee ken qaskar amma 'yeenih qeebi net abaana'gidih, maalut xaamen» iyyen.
Tonna-leemik too bar, siraqwa kee faariisa kee danoona woo elle sugen aracal elle cabba heenih, tu gabat bee'kal, isinni roocih megloh kuden.
Taaxige affara num woo aracah xayyoowen waqdi, siraq adda culen. Wokkel geenim yokmeeniih, yooqoben. Sarrak lakqo kee dahabaay, sarak geenim beenih yooqoren. Wadirih kaadu yuduureeniih, gersi siraqih adda culeeniih tu beenih yooqoren.
Sarrak tittak iyyeenimii, «Aham abnam nel matan. Away geyne-meqe-xaagu ninnit ayseede waynaama. Maaci maacissa 'yam fan aham warse'kal sugnek, digaala nel amaatele. Tonna-leemik away xayuk genxeh malik-buxah warisnay» iyyen.
Too waqdi wokke cabeenih gexen. Sarrak Samaariyah-magaala yemeeteeniih gasoh afal suge qaskariitah seecen. Iyyeenimii, «Nanu Suuriyah-marih arac genxeeh wokkel num maballinooy, numtin anay kaadu maabbino. Faariisa kee danoona axawat teneeh, siraqwa kaadu Suuriyah mari elle cabba hee innal ten» iyyen.
Qaskar woo xaagu warisseeh; xaagi malik-buxal yontoobbeh.
Maaci maacise'kal maaci-bar, malik xiinik ugutta 'yeh qaskar abbobtik iyyemii, «Anu Suuriyah-mari niyat lem aaxigeh. Oson akkel qulul yanim yaaxigeenih. Tonna-leemik oson, ‹Maaqo goranah akke amaateloonuuh; too waqdi elle yanin innaak ken abbixenno› 'yaanamal magaalak irol ambooqoriyyat yanin» iyye.
Too waqdi kay qaskarih abbak numuk teenah yan num iyyemii, «A magaalal yan-mari rabe-marak kaxxih gaba kaleemih sabbatah, tu elle tani'nna akah naaxige innah, edde gexoonu waan koona farasay away raqtehiyya koona numuh neceeh rubnay» iyye.
Too gexoh sahdak tu takkem dooreeniih; too waqdi malik namma faras-gaarit ken hayya heeh, «Tekkem wagita» axcuk, Suuriyah-qaskarak lakat ken ruube.
Too waqdi too mari Ordon weeqaytuh amma 'yaanam gexeeniih; elle gexxa 'yeenimil, Suuriyah mari kude waqdi qideh cabe sartan kee duyyeeya yublen. Sarrak yuduureeniih, tohim malikih warsen.
Too waqdi Samaariyah-mari arduk gexxa 'yeh, Suuriyah-mari elle suge arac buuben. Tonnal YALLI akah inxicci 'ye innal, kamadik sidooca-kiilo kee, gabru deqsitta darok lica-kiilo lakqok inki garsih xaamen.
Malik woo magaalah culmal, isi dacayrit tan qaskarih abba dacayrih hee. Too waqdi ummatta magaalah culmah temeete waqdi, duufut kaa beyteh itqat kaa qidde. Tohim naharal elle, malik Eliisaq fan yemeete waqdi, Eliisaq akkele akak iyyemiy tekkehiyya kinni.
Eliisaq too ayro, «Beera ta waqla kamadik sidooca-kiilo kee gabru deqsitta darok lica kiilo takkem Samaariyah-magaalat maroh tan gasok culmal lakqok inki-garsih xaametton» 'yaanam iyye waqdi,
malik dacayrit yan num, «YALLI qaran afoofi fakka haamah, aham takkem hinna» 'yaanam iyyeh yen. Eliisaq too waqdi, «Amaham akkih abletto'mmay woo maaqok tu matakma» 'yaanam kaal gacseh yen.
Hununuh tohim Eliisaq elle iyye innal tekke. Usuk rabeh; magaalak culmeynal ummattah itqat rabe.

Dumih ayro Eliisaq, baxah rooci akak gacse barray dabqih Suunem rasul tenehiyyak iyyeh sugeemih, «YALLI a baaxol malcina sanatih gide sugu waa qulul ruubam faxak, atu is kee isi buxah marah gexay dabqih gersi ikkel gac» 'yaanam teetik iyyeh yen.
Eliisaq teetik elle iyye innal, abteeh; is kee isi buxah mara gexxeh, Filistiin-rasul malcina sanat sugte.
Malcina sanatak lakal Israayil-rasu fan tuduure. Sarrak luk sugte qari kee, ikoytah luk sugte baaxo teetih gacsa'gidih, malik fan gexxe.
Malik, Eliisaq-kaadintuh-yen-Gecdi lih yaabak suge. Malik, «Eliisaq-kaxxa-abitto yoh waris» kaak axcuk sugeeh;
Gecdi, Eliisaq rabe awkal rooci elle gacse innat yaabak suge waqdi, woo barra malikik, «Qari kee baaxo yoh gacis» axcuk temeete. Gecdi too waqdi, «Yi malikow, woo barra amah teetiiy; tet baxay Eliisaq rooci elle gacsehiyya amah kaana» iyye.
Malik woo barra wohim essere waqdi, «Nummah tekkem kinnih» kaak inte. Tonna-leemik malik qaskar abbah secca 'yeh, «Is luk sugtem inkih teetih gacisa. Tet buqreh baaxo is akkel suge wayte malcina karmah addat darok uysubukka haytem inkih teetih ucuya» iyye.
Eliisaq Damasko fan gexeeh; wokkel Suuriyah malik Banihadad lakmisak kaah suge. Malikih Eliisaq yemeetem warsen waqdi, kay qaskar abbobtik numuk teenah yen
Cadayel deqsita numuk iyyemii, «Gexay nabi-Eliisaqah mattaco gabat beyay, ‹Lakimak uru waam kee ure wayu waam YALLA yoh esser› kaak inxic» iyye.
Too waqdi Cadayel morootom rakub Damaskoh magaalal enna 'ta meqe duyyek eerra heeh Eliisaq fan gexe. Kaa fan yemeete waqdi iyyemii, «Ku baxi Banihadad, lakimak ure lem kee ure waam koo essera'gidih yoo ruube» iyye.
Eliisaq kaak iyyemii, «Kaal uduuray, ‹Uretto kok iyye› kaak inxic. Takkay immay YALLI kay raba yoo yuybullee» iyye.
Sarrak Eliisaq, kaa wacarroysam fanah intit foocak adda kaak wagitak suggu 'yek lakal, weeqah hayya hee.
Cadayel too waqdi, «Yi abbaw, macah weqta?» kaak iyye.
Eliisaq kaak iyyemii, «Israayil maral bahtu wayta umaane aaxigeemih sabbatah weeqah an» iyye. Qagteh kaadu kaak iyyemii, «Gaso maroh edde tan magaaloolit keenik gira ruubetto. Furrayna keenik seefit qidetto; qunxa urri-xaylo tafqetto; soolimak xaylo baguk ayyaaqetto» kaak iyye.
Too waqdi Cadayel iyyemii, «Anu tu'num hinniyok, a gideh takke qande mankek baaheyyo?» iyye.
Eliisaq too waqdi kaak iyyemii, «YALLI atu Suuriyah-malik akkettom yoo yuybulle» iyye.
Sarrak Cadayel, Banihadad fan yuduure. Banihadad too waqdi, «Eliisaq maca iyye?» iyye.
Cadayel, «Urele yok iyye» iyye.
Takkay immay nammayhaytoh ayro Cadayel guula bahha heeh leet arqussa heek lakal, malik quxuuseh edde qide. Sarrak Cadayel Banihadad arac ciggiileeh malik yekke.
Acab-baxi-Yooram Israayil-malik yekkeemih konoyhaytô-sanat yekke saaku, Yacoosafat-baxi-Yacooram Yuudâ-malik yekke.
Yacooram too saaku qumrik soddom kee namma karmat yen. Yarusalaam magaalal bacra karma malikih suge.
Kay barra Acab baxák ten. Usuk Acab buxah marak kaxxih, Israayil malikwa kataatak sugte uma gita kataatak suge. YALLAL dambi lem baahak suge.
Tohuh, YALLI Yuuda bayisam mafaxinna. Toh akah tekkemii, YALLI kay naqasuh yen Dawuduk, «Ku reeda baxak-baxal raaqele ikkal, bayya m'inta» 'yaanam axcuk, tohul xagna kaah culeh yen.
Yahooram malikih yen saaku, Edom mari gaadileh kaat ugteeh, sarrak isinni amô-baxxaaqqa kaak geenih, isinni malikih gubat xinta doolat yekken.
Tonna-leemik Yacooram faras-gaariiray qeebi abtahiyya haysitta heeh Xaqir fan gexe. Tokkel Edom mari, maro keenit heen. Bari yekke waqdi Yahooram kee kay qaskarih abbobtiy faras-gaariirat qeebi abtahiyya keenik yewqeenih yisillimeenih; kay qaskar fixixxeh isi buxaaxi fan kudde.
Too ayrook lakal, Edom-mari Yuudâ-marak amô-baxxaaqqa geeh raaqe. Tonnah kaadu, too dabaanal Libnâ-magaalah mari gaadileh yewqe.
Ahak raqteemiy Yacooram abehiyya inkih Yuudâ-Malikwah-Aydaada deqsita kitaabih addal tan.
Yacooram, Dawud-Magaalak malikwa kee ken mara elle yaaguqen kabri aracal yoogoqen. Kay baxay migaaqah Acadya akak axcuk yeneenihiyya kay aracal malik yekke.
Acab-baxi-Yooram Israayil-malik yekkeemih taban kee namma sanat yekke saaku, Yacooram-baxi-Acadya Yuudâ-malik yekke.
Usuk malik edde yekkem, karmak labaatanna kee nammayat yan saaku. Yarusalaam magaalal inki sanatih gide malikih suge. Kay ina migaaqah Qatalya deqsitta barrak ten. Isiiy Malik-Acabak baxák teneeh; Malik-Qomri kaadu baxi baxák ten. Malik-Qomri Israayil malikik ten.
Acadya kee Malik-Acab xalak ballisih yeneemiih; tonna-leemik Acab buxah mari akah abak suge innah, Malik-Acadya kaadu uma gita kataatak sugeh, YALLAL dambi lem baahe.
Malik-Acadya, Suuriyah malik kee Israayil malikiy Yooram deqsitahiyya qeebi abte saaku, Israayil malikih qaxat gacca 'yeh Suuriyah malikit qeebi abe. Too qaskar Gilqad rasuk Raamot magaalal gaba kee gabah toome. Too qeebit Yooram mudduume.
Sarrakaa, mudumuk uram fanah, Yidraqel magaala fanah yuduure. Acadya kaat boysita'gidih tokke gexe.

Too saaku nabi Eliisaq furraynah tan nabuwwak numuk teenah seeceh iyyemii, «Raamot rasul tan Gilqad deqsitta magaala gexxa'gidih bical gac. A xalay addat akak caxâ xaylok bicsen *zeyti (saliid) yanihiyya gabat bey.
Wokke gufta waqdi, Yaahu deqsita num gorris. Yaahu, Yacoosafat deqsita numih baxak taniih, Nimsi deqsita numuk kaadu baxi baxak tan. Kaa geyta waqdi, kataysiisik kaa baxissa haay, dibuk yan qari kaa bey.
Too waqdi a caxâ xaylok bicsen *zeytit amo kaak uskut. Sarrak, ‹YALLI kok iyyaamah: Israayil-malik takke'gidih koo askute› kaak inxicay, isih xayuk am; tokkel maadayina» iyye.
Woo furraynuh yan nabi Raamot rasuk Gilqad magaala fan gexeeh;
wokke gufe waqdi, qaskar-abbobti daffeyna hayteh kaah sugte. Too waqdi, «Qaskar abbaw, farmo koh baahe» iyye.
Usuk toh iyye waqdi Yaahu, «Nek iyyah bahte?» iyye.
Too waqdi, «Qaskar abbaw, koh baahe» iyye.
Tohuk lakal nammayak qari adda culeeniih; woo furraynuh yan nabi woo caxâ xaylok bicsan zeyti Yaahu amol caxeeh, kaak iyyeemih, «YALLAY Israayil doore Dageltah yanihiyya, ‹Israayil-maray yim kinnihiyyah malik takke'gidih koo askute› iyyah yan.
‹Ku amoytah yan Acabak buxa qidetto. Tonnal, Idebal yi nabuwwa kee yi naqoosa qiddeemih sabbatah, teetil cane gacseyyo.
Acabak radda 'tem kee kay buxah mari inkih rabam keenil tan. Kaak radda labhak baacoytit takkuu, gaddaloola takku, inkih ken bayseyyo.
Kay buxah maral, Nabat-baxa-Yarobqamay Israayil-malikih yenehiyya kee, Aciiyâ-baxa-Baqsay kaadu Israayil-malikih yenehiyyah buxah maral bahha heem baaheyyo.
Idebal matamoogoqa. Tet xagar Yidraqel rasul kuutâ-gadda akkele› 'yaanam kok iyye» kaak inxicca 'yek lakal, furraynuh yen nabi arduk gexe.
Sarrak Yaahu woo is lih tan qaskar abbobti fan yuduure waqdi, keenik numuk teeni kaak iyyemii, «Nagaynaa? Ama cabuli akah yemeetem macaa?» kaak iyye.
Usuk keenik, «Usuk kinni num maay taaxigeeni? Edde yaabe yab maay teexegen?» keenik iyye.
«Aleey, maaxaginninok, neh warisey» kaak iyyen.
Too waqdi usuk keenik iyyemii, « Usukuuy, ‹YALLI kok iyyaamah: Israayil-malik takke'gidih koo askute› 'yaanam yok iyye» keenik iyye.
Oson too waqdiik, usuk elle yawqe mawqeenah bagul, sinni sara qidda heenih *baanta yoogoren. Sarrak anay fayya haak, «Yaahu malik yekke! Yaahu malik yekke!» 'yaanam iyyen.
Tohuk lakal, Yaahu, Malik-Yooramay Yidraqel magaalal yenehiyyak abu waamal malse. Malik-Yooram, Raamot-rasul Cadayel deqsita Suuriyah-malik lih abe qeebit mudduumeeh; qaffoota'gidih Yidraqel fan gexeh yen. Yaahu is innah tan qaskar abbobtih tan labhak iyyemii, «Yi mara tekkeenik, Raamot magaalak num siinik awqe waay; Yidraqel magaalah marah garci num siinik kale waama» keenik iyye.
Tohuk lakal usuk isi faras-gaarit koreh Yidraqel fan daqaarime. Yooram wokkel woo mudumuk ure'kal yeneeh; Yuudâ-malikih yen Malik-Acadya kay bossah wokke kaa fan gexeh yen.
Yidraqel magaalal sinam akak wagtan fayya le aracal suge dacayrih yan qaskariiti, Yaahu kee kay mara amaatih yuble. Too waqdi, «Sinam amaatih able» iyyeh deero abe.
Yooram iyyemii, «Naqboytit kinnoonum kee kacnoytit kinnoonum keenik yubleh yamaatu waa num farasat rub» iyye.
Farasat yan num Yaahu fan yemeeteeh, too waqdi iyyemii, «Malik, ‹Akah, temeetem nagaynaa?› kok iyyah yan» kaak iyye.
Yaahu kaal gacsemii, «Wohut waytam mantuk, darret yok gac» kaak iyye.
Sarrak woo fayya le aracal dacayrih suge qaskariiti iyyemii, «Farasat gaceh gexe num akah gexe mara fan gufeh immay aduurih kaa mabla» iyye.
Too waqdi aki qaskariita ruubeeniih; too num kaadu, «Malik, ‹Akah, temeetem nagaynaa?› kok iyyah yan» kaak iyye. Yaahu woo numuk kaadu, «Wohut waytam mantuk, darret yok gac» iyye.
Dacayrih yan num kaadu qagteh, «Farmoh rubten num sinam fan gufeh immay aduurih kaa ableh maanaay; yamaate marak foocat yan num faras, cabuli innal, yayraddeh yaniih; hununuh Nimsi-baxak-baxi-Yaahu elle ayradduk yene innal yayraddeh yan» iyye.
Too waqdi malik Yooram, «Faras-gaari yoh baaha» iyye. Gaari kaah baaheenih; too waqdi kaa kee Malik Acadyak mariiy isi gaarit keenik koreh, Yaahut matraana'gidih gexen. Sarrak Nabot buqreh baaxo gufen waqdi, kaat garayen.
Too waqdi Yooram, «Akah temeetem nagaynaa?» kaak iyye.
«Ku ina Idebal qimbisse xeet kee coox yaqbudeenim kee sicri abaanam tanim fan, maa nagayna tan?» kaak iyye.
Yooram toh yoobbe waqdi, «Acadyaw, ah gano! Ah ganok tanih tan!» iyyeh, gaari wadir eykeleelebba heeh kude.
Too waqdi Yaahu qandek leemiik gaysê-baxa darre le kabuk buucusut kaak hee. Woo gaysê-baxi afqadot kaak rade. Too waqdi Yooram isi gaarik bagul yinnikisseh edde rabe.
Yaahu, catottah kaa'lih yen Bidkar deqsita numuk iyyemii, «Ginaada kaak beyay Nabot buqreh baaxot qid» iyye. Sarrak kaadu woo numuk, «Koo kee yoo Malik-Yooram-abba-Acab lakat farasat gexak sugne saaku, YALLI,
‹Kimal Nabot kee kay xayloh raba ubleh immay koo kaadu too baaxol digaaleyyo› kaak iyyem hawwentaa?» iyye. «Hay, toh kassittek, Yooram-ginaada beyay, YALLI akah iyyem takke'gidih, Nabot-buqreh-baaxot qid» 'yaanam isi catottah numuy Bidkar deqsitahiyyak iyye.
Yuudâ-malikih yen Acadya tekkem yuble waqdi, Beet-Cagan magaala fan isi gaarit kude. Yaahu lakak kaa yeyredde. Too waqdi isi marak iyyemii, «Kaa kaadu macabinay qida» iyye. Sarrak Acadya, Yiblaqam garit yan Guur-magaala fan yawqe gita gaarih amot kudak suge waqdi, Yaahû-mari kaa mudeh. Takkay immay gaarih amot gacca 'yeh Magiddô-magaala aleelite. Tokke gufe waqdi rabe.
Kay qaskar-abbobti kay raysa faras-gaarit hayya heeh, wadir Yarusalaam fan gacse. Tokkel Dawud-Magaalah addal malik kee malik buxah mara edde yaaguqen kabri aracat kaa yoogoqen.
Acab-baxi-Yooram, Israayil-malik yekkeemih taban kee inki sanat yekkek sarra, Acadya Yuudâ-malik yekke.
Yaahu, Yidraqel magaala gufe. Idebal tekkem toobbeh teneeh; too waqdi intil kucul hayya hayteh amo kaadu bicisitta hayteh, malik qarih taagataak gititte fan wagitak sugte.
Yaahu gasoh afaak yemeete waqdi, «Biili baqalaw, duma Dimri akah qide innah biilu bahtehik, away maca wayta?
Too waqdi Yaahu gubaak wagga hee waqdi, anay fayya heeh, «Yi qaxa yan marak iyyi yan?» iyye. Sidoc yakke maray malik qaril abbootan lehiyya taagatak addah kaa fan wagga heen.
Too waqdi Yaahu, «Addah tet qida» keenik iyye. Osonuuy wokkek addah tet qiden. Qabal teetik qari gidaar kee faariisal caxite. Yaahû-gaari giitak beyta faroosa amot teetik taqqa 'yeh.
Yaahu malik-qari culeh, maaqo woo qarih addal xage. Tohuk gaba kale waqdi, «Ama abaaro leh tan barra beyay uguqa. Is faxe sahdayto takke'mmay, malik baxáh sugtek» iyye.
Sarrak sahda tet taagaqu gexxe waqdi, moyyâ-lafa kee, gaboobi kee ibitteh lafoofik sarrah tu magennon.
Gexeenih Yaahuh toh warsen. Yaahu too waqdi iyyemii, «Tah YALLI akkele iyyem kinniih; Eliyyas Yallih afak aham akkeleemit yaabeh yeneeh; iyyemii, ‹Yidraqel rasih addal Idebal ginaada kuuta akmele.
Tet xagarak raqtem kukkurruh dacah innah baxacah kulli ikkel caxitele. Tonna-leemik tet xagar kinnim num yaaxagu maduuda› iyyeh yeneeh; tohim tekkeh» iyye.

Samaariyah-magaalah addal Malik Acabak rade marak malcina-taban takke labha ten. Yaahu waraakit yuktubeeh; woo waraakit Samaariyah magaalal yen Yidraqelik-saqoltih-yan-mara kee makaabon kee, tonnah kaadu, Acab-duruyyat dacrisa marah inkih ruube. Woo warkatal tunkuttubem annah axcuk ten.
«Isin malikik raaqe durruyyatih dacayrit yan mara kinnitoonuuh; gaso maroh edde tan magaala kee gaariiraay faaris kee silac inkih bical tabbixeeniih; tonna'mmay a warkat sin guffu haa waqdiik,
malikik rade marak inkih yayse num dooray malikih hayisa. Kaa cattaana'gidih qeebi kaah aba» 'yaanam elle ten.
Too waqdi Samaariyah-abbobti kaxxa cunxo tibbixe. Iyyeenimii, «Malik-Yooram kee Malik-Acadyak num duude wee Yaahuh yab cinnam mannal dudna?» iyyen.
Tonna-leemiik malik-gasoh-abbaay magaalâ-xintoh-abbaay makaabon kee malikik-rade-marat dacayrih yen marak inkih, titta geyya heenih farmo kaah ruuben. Iyyeenimii, «Nanu ku taamat gaca mara kinninooh, atu aba axcinnaanim abnuh bical nan. Nanu malikih num mahaynak, atu taysem kot ceelinnaanim ab» 'yaanam farmoh kaah ruuben.
Yaahu kaadu gersi warkat keenih ruube. Too warkatal iyyemii, «Isin yi mara tekkeeniih anu aba axcem aba mara tekkeenik, beera ta uddur Malik-Acab-duruyyatih-moyyaayi Yidraqel-magaala fan yol baaha» 'yaanam keenih yuktube.
Malcina-taban takke Malik-Acabak rade marak Samaariyah magaala miroctih yan mari amo wagitak suge. Oson ken aynabuk sugen.
A warkat ken gufe waqdi, Samaariyah magaalah abbobti woo malcina-taban yakke Acabak rade mara inkih qideeniih, moyya keenik kafaq addat hayya heenih Yidraqel magaalal yan Yaahu fan ruuben.
Yaahu, Acab durruyyatih moyyaayi baaheenim yoobbe waqdi iyyemii, «Ama moyyaayi magaalâ culmeynak afal namma ikkeh kurra haay, tittin bagul hayya haay, maaci maacisam fan wokkel elle tanay 'xica» 'yaanam iyye.
Maaci maacise waqdi, Yaahu magaalah culmeyna fan gexeeh, wokkel suge marak iyyemii, «Malik Yooramal malisseeh kaa qiddem, yooy; wohimih sin essertam matan. Takkay immay a mara inkih qiddem iyyaay?
Aham nee taybulleem, YALLI Acabak rade marih giddinaamak edde yabba 'yem nummak maacissem nee taybulle. YALLI Eliyyasah warseh, ‹Abeyyo› iyyem, nummak maacisse» keenik iyye.
Tohuk lakal, Yaahu, Acabak raqqa 'ye ramad le maray Yidraqel magaalal yenehiyya kee, kay xintoh miracwaay kay kataysis kee kay seekak num macabinnay inkih qideh.
Yaahu, Samaariyah-gexoh Yidraqel-magaala cabeh gexe. Gexak suge waqdi, ‹Saqi Duweeni Maffadaga› deqsita aracal,
duma Yuudâ-malikih suge Malik-Acadyah ramad le mari kaat garaye. Too marak, «Maa mara kinnitoonuuh?» iyye.
Osonuuy, «Nanu Acadyah ramad le mara kinnino. Away Yidraqel magaala fan genxa. Akah genxam, Idebal xaylo kee raaqe tet buxah marak salaamatta inna'gidih genxah nan» iyyen.
Yaahu isi marak, «Nuwwuk ken beya» iyye. Kay mari too waqdi ken yibbixeeh, wokkek xaqul suge qeelih garil ken qide. Oson mangah morootom kee nammay akkuk yeneeniih; keenik num macabinnoonuy inkih qiden.
Yaahu kaadu safarah gexot yan waqdi, Rekab-baxa-Yonadab gital gee. Too waqdi Yaahu salaamatta kaah abba heeh iyyemii, «Anu ko'lih akah ani'nnah, yo'lih tanii?» kaak iyye.
Yonadab, «Yeey, ko'lih an» iyye. Yaahu too waqdi, «Hay tonnal gaba yol ucuy» kaak iyye. Gaba kaal yecee waqdi kaak iyyemii, «Anu YALLIH taamat baguuk elle ani inna, isih table'gidih am» kaak iyye. Yaahu too waqdi isi faras-gaarit kaa korse. Oson nammayak Samaariyah magaala gexen.
Wokke gufen waqdi, Yaahu Acabah-ramad-le-marak num cabe'kal inkih qide. Taham, duma Eliyyas YALLIH kabuk warseh sugem elle tekke innak ten.
Yaahu Samaariyah mara gaabossa heeh iyyemii, «Malik-Acab Baqal-yalla kaxxam hinna'mmay dagoom aqbuduk suge; anuuy kaxxam kaa aqbudeyyok,
Baqal-nabuwwaay kaa yaqbude mara kee kay seekak inkih gaaboowa. Num raaqe waay. Baqalah kaxxa mattaco aceem faxa'mmay, amaate waa numul rabi amaatele» iyye. Taham Yaahu Baqalal yaamine mara inkih qida'gidih, ayrah keenik iyyeemik ten.
Sarrak Yaahu iyyemii, «Baqal edde nassakaxxe ayro neh xaga» iyye. Woo ayro xageenih.
Sarrak Yaahu Israayil-baaxol yan marah inkih farmo ruube. Too farmol Baqal yaqbude marak num raaqe'kal inkih yemeeten. Yemeete mari inkih Baqal elle yaqbuden qari culen. Too qari a exxaay woo exxa kibba heen.
Sarrakaay Yaahu, seeka-hayta-sartanak amo wagitak yen numuk iyyemii, «Baqal qibaadah culsah xagarat haan xer-kameswa baahay, Baqal yaqbude marah keef» iyye.
Sarrak Yaahu, Rekab-baxa-Yonadab is lih hayya heeh Baqal elle yaqbuden qari cule. Too waqdi Yaahu wokkel suge marak iyyemii, «Akke Baqal-yaqbude-marak kalih mari yemeetem kee amaate weem wagita. YALLA yaqbude mari yemeetek, wagita» iyye.
Tohuk lakal Baqalah cado akak carrisan sadgat kee mattaco abaana'gidih addah culen.
Yaahu woo qibaada elle aban qarik afal bacra-tabanih num heeh cabeh yen. Woo marak iyyeh yenemii, «Ta marak num macabinay inkih ken qidaay; keenik inki num caba num yenek, isi rooci edde aceele» keenik iyye.
Yaahu cado akak carrisan sadgat woo aracal akah xayyoose'nnak, woo qaskar kee qaskar abbobtik iyyemii, «Addah culay, yakkeenimiik inkih ken qida. Num keenik asillime kala» iyye. Too waqdi too qaskar kee qaskar abbobti siiben seefwa lih adda culeeniih, suggu 'ye mara inkih qideeniih raysa keenik giitak afah yeyyeeqen. Sarrak qarik saytun-arac deqsita aracak-iqiya fan gexen.
Woo saytun-qamiddu akak axcuk sugen qamidduy wokkel sugehiyya afah yeyyeeqeenih cararisen.
Baqal-elle-yaqbuduh-bicseh-suge-qamiddu bayissaay bututtukka heeniih, Baqal addal akak aqbuduk sugen qari carariseenih. Sarrak woo qari daacoh arac aben. Woo arac uxih a saaku fan daacoh aracah yan.
Yaahu tonnal Baqalah abak sugen qibaada bayseh.
Takkay immay usuk isih, kaak duma malikih suge Nabát-Yarobqam abe uma-taamay Israayil ummat dambit akah asak sugtehiyya abak suge. Malik-Yarobqam dahabak bicsen daheelah ceeloy Beetal kee Daan deqsita aracal bicsehiyya yuqbudeeh, Israayil ummatta inkih too dambit asise. Yaahu kaadu tohim yuqbude.
YALLI Yaahuk annah iyye. «Atu meqem abteeh, Acabak rade marak too anu kok aba excem inkih abte. Tonna-leemik ku durruyyat fereyhaytô hurah amma 'yaanam fan Israayil rasul malikwa abeyyoomuh qahdi koh cula» kaak iyye.
Tonna'mmay Yaahuh tu gactek, YALLAY Israayil doore Dageltah yanihiyyah xinto baguuk moggolinnaay; Malik-Yarobqam abe uma-taamay Israayil ummat dambit akah asak sugtehiyya kataatak suge.
Too dabaanal YALLI Israayil-rasi akkuk sugeemik daggoyseh yen. Suuriyah malikih yen Cadayel, Israayil-baaxok Ordon weeqaytuk ayrô-mawqat sugte baaxoy Arnon weeqaytuk Qarooqer deqsitta magaala fan takkehiyya gabat raaqise. Tohumuu, Gilqad kee Basan deqsita rasuy Gaad kee Ruuben kee Manasse mari elle sugehiyyak ten.
Wohuk kalah taniimiy Yaahu abba hee inkih, kaak agiiranni-taamah agantah, Israayil-Malikwah-Aydaada deqsita kitaabal tan.
Usuk elle rabeeh elle kaa yoogoqeenim, Samaariyah-magaala. Kay-baxi-Yowaahad kay aracal malik yekke.
Yaahu, Samaariyah-magaalal labaatanna kee bacra sanat Israayil-malikih suge.

Malik-Acadyah-inah ten Qatalya, tet baxa qideenim toobbe waqdi, dardaarinni elle amma axce raare mara inkih qidaanamih amri tecee.
Acadyâ-baxi-Yooqas dibuk raaqe. Aki mara lih kaa qide raareeni'mmay, kay annay Yahoosebqa deqsitta kaa raaqisseh rooci kaak waddeh. Is Acadyak abbâ-baxák teneeh Malik-Yacooram-baxák ten. Is Yooqas kee, inah innal kaa dacrisak sugte barra beyya hayteh, Yallih Qibaadah Qarih addat xinti-aracat ken tooqore. Toh akah abtem, kaa qide waana'gidik ten.
Lica sanatah Yahoosebqa awki-amo dacrisak, qibaadah qarih addat uqrat kaa sugusse. Qatalya too laca sanat malikáh sugte.
Malcinhaytô sanat sek-Yoyadaq malik-buxah marat dacayrih tan qaskar kee, malik buxa dacrissa qaskarak bool-abbah ten qaskarah, «YALLIH Qibaadah-Qari fan ama» 'yaanamih farmo ruube. Oson yemeeten waqdi, usuk niyat lem kaa'lih abe loonumuh titta ken geysiiseeh, YALLIH migaaqal ken xibsiiseh. Too waqdi Malik-Acadyâ-baxa-Yooqas ken yuybulleeh.
Sarrak aba keenik iyyemii, «Sabti ayro taamah tamaaten waqdi, sidochaytô-gaba siinik malik-qari dacrisak sugtaama.
Aki sidochaytô-gaba siinik kaadu Sur-deqsitta-afal dacayrih gactaama. Gersi sidochaytô-gaba woo gasol naharsi qaskarak darret kaadu dacayrih gacaanama.
Sabti ayro taamite waa namma gexoh tan qaskar kaadu, YALLIH Qibaadah-Qaril yan malikit dacayrih siinik gactaama. Siibten seef haysitta haay Malik-Yooqas dacrisaay gexinnaan ikke kaa'lih gexa. Siinil xayyoowinnaan numuuy qida» keenik iyye.
Qaskar abbobti, Yoyadaq keenik aba iyyem oggoleeniih; qaskarak sabti ayro taamah gexa mara kee gexe waa mara inkih, kaal baahen.
Yoyadaq, Malik Dawud macaxu kee goobuy YALLIH Qibaadah Qaril daanat sugtehiyya qaskar abbobtih yecee.
Sarrak siiben seef gabat le labha, malik dacrisaana'gidih, Yallih Qibaadah-Qarih dariifal ken hee.
Sarrak sek-Yoyadaq, Yooqas afah yeyyeeqeeh malik-kalabta kaat heeh, malik rasu elle xiinisa xinto kutbeh elle tan warkat kaal yecee. Tohuk lakal caxâ xaylok bicsen *zeytit kaa yuskuteenih; Yooqas tonnal malik yekke. Tohuk wadir suggu 'ye mari gaba aagaruk anay fayya haak, «Ani hay malik! Ani haay!» iyyen.
Malikáh-sugte-Qatalya qaskar kee ummatta abta xongolo toobbe waqdi, sissikuk YALLIH Qibaadah-Qari fan gexxe. Tokkel gaaboowe mari teetih suge.
Woo baaxol qaadah akah abak sugen innah, YALLIH Qibaadah-Qaril yan qamiddih garil, soola malik tuble. Bool-abbobtih ten qaskar kee *baanta yaagure maray maraasiyot kaa yabbixehiyya tuble. Farcatak yan maray waxxaq iyya kee baanta yaagurehiyya tuble. Toh tuble waqdi Qatalya niya teetik baxaqteeh sara isik qanxisseeh, «Gano leelaay, gano leelaay! Ah gano!» inte.
Sek-Yoyadaq, Qatalya YALLIH Qibaadah-Qarih deraafil tet qidaanam mafaxinnaay; tonna leemiik qaskar abbobti amriseh, «Ama qaskaray rooruh tanik gudeek hayya hay, tet beyaay; tet catam faxa mari yenek, ken qida» iyye.
Too waqdi tet yibbixeeniih, malik-qarih-daarat fan tet beeniih, Faras Culma deqsitta aracal tet qiden.
Sek-Yoyadaq, Malik-Yooqas kee ummatta, YALLIH mara yakkeeni'gidih, YALLA kee ken fanal bica abe. Tonnah kaadu, malik kee ummatta fanal tu'bica abe.
Tohuk wadir tokkel suggu 'ye mari inkih, Baqal elle yaqbuden qari gexeeniih bututtukka heen. Tokkel sugte sadgat elle abak sugen arooca kee, xeet kee cooxuk bicsen duyyey Yallih aftok yaqbudeenihiyya yiggiggileenih. Mattan deqsita numuy Baqal-yaqbude-mari seekih sugehiyya sadgat elle abak sugen aroocak foocal qiden.
Sek Yoyadaq YALLIH Qibaadah-Qarit dacrissa qaskar heeh.
Sarrak is kee qaskar-abbobtiiy malik buxah marat dacayrih tan qaskar kee, malik-buxa dacrissa qaskar, malik maraasiyya heenih, YALLIH Qibaadah-Qariik malik buxa fan kaa been. Raqqa 'te ummatta inkih lakak ken katayak malik qari fan ken lih gexxe. Wokke gufe waqdi Malik-Yooqas malik-qari qaskar akak culta afak culeeh, dardaarinni-korsil daffee.
Ummatta inkih ruffa 'teeh; Qatalya malik-buxal qideenimih sabbatah, magaalal karbacca intam masuginna.
Yooqas malik yekkem qumrik malciinit yan saakuk ten.

Israayil malikih yen Malik-Yaahu edde dardaareemih malcinhaytô-sanatat, Yooqas Yuudâ-malik yekkeeh; Yarusalaam magaalal morootom karma malikih suge. Kay ina migaaqah Xibya deqsitak teneeh; elle toobokem Bersabaq-magaalak ten.
Malik-Yooqas, suggu 'yem fan, YALLI kicna taamah taamitak suge. Woh akah tekkem, sek-Yoyadaq aba kaak axcinnaanim abak yeneemih sabbatak ten.
Tonna'mmay dumaak qibaada elle abak sugen aroocay fayyat raqtahiyya baateh manannaay; tonna-leemiik ummat woo aroocal sadgat abaanam kee qerto ruubaanam macabinnon.
Yooqas seekah secca 'yeeh annah keenik iyye, «YALLIH Qibaadah-Qaril yeceen lakqok dakaatah yeceen lakqo kee, isinni fayxiik yeceen lakqoh agantah inkih daanisa.
Kulli sek siinik lakqo kaal baahinnaan numih lakqo, YALLIH Qibaadah-Qariy raagehiyya edde bicsaana'gidih, daanisam kaal tan» keenik iyye.
Takkay immay woo mari, Yooqas malik yekkeemih labaatanna kee sidiica sanat tikka 'yam fan woo arac bicse'kal sugen.
Tonna-leemiik Malik-Yooqas, sek-Yoyadaq kee gersi seekah secca 'yeh, «Isin a Qibaadah-Qari akah bicse waytaanam macaay?» keenik iyye. Sarrak kaadu keenik iyyemii, «Tahak wadir Qibaadâ-Qari xayuk akah bica innah, siinil yeceen lakqo isin daanah gabat mahana» keenik iyye.
Seeka taham raabitteeh; YALLIH Qibaadah-Qarih-bicsa kaadu isinnih abe waanam kaadu oggoleenih.
Tohuk lakal sek-Yoyadaq sandug bahha heeh afa akak boohassa heek lakal, sadgat-elle-aban-aracak garil, sahda YALLIH Qibaadah-Qari akak culta afak migdi kabuk hee. YALLIH Qibaadah-Qarih-afal taamat tan seekal qibaadah-yamaate-mari yecee lakqo, seeka woo sandugut qidak sugte.
Sandugut mango lakqo gacinnaan waqdi, malik-kutbe-abeena kee kaxxa sek amma 'teh woo lakqo lowwu heenih sarrak olot haak sugen.
Woo lakqo kinnih gide yuktubeenih raaqiseenik sarra, YALLIH Qibaadah-Qarih-taamah-bici gabat akak yan marih gabal haak sugen. Woo mari kaadu woo lakqo YALLIH Qibaadah-Qarih-bicsih-duyye cooxuk bicsa mara kee xisne aba maraay
xeetik xisa mara kee xeet yaggileh ora marah acayuk sugen. Tonnah kaadu too lakqot, woo qarih bicsah faxxiima sariidâ-coox kee oren xeet kee, gersiimiy faxximma 'tahiyya edde xaamen.
Takkay immay too lakqot, lakqok bicsen kobbaayiy kee sacnitte kee faanus edde bargusan afti-xaylooy, baanta kee, tonnah kaadu, woo Qibaadah-Qarih addal sugte duyyey lakqo kee dahabak bicseenihiyyak tu edde mabicsinnon.
Too lakqo tikki 'taamak inkih YALLIH Qibaadah-Qari bicsa marih cawal kee, bicsah faxxinta duyyeh limot culsen.
Taamak saqoltih yen mari digga leeh yaaminen marak teneeh; tonna-leemiik lakqo looweenih keenil yeceenim faxxiimak mananna.
Edde-asen-qellatih-cakkih-baahan-sadgatih lakqo kee dambi-kalootuh baahan sadgatih lakqo, YALLIH Qibaadah-Qarih-bicsah acayuk masuginnoonuy; seeka isih haysitak sugte.
Too dabaanal Suuriyah-Malik-Cadayel, Gat-deqsitta-magaala yibbixeh gabat raaqiseh yen. Sarrak Yarusalaam kaadu yabbixeemil malse.
Malik-Yooqas, kaak naharat sugte malikway Yacoosafat kee Yooram kee Acadya deqsitak sugtehiyya YALLIH qibaadah baaheenih sugen mattacot, isi mattaco osissa heeh, kalah kaadu Yallih Qibaadah-Qaril duyye edde daanisan aracat suggu 'ye dahab kee, malik qarit suggu 'ye dahabak tu macabinnay inkih Malik-Cadayelih mattacoh ruube. Too waqdi Malik-Cadayel isi qaskar Yarusalaamak yeyseerreh.
Wohuk kalah taniimiy Malik-Yooqas abba heehiyya inkih Yuudâ-Malikwah-Aydaada deqsita kitaabih addal tan.
Doolat-saqoltik namma num Malik-Yooqasak abtu waytaamal malisse. A namma num Simqat-baxa-Yodakar kee Soomer-baxa-Yahodbadak ten. Kaa elle qideenim, Silla fan ooba gitak Beet-Millo deqsita caafatak ten. Yooqas, Dawud-Magaalah addal malik kee malik buxah mara edde yoogoqen kabrit yoogoqen. Kay baxi-Amaxya kay lakal malik yekke.

Acadyâ-baxi-Yooqas, Yuudak malik edde yekke labaatanna kee sidochaytô-sanatat, Yaahu-Yowaahad Israayil-malik yekke. Sarrak Samaariyah magaalal taban kee malciina sanat malikih suge.
Yowaahad YALLAL dambi lem baahak sugeeh, kaak duma malikih suge Nabát-Yarobqam abe uma-taamay Israayil ummat dambit akah asak sugtehiyya kataatak suge. Edde suge uma-taama way macabinna.
Tohuk gexxaamah, YALLI Israayil yinqibeeh; Suuriyah malik Cadayel kee kay baxay Banihadad deqsite keenit ruube. Too qaskar Israayil marak mango adda teyse.
Yowaahad YALLA kallaceeh; YALLI, Suuriyah-malik Israayil-ummattat uma'nna xukkutak sugem yuble waqdi, ken cateh.
Suuriyah marih gabak ken yeyyeeqe wadeena keenih ruube. Tonna-leemik Israayil mari dumak kaxxih amaanah gacen.
Tonna'mmay Israayil mari, Yarobqam ken yuybulleeh cabe dambih abittok maraaqinna. Tohuk kalah kaadu, migaaqah Aseera deqsittaamay yaqbudeenihiyyah astah heenih sugen gurmudda Samaariyal elle suge aracak makalinnon.
Yowaahad qaskarak raqtem dibuk kontom qaskariitay faras amok qeebi aba kee, tabna gaariy faaris beyahiyya kee ibi qaskarak tabna alfih numuk ten. Wohuk fulah raqtem Suuriyah malik keenik selli heeh, keenit ballaaqet akah yaaqiten innah aaqatuk suge.
Wohuk kalah taniimiy Yowaahad abehiyya kee, usuk luk yen agiiranni Israayil-Malikwah-Aydaada deqsita kitaabih addal tan.
Rabe saaku Samaariyah magaalal kaa yoogoqen. Kay lakal kay-baxi-Yahoqas malik yekke.
Yooqas Yuudâ-malik edde yekke soddom kee malcinhaytô sanatat, Yowaahad-Yahoqas Israayil-malik yekke. Too malik Samaariyah-magaalal taban kee lica sanatah malikih suge.
Usuk kaadu YALLAL dambi lem baaheeh, kaak duma malikih suge Nabát-Yarobqam abe uma-taamay Israayil ummat dambit akah asak sugtehiyya kataatak suge.
Wohuk kalah taniimik Yahoqas abba heem kee kay agiirinnay Yuudak malikih yen Amaxya deqsita numut abe qeebit yuybulleehiyyah agantah, Israayil-Malikwah-Aydaada deqsita kitaabih addal tan.
Yahoqas rabe saaku, kay baxi-Yarobqam kay lakal malik yekke. Yahoqas Samaariyah-magaalah-addal malik buxah mara elle yaaguqen magaqat yoogoqen.
Wohuk duma, nabi-Eliisaq kaxxa lakimah lakmiseeh; kaxxam biyaakitaah deerih yan waqdi, Israayil malikih yen Yahoqas kaat boysita'gidih yemeete. Kaa yuble waqdi amol kaak weeqeeh, «Yi abbaw, yi abbaw, Israayil kalaluh lem kook sugte» axcuk boogise.
Too waqdi Eliisaq, «Gexay gayse kee gaysê-xaylo bah» kaak iyye. Yahoqas gexeh kaal baahe waqdi,
«Taway qalaamissa'gidih bical gac» kaak iyye. Malik qalaamah bical gacca 'ye waqdi, Eliisaq gabal gaba kaak hayya hee.
Sarrak malik, Eliisaq kaak elle iyye innal, qari taagatay Suuriyah rasu fan yafkunehiyya fakka hee waqdi, nabi, «Taway gaysê-baxa rub» kaak iyye. Malik too gaysê-baxa akah ruube innaak Eliisaq «So! Teymeeqeh, tahaysa atu YALLIH gaysê-baxay YALLI Suuriyah marak edde yaysu waahiyya akketto. Afeek deqsita aracal qeebi keenit abettooh, keenik aysetto» kaak iyye.
Tohuk lakal malikik iyyemii, «Gaysê-xaylo qagisay baahay baaxo edde mud» kaak iyye. Malik woo gaysê-baxat baaxo sidiica adda mudeeh sarrak yeyseedeeh;
nabi Eliisaq toh yinqibeeh, too waqdi malikik iyyemii, «Baaxo koona adda akki kee laca adda akki muddam kol teneeh, tonnal, Suuriyah marak agaagul sinni iisah aysuk ten. Awayah tu gactekiiy, sidiica addak biso keenik mataysa» kaak iyye.
Eliisaq rabeeh kaa yoogoqeenih.
Too dabaanal Mooyabah yooboke mari sugum wakti butta tikka 'yeh amaatuk Israayil mara wararak sugen.
Ayrok teena Israayil mari rabe num aagaquk sugen waqdi, taaxige mara amaatih yublen. Too waqdi aagaquk sugen numih ginaada Eliisaq kabrih addat qideenih cabeenih isinnih kuden. Woo raysi Eliisaq-lafa xage waqdi, woo raysal rooci yuduureeh edde ugteh solla 'ye.
Suuriyah malikih yen Cadayel, Yowaahad malikih suggu 'yem fan Israayil marat xukkutak suge.
Takkay immay YALLI kaxxam keenih racmatak sugeemih sabbatah, bayi ken mahanna. Abraahim kee Iscaak kee Yaqkuubuh cule xaganih sabbatah ken catak suge. YALLI, a saaku fanah, isi marat darre macabinna.
Suuriyah malikih yen Cadayel rabek lakal, kay baxi Banihadad malik yekke.
Banihadad kee Israayil-malikih yen Yahoqas qeebi tittat abte saaku, Yahoqas qeebil Banihadadak yeyseh. Yahoqas sidiica adda qeebil kaak yeyseeh; duma Banihadad-abbah yen Cadayel kay abbak qeebit raaqise Israayil-magaalooli, Yahoqas qeebit kaak gacse.

Yowaahad-baxi-Yahoqas Israayil-malik edde yekke nammayhaytô sanatat, Yooqas-baxi-Amaxya Yuudâ-malik yekke.
Malik naharak yekke saaku labaatanna kee koona karmat yen. Sarrak Yarusalaam addal labaatanna kee sagla liggida malikih suge. Kay ina migaaqah Yahoqaddin deqsitak ten. Elle toobokem, Yarusalaam magaalak ten.
Amaxya YALLI kicna taamah taamitak yene'mmay, Yalli yeyyeeqe xinto kee amri, akak rade Dawud elle oggolak yen innal, moggolinna. Isi abba-Yooqas-raatat gexak suge.
Tonna'mmay dumaak qibaada elle abak sugen aroocay fayyat raqtahiyya baateh manannaay; tonna-leemiik ummat woo aroocal sadgat abaanam kee qerto ruubaanam macabinnon.
Amaxya malik tikka 'yeh qande baahe saaku, kay abbay malik sugehiyya qide maray doolatak saqoltih sugehiyya caneh qide.
Takkay immay Yallih xinto elle tan kitaabay Muusal obtehiyya elle inta innal, oson abeenimih ken xaylo maqidinna. Too xintol, «Abba baaheemih xaylo maqidinaay, xaylo bahteemih abbobti maqidina» 'yaanam tan. «Numul rabi elle yamaatem, dagaak num isih baahe umaane» 'yaanam tan.
Amaxya Edomuh yooboke marak tabna alfi qaskariita Qasbo-le-Golo deqsitta golol qide. Silaq deqsitta magaala qeebit yibbixeeh; Yoktaqel 'yaanam migaaqah teetik iyye. Ta saaku fan too migaaqal tet yaaxigen.
Amaxya Israayil-malikih-yen-Yowaahad-baxa-Yahoqasah farmo ruube. Farmoh kaak iyyeemih, «Qeebih yoo duude tellek, bical gacay» 'yaanam farmoh kaah ruube.
Malik-Yahoqas too farmo kaal gacseemih, «Dumah yan saaku Lubnaan rasuk qaleh amol tooboke keenan le caxâ-baxa *sariddoh farmo rubte, iyyen. ‹Ku baxá yi baxah digbis› 'yaanam rubte, iyyen. Tohut yanin waqdi kaxxa ali yemeeteeh taaxige caxah-baxat taqqa 'ye waqdi, itqat edde tet yiggiggile, iyyen.
Hay Amaxyaw, Edom marak qeebih teyseemih hidah rabtam kok ableh an. Yoo qeebih suumuttam, koo kee ku marah baati xalelem mataaxigaa? Maabinay, geyte iisa koo xiqtay inxicaay, is buxal elle idiy, qeebi hinnak» 'yaanam kaah ruube.
Amaxya too yab kaak cineh. Too waqdi Malik-Yahoqas isi kee isi marah gaaduh kaah gexeeh, Beet-Semes deqsita aracal qeebi kaat abe. Beet-Semes Yuudâ-baaxol geytima araca.
Amaxyâ-qaskar qeebil gacteeh, qaskar takkeemik kudak isinni buxaaxih fan gacen.
Israayil malikih yen Yahoqas, Amaxya yibbixe. Tohuk lakal Yarusalaam fan gexxi 'yeeh, Yarusalaam magaalat maroh tan gasok Efrayim-Afak xabba haanamaay Rukni-Afa deqsita aracah amma 'yaanam tan gaso bututtukka hee. Too arac xexxaarah namma boolih gide mitrik akkuk yen.
YALLIH Qibaadah-Qari kee malik-qarik-duyye-elle-daanisan-aracal sugga 'te duyyek limo-gibdi-duyyeey dahab kee lakqok geyya heem tu macabinay, inkih beeh, Samaariyah-magaala fan luk gexe. Tonnah kaadu, carbit yibbixe mara seewah gabat bee.
Wohuk kalah taniimiy Yahoqas abba heehiyya kee, kay agiirinnay Yuudak malikih yen Amaxya deqsita numut abe qeebit yuybulleehiyyah agantah, Israayil-Malikwah-Aydaada deqsita kitaabih addal tan.
Yahoqas rabe saaku, Samaariyah magaalal malik buxah mara elle yaaguqen magaqat kaa yoogoqen. Kay lakal kay baxi-Yarobqam malik yekke.
Yuudak malikih yen Yooqas-baxi-Amaxya, Israayil-malikih-yen-Yahoqas rabek lakal, taban kee koona liggida suge.
Wohuk kalah taniimiy Amaxya abehiyya Yuudâ-Malikwah-Aydaada deqsita kitaabih addal tan.
Yarusalaamal sahda Amaxya qidimil malisse. Toh yoobbe waqdi Amaxya woo magaala cabeh Laakis deqsitta magaala fan megloh gexe. Takkay immay rabah kaah malse mari lakat kaak gexeh kaa qide.
Ginaada kaak farasal hayya heenih Yarusalaam fanah beeniih, tokkel Dawud-Magaala deqsita caafatal malik buxah mara edde yoogoqen kabrit kaa yoogoqen.
Tohuk lakal Yuudâ-mari kay baxay migaaqah Quddiyya deqsitak yeneeh karmak taban kee leceeyit yenehiyya malikih heen.
Quddiyya isi abba rabek lakal, Eelat deqsitta magaalay qeebit raaqiseenihiyya Yuudah gacseeh nammeyhaak tet xise.
Yooqás-Amaxya Yuudâ-malik edde yekke taban kee konoyhaytô liggidat, Yahoqas-baxi-Yarobqam Israayil rasuk Samaariyah magaalal Israayil-malik yekke. Usuk morootom kee inki liggida malikih suge.
Takkay immay usuk kaadu YALLAL dambi lem baaheeh; kaak duma malikih suge Nabát-Yarobqam abe uma-taamay Israayil ummat dambit akah asak sugtehiyya kataatak suge.
Israayilik beenih sugen baaxok kilbat le kabut raqta Camat deqsita daabay gitah gacaanahiyyak xabba haanamaay Rabe-Badah amma 'yaanam tan baaxo inkih gacseh. Tonnah tanim akkelem, dumaak YALLAY Israayil doore Dagelta kinnihiyya isi naqasuh yan Amittay-baxa-nabi-Yoonasah warseh sugeeh; usuk kaadu ummatah warseh suge. Nabi-Yoonas Gat-Ceefar deqsita aracih numuk ten.
YALLI Israayil-marat yakkeenimik yakkeh yan biyak yubleeh, Yallak sah ken cattam mananna.
Tonna kinnuk, inkitanuuk bayisaah, sarrak akah andarre waan innah, saabo ken cabsiisam mafaxinna. Tonna-leemiik Yahoqás-Yarobqam gabat ken cate.
Wohuk kalah taniimiy Yahoqás-Yarobqam abehiyyak kay agiiranni yanu, Damasko kee Camat Israayilih elle gacse inni yanu, Israayil-Malikwah-Aydaada deqsita kitaabih addal yan.
Yarobqam rabe saaku, Israayil-malikwa edde yoogoqen magaqih aracat kaa yoogoqen. Kay lakal kay baxi-Zakariyya kay aracal malikih raaqe.

Yahoqás-Yarobqam Israayil-malik edde yekke labaatanna kee malcinhaytô sanatat, Amaxyâ-baxi-Quddiyya Yuudâ-malik yekke.
Malik naharak yekke saaku, karmak taban kee leceeyit yeneeh, Yarusalaam magaalah addal kontom kee namma karma malikih suge. Kay ina Yakolyaahu deqsitak teneeh; elle toobokem, Yarusalaam magaalak ten.
Quddiyya isi abbah raatat gexak, YALLI kicna taamah taamitak yen.
Tonna'mmay dumaak qibaada elle abak sugen aroocay fayyat raqtahiyya baateh manannaay; tonna-leemiik ummat woo aroocal sadgat abaanam kee qerto ruubaanam macabinnon.
YALLI kaxxam gibdi dalkay arab takmehiyya Quddiyyal ruubeeh; too dalka rabba 'yam fan kaa'lih sugte. Too dalka kaa tibbixeemih, sinaamak baxsimeh dibuk yan qarit yeneeh; kay baxaay Yootam deqsitahiyya kay aftok baaxo xiinisak yen.
Wohuk kalah taniimik Quddiyya abba heem inkih Yuudâ-Malikwah-Aydaada deqsita kitaabih addal tan.
Quddiyya rabe saaku, Dawud-Magaalal malik buxah mara edde yaaguqen aracat kaa yoogoqen. Kay lakal kay baxi-Yootam malik yekke.
Quddiyya malik edde yekke soddom kee bacarhaytô sanatat, Yarobqam-baxi-Zakariyya Israayil-malik yekke. Sarrak Samaariyah-magaalal lica alsah malikih suge.
Kay kaxxa abbobtik kaxxih YALLAL dambi lem baaheeh, kaak duma malikih suge Nabát-Yarobqam abe uma-taamay Israayil ummat dambit akah asak sugtehiyya kataate.
Sarrak Yaabes-baxi-Sallum kaa elle qidu waa malah malseeh, ellecaboh sinam foocal kaa qide. Kaa qidek lakal kay aracal isih malikih gace.
Wohuk kalah taniimiy Zakariyya abehiyya Israayil-Malikwah-Aydaada deqsita kitaabih addal tan.
YALLI duma yan saaku Malik-Yaahuh xagana culeeh iyyeemih, «Ramad kok fereyhaytoh adoh amma 'yam fan Israayil baaxol malikwa akkelon» 'yaanam iyyeh yen. Toh elle iyye innal duudussu hee.
Quddiyya Yuudak malik edde yekke soddom kee sagalhaytô liggidat, Yaabes-baxi-Sallum Israayil-malik yekke. Samaariyah-magaalal inki alsa malikih suge.
Gaddi-baxi-Manacem, Tirxak Samaariya fan gexeeh; Sallum wokkel qideeh kay aracal malik yekke.
Wohuk kalah taniimiy Sallum abba heehiyya kee, malik qiduh abeh yan mala Israayil-Malikwah-Aydaada deqsita kitaabih addal tan.
Manacem Tirxâ-magaalak amaatuk suge waqdi, Tifsac-magaala inkitanuuk bayse. Tet addal suge mara seleh. Toh akah abem, woo magaalal suge mari gaba yacayu cineemih abe. Tet dariifal tan arooca inkih bayseh. Idqa agabuk kinni way bagu fake.
Quddiyya Yuudak malik edde yekke soddom kee sagalhaytô sanatat, Gaddi-baxi-Manacem Israayil-malik yekke. Usuk Samaariyah magaalal tabna sanat malikih suge.
Manacem kaadu YALLAL dambi lem baaheeh; kaak duma malikih suge Nabát-Yarobqam abe uma-taamay Israayil ummat dambit akah asak sugte kataatak suge.
Migaaqah Tiglat-Fileeser deqsita numuy Assuuriyak malikih yenehiyya Israayil rasu warare. Manacem soddom kee affara alfih kiilo lakqok kaah yecee. Too lakqo kaah akah yeceem, woo malik cato kaah yakke'gidiiy, tonnah kaadu, kay abbootan diggoowaah, nagay cayla baaha'gidik ten.
Manacem woo lakqo Israayil gaddaleelak gaaboyseeh, kulli numuluuy kontom garsi keenik hee. Manacem too lakqo kaah yecee waqdi, Assuuriyah-malik Israayil baaxo cabeh, isi baaxo fan yuduure.
Tohuk kalah taniimiy Manacem abehiyya inkih Israayil-Malikwah-Aydaada deqsita kitaabih addal tan.
Usuk rabe saaku, kay baxi kay aracal malik yekke. Kay baxi migaaqah Fekacya deqsitak yen.
Quddiyya Yuudak malik edde yekke kontomhaytô sanatat, Manacem-baxi-Fekacya Israayil-malik yekke. Sarrak Samaariyal namma sanat malikih suge.
Usuk kaadu YALLAL dambi lem baaheeh; kaak duma malikih suge Nabát-Yarobqamay Israayil mara dambi le abittot asisak sugehiyyah raatat gexe.
Ayrok teena Fekacya-qaskar-abbobtik numuk teenah yen Fekac deqsita num, kontom numuy Gilqad-rasuk temeetehiyya wakalih haysitta heeh, Fekacya Samaariyah addal malik qarik iqiyal edde rebsiman golik addal yan waqdi, amma 'yeenih, kaa kee gersi namma numuy Argob kee Ariye deqsittehiyya qiden. Tohuk lakal Fekac kay aracal isih malik yekke. Fekac Ramalyaahû-baxak ten.
Wohuk kalah taniimiy Fekacya abba heehiyya inkih Israayil-Malikwah-Aydaada deqsita kitaabih addal tan.
Quddiyya Yuudak malik yekkeemih kontom kee nammeyhaytô sanat gufe saaku, Fekac Israayil-malik yekke. Sarrak Samaariyal labaatanni liggida malikih suge.
Usuk kaadu YALLAL dambi lem baahak yen. Kaak duma malikih suge Nabát-Yarobqam abe uma-taamay Israayil ummat dambit akah asak sugtehiyya kataatak suge.
Fekac malikih suge dabaanal, Assuuriyah malikiy migaaqah Tiglat-Fileeser deqsitahiyya Qiyon kee Aabil-Beet-Maqka kee Yanowac kee Kedes kee Caxor deqsitta magaalooli kee, tonnah kaadu, Gilqad kee Galiil kee Naftaali marih baaxo Israayilik raaqiseh. Woo baaxol suge mara Assuuriya fan seewah bee.
Quddiyya-baxi-Yootam Yuudak malik edde yekke labaatanhaytô sanatat, Eela-baxi-Hosiqa, Fekac qidaamal malse. Sarrak kaa qideeh; kaa qidek lakal kay aracal isih malik yekke.
Wohuk kalah taniimiy Fekac abba hee inkih Israayil-Malikwah-Aydaada deqsita kitaabih addal tan.
Fekac Israayil-malik edde yekke nammayhaytô sanatal Quddiyya-baxi-Yootam Yuudâ-malik yekke.
Yootam too saaku labaatanna kee koona karmat suge. Usuk Yarusalaamal taban kee laca sanatah malikih suge. Kay ina Yaruusa deqsitta barrak teneeh; tet abba Saaduk deqsitak yen.
Isi abbah raatat gexak sugeeh, tonna-leemik YALLI kicnam abak suge.
Tonna'mmay dumaak qibaada elle abak sugen aroocay fayyat raqtahiyya baateh manannaay; tonna-leemiik ummat woo aroocal sadgat abaanam kee qerto ruubaanam macabinnon. YALLIH Qibaadah-Qarih kiblati-kabih culmah arac xissem, Yootamak ten.
Wohuk kalah taniimiy Yootam abehiyya Yuudâ-Malikwah-Aydaada deqsita kitaabih addal tan.
YALLI, Suuriyah-malikiy Raaxin deqsitak yenehiyya kee Israayil malikih yen Fekac, Yuudah-ummatat qeebi aba'gidih ruubem, too saakuk ten.
Yootam rabe saaku, Dawud-Magaala deqsita caafatal malikwâ-buxah mara edde yaaguqen magaqat kaa yoogoqen. Kay baxi-Acad kay aracal malik yekke.

Israayil malikih yen Ramalyaahû-baxi-Fekac reedeemih taban kee malcinhaytô sanatat, Yootam-baxi-Acad Yuudâ-malik yekke.
Acad malik yekke saaku qumrik labaatanni karmat yen. Yarusalaam magaalah addal taban kee lica sanat malikih suge. Takkay immay isi kaxxa abba Malik Dawud raatat gexak masuginnay, YALLAY kay Dagelta kinnihiyya niqba taamat asak suge.
Duma sugte Israayil amoytiitik kaxxih, Yalli niqbam abak suge. Ayrok teena Acad girat isi baxa sadgatah qide. Usuk woh akah abem, Israayil-mari yamaateemik naharal woo baaxol suge maray YALLI yeyyeeqehiyyak raaqisen umâ-yabulih-tan qaadah gabbaaqiyyak ten.
Diini maleela qibaada elle abta aroocakaa, koomaamih amo takku, silal le cooxih guba takku, too aroocal Acad sadgatah saq elle qidaah, qaydarus elle qeerisak suge.
Suuriyah-malikih yen Raaxin kee, Israayil-malikih yen Fekac Yarusalaam-magaala gaadeeniih, marot tet heen. Takkay immay Acadak qeebil yaysoonu yeffereenih.
Too saaku Edom-malik, Eelat-magaala qagseh qeebit yibbixeeh, Yuudâ-maray wokkel sugehiyya tet addak yeyyeeqeh. Sarrak Edomuh yooboke mari too magaalal isih dabqih gaceeh, a saaku fanah teetil elle yanin.
Acad sarrak Assuuriyah malikih yen Tiglat-Fileeser fan farmo ruube. Iyyeemih, «Anu atu aba axcinnaanim abaah, ku amrih yan num kinniyo. Tonna'mmay ta saaku yoh amay, Suuriya kee Israayil qaskaray yoh gaaddahiyyak yoo cat» 'yaanam farmoh ruube.
Farmo elle ruube maral YALLIH Qibaadah-Qari kee malikwa dabqah elle gacta qarik duyye-elle-daanisan-aracak bee dahab kee lakqo mattacoh kaah ruube.
Malik Tiglat-Fileeser, Acad kaah ruube farmol, qaskar luk Damasko gaaduh yemeeteeh magaala qeebit raaqise. Sarrak woo magaalah mara Kiir baaxo fan seewah bee. Malik Raaxin qideh.
Tohuk lakal Malik Acad Damasko gexeeh, Tiglat-Fileeserit yongoorowe. Tokkel soolisen mansafay sadgat elle abaana yuble. Too waqdi sek Uriyya deqsita seekih farmo ruubeh, kaak iyyeemih, «Gexay hununuh tama'nnah yan sadgat elle yaceen arac bicisay sug» iyyeeh, isik naharat tohih ceelo kaal ruube.
Uriyya gexeeh, Acad yamaateemik dumal, hununuh too aracih gurral, sadgat arac bicseh kaah suge.
Acad Damaskok yuduure waqdi, sadgat arac biceh kaah suge. Garih akak xayyoowa 'yeh ceela'nna wagga heek lakal,
sadgatah cado akak cararisan saq elle qide. Daro kaadu sadgatah baaheeh, qinabak bicsen kamri faaroh elle caxe. Tonnah kaadu, amaanah-xiinaanamih-asta-yakke-sadgatah saq qideeh, too saqih qabala bagul akak rife.
Dumaak YALLIH qibaadah qiden sadgatah heenih sugen aracay nacaasak bicseenihiyya, YALLIH Qibaadah-Qarik foocal, qusba sadgat arac kee Qibaadâ-Qarik fanal gace. Sarrak tokkek kalla heeh, isih xise qusba aracak kilbat le kabut hee.
Tohuk gaba kalla hee waqdi, sek Uriyyak iyyeemiih, «Yi kaxxa sadgatih aracal, saaku saaku cado akak carrisan saq qida; carra carra sadgatah baahan daro cararisa. Kaadu malik kee ummat sadgatah bahta daro kee, saqay cado akak cararisaanahiyya kee, ummat bahta qinabak bicsen kamrih sadgat elle ucuy. Sadgatah qidda haan saqih qabal bagul akak rif. Woo nacaasak bicsen sadgat-aracah tu gactek, Yalli yok faxam elle aaxige astah yoh hay» iyye.
Sek Uriyya toh, malik kaak aba elle inxicca 'ye innal, abe.
Acad kaadu YALLIH Qibaadah-Qaril ten nacaasak bicsen gaariirak galdaddaqin nacaas kaleeh, woo gaariirah amol sugte sacnitte wokkek kaleh. Tonnah kaadu, taban kee namma awur ceeloy nacaasak bicseenihiyyah amol yen kaxxa tanakay nacaasak bicseeni wokkek kalla heeh, xaak bicsen rakiiboh amol hee.
Tohuk kalah Assuuriyah malik kaak faxak sugeemih sabbatah, YALLIH Qibaadah-Qarih addal xisen iraawo-le-aracay sabti qiidih ayroh heeni wokkek kaleh. Tonnah kaadu YALLIH Qibaadah-Qarih afay malikwa dibuk qibaadah akak culta'gidih bicseenihiyya alfeh.
Wohuk kalah taniimiy Acad abba heehiyya Yuudâ-Malikwah-Aydaada deqsita kitaabih addal tan.
Acad rabe saaku, Dawud-Magaalal malikwâ-buxah mara edde yaaguqen magaqat kaa yoogoqen. Kay baxi kay lakal malik yekke. Migaaqah Ciskiyyaahu deqsitak yen.

Acad Yuudâ-malik edde yekkeemih taban kee nammayhaytô sanatat, Eela-baxi-Hosiqa Israayil-malik yekke. Sarrak Samaariyah-magaalal sagla sanat malikih suge.
Usuk kaadu YALLAL dambi lem baaheh immay kaak duma Israayil-malikwah suge marih gide dambik maabinna.
Assuuriyah-malikiy migaaqah Salmaneser deqsitahiyya Israayil-rasut qeebi abe. Sarrak Hosiqa kay gubal gace. Tohuk lakal kulli sanatal qusuur kaah acayuk yen.
Takkay immay sarrak Hosiqa, Masri-malikiy migaaqah Soo deqsitahiyyah farmo ruubeh, «Yoh amay yoo cat» 'yaanam iyyeeh, kulli sanatal Assuuriyah-malikih ruubak yen qusuur yeyseedeh. Assuuriyah malik toh yoobbe waqdi, «Hosiqa casbit haa» iyyeh casbit kaa haysiise.
Tohuk lakal Assuuriyah-malik Israayil baaxo yibbixeeh, Samaariyah-magaala marot hee. Marot tet abbaxuk sidiica sanat tikka 'yek sarra tet yibbixeh. Tohum, Hosiqa malik edde yekke sagalhaytô sanatak ten. Israayil mara seewah Assuuriya fan beeh, wokkel ken nookise. Garab Calac magaalal nookiseeh, gersi mara keenik Cabor weeqaytih garil Goodan deqsita rakaakayal nookise. Wohuk raqtem kaadu Meediya deqsita marih-magaaloolil nookise.
Toh akah tekkem, Israayil-mari YALLAY ken dooreh Masri malikik ken cateeh Masril edde sugen caalatak ken yeyyeeqehiyyal dambi lem baaheenimih sabbata. YALLA cabba heenih xeet kee coox yuqbuden.
Israayil-mari, woo-baaxol-keenik-duma-suge-maray YALLI ken taagah baaxok yeyyeeqehiyya abak suge dambi abeeniih; tohuk kalah kaadu, kulli malik keenik abak suge uma taama kataaten.
YALLI, «Amah umahak, maabina» keenik akak iyye taama uqurat aben. Eelli haan magaaloolik qunxa magaala takku, kaxxa magaalay gasot maroh tani takku, duyye elle yaqbuden arooca xisen.
Kulli koomay fayya lehiyyah amo kee kulli caxah gubal, xeetik bicsen qamidway taahirik tan akak iyyaanahiyya kee, Aseera deqsittaamay yaqbudeenihiyyah astah heenih sugen gurumuuda soolisen.
Too duyyeeyah qibaadah aroocal qaydarus qeerisak, keenik duma wokkel suge maray YALLI woo baaxok yeyyeeqehiyyah raat kataaten. Kaxxam uma umaanet aseenih, YALLAT naqabu culseeniih,
kay kitaabay, «Yallak kalihim maqbudina» keenik iyyah yab cineenih.
YALLI, isi farmoytit kee nabuwwa, Israayil kee Yuudâ-marah ruubak suge. Too nabuwwa kee farmoytit, «Ummatey, maabitina. YALLI, ‹Yi amri oggola, yi kitaabay sin kaxxa abbobti dabaanaak obtehiyyay nabuwwâ-gabal siinih heehiyya intam aba› siinik iyya» axcuk sugte.
Takkay immay ken yab cinak sugeeniih; isinni kaxxa abbobtik kaxxih, YALLAL maamininnoonuuy, kay yab ayti akak taabbe mara makkinnon.
Tu xiqe sinni xeet kee cooxuy gabak bicseenihiyya yaqbudeeniih, isinnih kaadu tu xiqe sinni mara yekken. YALLI keenih kale aylahut baaqid luk manannoonuy; usuk keenil oobise amri cineeniih, ken kaxxa abbobti lih hee bica xaguroonu cineenih. Toh cabba heenih ken dariifal tan baaxooxah maray YALLI «Oson abeenim maabina» keenik akak iyyehiyya abaanam baahen. YALLI aba iyyem cineenih.
YALLAY ken doorehiyya keenil oobise amri cineeniih, Yallih aftok dahabak bicissa heen namma daheltih ceelo yuqbuden. Migaaqah Aseera deqsittaamay yaqbudeenihiyyah astah heenih sugen gurmudda soolisen. Tohuk kalah, cutuukâ-qibaada kee Baqal-deqsitta-duyyeh-qibaadat gacen.
Too duyyey yaqbudeenihiyyah isinni xaylok labim kee sayim girat sadgatah qidaanam baahen. Kalluwalle kee ramli qida maral fayu esseren. YALLIH garil dambik loowintaamat aseeniih, YALLAT naqabu ugsen.
Tohuk gexxaamah YALLI Israayil-mara yinqibeeh isi garik ken xiiriyeh. Keenik raqtem, dibuk Yuudâ-mara.
Tohuh, Yuudâ-mari kaadu YALLAY ken Dageltah yanihiyyah amri moggolinnoonuy, Israayil-mari abak sugem aben.
Tonnal YALLI inkih yan Israayil mara yinqibeeh; ken digaaleh, ken naqboytiitiy racmatta sinnih gabal ken hee. Ellecabol isi garik ken xiiriyeh.
YALLI, Yuudâ-marak ken baxsek lakal, Israayil-mari Nabat-baxa-Yarobqam malikih haysiteeh; usuk kaadu YALLIH gitak ken yeyyeeqeh kaxxam gibdi dambit ken asise.
Oson Yarobqam-gita kataateeniih; usuk rabek lakal, uxih usuk abba hee dambi aben.
Sarrak ellecabol, isi nabuwwak akah inxicca 'ye innal, isi garik ken xiiriyeh. Tonna-leemiik Assuuriyah-baaxo ken yiskiliqeeh tokke fan seewah ken been. Ta saaku fanah tokkel yanin.
Assuuriyah-malik, Baabelon kee Kuut kee Qiwwa kee Camat kee Safarwayim deqsitta magaaloolik sinam beyya heeh, Israayil-mari akak yiskiliqen Samaariyah-rasul tan magaaloolil nookise. Tonnal too mari Samaariyah-rasul tan magaalooli isinnih raqsiteenih, elle nooken.
Wokke naharak gufen waqdi, YALLIH qibaada abak masuginnon. YALLI toh yuble waqdi, ken takamu wayta lubooka keenit ruube. Too lubooka tu keenik qiddeh.
Too waqdi Assuuriyah-malikih toh warseeniih; kaak iyyeenimih, «Atu Samaariyah magaaloolil nookisse mari, a-baaxoh-yalli faxam yaaxigeenih mayaniinaay; tonna-leemik a-baaxoh-yalli ken takamu wayta lubooka keenit ruube» iyyen.
Malik toh yoobbe waqdi, «Ama seewah orbisne marak seekik teena dooray keenih ruubaay; ‹Samaariyah-baaxoh-yalli xintoh-lem-kee-faxam ummat baris› kaak inxicay kaa ruuba» iyye.
Sarrak too seekiy Israayilih yoobokehiyya wadir Samaariya fan yuduureeh; tokkel Beetal deqsitta magaalal dabqih gace. Tokkel YALLAL elle yaamineeniih kaa elle yaqbuden gita ken barse.
Samaariyal gace marah tu gactek, uxih isinni xeet kee cooxih qibaadat gaceeniih; duma woo baaxol suge mari xiseh cabe qibaadah-qarway fayya-le-aroocal heenihiyyal, too duyyeeyah ceelo heen. Kulli mari keenik elle-gacen-magaalal, too akak-yemeeten-magaaloolil sugen saaku elle aamanuk sugen duyyeeyah ceelo haysiten.
Baabeloonuk yemeete mari Sukkot-Banot akak iyyaanamay yallah loonu elle yaqbudoonu waan arac heen. Kuutuk yemeete mari Nergal akak iyyan duyyey yallah loonuh ceelo haysite. Camatak yemeete mari Asiima akak iyyan duyyey yallah loonuh ceelo haysiten.
Qiwwak yemeete mari Nibcad kee Tartak akak iyyan duyyey yallah loonuh ceelo haysiten. Safarwayimik yemeete mari Adrammelek kee Qanammelek deqsittaamay yalla axcuk elle yaamineenih isinni xaylo sadgatah qideeniih cado akak solal carrisen.
Ta mari YALLA kaadu aqbuduk yeneeh; tohuh, too xeet kee coox elle yaqbuden aracal, qibaada abu waa maray seeka gurrah too aracal sadgatah baahen saq qidu waahiyya isinni addak dooren.
YALLA aqbuduk sugeeniih; YALLA lih kaadu, woo akak yemeeten baaxol aqbuduk sugen duyyey abuk raqtih keenih raqte macabinnoonuy kaadu aqbuduk sugen.
A saaku fanah, too dumaak abuk raqtih keenih raqte duyyeeyah qibaada macabinnoonuy uxih aban. YALLA mayaqbudaanaay; YALLI Yaqkuubuk rade maray Israayil migaq akah yeyyeeqehiyyah ruube xinto kee madqaay amri iyyam maaban.
YALLI duma Israayil mara lih bica heeh yeneeh, amri kaadu keenil oobiseh suge. «Yok sa gersiimil maamanina. Yok sa gommoh qibaadah numuh maradina. Sadgat yi migaaqak kalihimil maabina. Yok kalihimih qibaada maabina.
Yooy Masri rasuk kaxxa qande kee caylat sin baahe uqbuda. Dibuk yoh gommoh radaay sadgat yi migaaqal aba.
Anu siinih acee xinto kee madqaay amriy kitaabal tunkuttubehiyya digga luk duudusa. Yok kalihimih qibaada maabina.
Anu sin lih hee bica mahawweeninaay yok kalihimih qibaada maabina.
Yooy sin Dageltah yanih amri oggolaay; naqboytak anu sin cateyyo» 'yaanam keenik iyyeh yen.
Tohuh, kay yab maabbinnoonuy, taaxige isinni uma-taamat asak sugen.
Tonnal, a mari kaadu YALLA aqbuduk yen saakuuk, kaa'lih coox kee xeetiy gabak oreenih bicseenihiyya aqbuduk yenen. Ta saaku fanah ken ramad too oson abak suggu 'yeenim aban.

Eela-baxi-Hosiqa Israayil-malik yekkeemih sidochaytô sanatal, Acad-baxi-Ciskiyyaahu Yuudâ-malik yekke.
Malik yekke saaku qumrik labaatanna kee konooyut yen. Yarusalaamal labaatanna kee sagla sanatah malikih suge. Kay ina Abiyya deqsitak teneeh, Zakariyyak baxak ten.
Usuk isi kaxxa abba Malik Dawuduk kaxxih, YALLI kicna taamat asak yen.
Qibaada elle abak sugen aroocay fayyat raqtahiyya bayseeh; taahirik tan qamidwa akak iyyan qamidway xeetik bicseenihiyya bututtukka heen. Aseera deqsittaamay yaqbudeenihiyyah astah heenih sugen gurumuuda yiggiggileh. Muusa nacaasak bicseh cabe abeesah-ceeloy migaaqah Nacustan akak iyyeenihiyya kaadu bututtukka hee. Too abeesah ceelo yaggileenimik duma, Israayil mari woo abeesah ceeloh assakaxxiyyah qerto akah ruubak sugen.
Ciskiyyaahu YALLAY Israayil doore Dageltah yanihiyya yeemeneeh; Yuudâ-rasi kay innah yan malik duma luk masuginnaay, sarra kaadu kay lakal magenna.
Usuk YALLAL baguuk aaminuk yeneeh; kaak maxxeerinna. YALLI Muusal oobise xinto intam abak yen.
YALLI kaa'lih yeneeh; usuk abba hannaanim inkih gabal kaak bicak ten. Usuk Assuuriyah-malikih yab oggolaanam kee kay xintoh gubat gacaanam raabite cineh.
Filistiin-marak yeyseeh; oson dabqih elle sugen aroocak qunxa magaalaay kaxxa magaalooliy gasot maroh tanihiyyak, Gaadâ-magaala kee teetik dariifal tan baaxoh amma 'yaanam tan baaxo inkih buube.
Ciskiyyaahu reedeemih fereyhaytô-sanat yekkeeh; Malik-Hosiqa Israayil reedeemih kaadu malcinhaytô-sanat yekke saaku, Assuuriyah-malikiy Salmaneser deqsitahiyya Samaariyah-magaalat qeebi abeeh teetit maro hee.
Samaariyat maro heenimih sidiica sanat yekke saaku, Samaariya boolatteh. Taham edde tekkem, Ciskiyyaahu reedeemih laca sanat tikka 'ye saakuk teneeh; Hosiqa reedeemih kaadu sagla sanat yekke saakuk ten.
Assuuriyah-malik Israayil-mara Assuuriya fan seewah bee. Sarrak keenik tu takkem Calac magaalal nookiseeh, gersi mara keenik Cabor weeqaytih garil Goodan deqsita rakaakayal nookise. Wohuk raqtem kaadu Meediya deqsita marih-magaaloolil nookise.
Israayil-marat tonnah tanim tekkeeh; toh keenit akah tekkem, YALLAY ken Dageltah yanihiyyah amri cineenimih sabbata. Oson YALLI, Muusay kay naqasu kinnil ruube amri cineeniih, YALLI ken lih abe bica xaguraanam maabinnon.
Ciskiyyaahu Yuudâ-malik edde yekkeemih taban kee fereyhaytô sanatat, Assuuriyah-malikiy migaaqah Sanceerib akak axcuk yeneenihiyya, inkih tan Yuudah-magaalooliy maroh gasoosa edde sugtehiyya qeebit yibbixe.
Too saaku Malik-Ciskiyyaahu Assuuriyah-malikiy Laakis magaalal yenehiyyah farmo ruube. Too farmol iyyemii, «Umam bahtem yoo kinnim innik eexegeeh; atu faxinnaanim koh aceeyyok, ahaysa ku maganak qeebik yok sol» 'yaanam kaak iyye.
Malik Sanceerib tohul gacsemii, «Hay tonnal, lakqok tabna alfih kiilo takkem kee, dahabak kaadu alfih kiilo takkem yoh rub» 'yaanam kaal gacse.
Ciskiyyaahu lakqok YALLIH Qibaadah-Qari kee, malik-qarik-duyye-elle-daanisan-aracal sugga 'tem inkih kaah yecee.
Tonnah kaadu, YALLIH Qibaadah-Qarih-albaabih-bagu kee too albaabih garil usuk isih heeh yen dahab inkih kalla heeh, Malik-Sanceeribih ruube.
Tohuk lakal Assuuriyah-malik Laakis-magaalak Ciskiyyaahuy Yarusalaam magaalal yanihiyya fan mango qaskar ruube. Woo qaskar lih, qaskar abbobtiy kaxxa arac luk tanihiyyak sidoc ruube. Yarusalaam magaala gufen waqdi, daga raqta dorak lee akak tamaate caraata elle obta'kkeh xaqul, «Sara kaqlisa marih Booxa» deqsita arac fan beya gital soolen.
Tohuk lakal Malik Ciskiyyaahuh farmo ruubeeh; too farmol kay marak sidiica num yemeete. Woo sidiica num Cilkiyyá-Elaakimiy malik-qarih-abbah yanihiyya kee, Sebna deqsita numuy malik-qarih kutbe-abeenah yani kee, Asáf-Yowac deqsita numuy tikki 'taamah kutbeh abeenah yanihiyyak ten.
Assuuriyah-qaskar-abbobtik numuk teeni keenik iyyemii, «Gexay Malik-Ciskiyyaahuk, kaxxam naba malikih yan Assuuriyah-malik, ‹Atu kibaal elle litom iyyaay?
Kaxxa-yab carbi-mala kee qaskariinô-dudda koh akkelem maay takkalee? Assuuriyat qeebi abtuh amo elle meqitom iyyaay?
Masri mari yemeeteh koo catelem takkale'mmay, toh bayreyta gabah caxxah haanamih bis le. Bayreyti gabâ-caxxa mayakka; yaddigilleeh, gaba kok qanxiseh caba. Kibaal kaal heenik, Masri-malik toh elle yan'inna› kaak inxica» keenik iyye.
Qagseh kaadu keenik iyyemii, « ‹Amo elle meqinom, YALLAY ni Dageltah yani› yok inteenik, Ciskiyyaahu, Yuuda kee Yarusalaam marak, ‹Yalla dibuk Yarusalaamal yan sadgat aracal uqbuda› inxicca 'yeh, wadirih fayya-le-aroocal heen qibaadah-qarwa kee sadgat-arooca akak yiggilem YALLA kinnim hinnaa?
Anu malik Sanceerib afak sin lih yaabu waa. Isin beya mara akah geyteenik, namma alfih faras siinih baahu waamih xagana sin lih culele.
Masri mari gaariira kee faras qeebi aba mara siinih ruubaanamah, Assuuriyah qaskar abbobtik gacca 'ya num siinik aysele» anqaasah keenik iyye.
Qagisak iyyemii, «A arac baysa'gidih akah emeetem, YALLIH amri'kkal, inni amri maay takkalee? YALLI, ‹Woo baaxo ibbixay bayisa› 'yaanam isih yok iyye, 'yaanam kaak inxica» keenik iyye.
Usuk too yaabak gaba kale waqdi, Elaakim kee Sebna kee Yowac kaak intemii, «Ni abbaw, nanu naaxigem Suuriyah afak woo afat yaabaay ama. Qibraan afay edde yabtahiyya a magaalah-gidaaral yan mari inkih yaabbeh; edde mayaabin» iyyen.
Too waqdi too qaskar abba keenil gacsemii, «Macaa, yi malik farmo yol akah ruubem dibuk sin kee sin malik maay takkalen? Tonna hinna! Farmo yol akah ruubem, isin edde anuk a maray gidaaral daffeyahiyyah kaadu edde ruube. Ama gidaaral daffeya maray siinik kaxxih kaadu isi caara yakamu waah isi daaco yaaqabu waahiyyah kaadu waris yok iyye» keenik iyye.
Tohuk lakal woo qaskar abba sollu 'yeh anay fayya haak Qibraan afat, «Kaxxam naba malikih yan Assuuriyah malik siinih ruube farmo oobbeya.
Ciskiyyaahu sin macata'mmay kay yab maabbina.
Usuk, ‹YALLI nee cateh Assuuriyah-qaskar magaala nek abbixe kalelek, YALLAL eemena› siinik iyyaamah maamanina.
Qagseh yab bisoh beyak iyyemii, «Assuuriyah malik siinik iyyemii, ‹Bica yo'lih abaay, edde tanin ikkek eweqay gaba yol acuya. Toh abteenik, kulli num siinik is qinabih xaylo akmeleeh, isinni *sublak kaadu sublâ-xaylo akmettoonuuh, isinni qelwak lee aaqubetton.
Sarra sin baaxoh bis le baaxo sin beeyyo. Too baaxol darok cayyetton. Qinabak bicsen kamri kibuk elle yan baaxo. Gaqambo kee qinab xala coox kibuk elle yan baaxo. Too baaxo zeyti (saliid) akak bicsan cooxih-xaylo kee malab le baaxo. Tonna-leemik rabak mano dooritaay, malik siinik iyyam oobbeya. Ciskiyyaahu, ‹YALLI nee catele› siinik iyyaamah numma makkalina.
Aki-baaxooxah-yallitte isi baaxo Assuuriyah-malikih-gabak maay cattee?
Camat kee Arfad suge marih yallitte ankel tan? Safarwayim kee Heenaq kee Qiwwal suge marih yallitte ankel tan? Samaariyah yalli keenih xiqem maay le?
Ta mari luk yen yallitte anu a mara ibbixe saaku keenih xiqtem mali. Hay tonnal, YALLI Yarusalaam catelem mannal siinit celtaa?» keenik iyye.
Usuk yaabak gaba kale waqdi, Yuudâ-mari tu maxaccooy tibba iyye. Woh keenik aba intem, Malik-Ciskiyyaahuk ten.
Sarrak Elaakim kee Sebna kee Yowac aben rookah sara isinnik qanxiseenih Assuuriyah-qaskar-abbah-yan-num keenik iyyem malikih warsen.

Malik-Ciskiyyaahu a yab akah yoobbe innaak, sara isik qanxiseeh sartanah *qabuddat gacca 'yeh YALLIH Qibaadah-Qari gexe.
Malik-qarih-abbah yan Elaakim kee, malik-qarih kutbe-abeenah yan Sebna kee, seekah abbobtih yan mara ken lih hayya heeh, Amox-baxa-nabi-Yasaqya fan farmoh ken ruube. Oson kaadu sartanah *qabuudut gaceenih gexen.
Malik keenil ruube farmo kaah warseeniih iyyeenimii, «Malik ku fanah farmo nel ruubeeh, nek iyyemii, Nabi Yasaqyak, ‹A saaki nek biyak ayrooy digaala net tekkeh tan. Addat akak nanim, qaybih taniimi; lacawat tan barray xaltu taffarehiyya nekkeh nan.
Assuuriyah-malik waara Yalla xaafa'gidih, qaskarak abbah-yan-num ruube. YALLAY ku Dagelta kinnihiyya a xaafu yoobbem takkeeh; tohuh ken digaalele. Tonna'mmay ni marak raaqe marah dooqa ab» 'yaanam farmoh kaah ruube.
Nabi-Yasaqya Ciskiyyaahu ruube farmo kaa gufte waqdi,
woo yaabal gacsemii, «Sin amoytak intaanamaa, ‹YALLI, Assuuriyah-malik ruube urri-xayli yoo xaafak siinih baahe farmok mameysitina, 'yaanam kok iyyah yan› inxica.
Toh lih kaadu kok iyyaamah, ‹Assuuriyah-malikil roocaaniyya ruubeyyo. Too waqdi asmat sinni xaagu aabbeleeh, isi baaxo fanah aduurele. Tokkel seefit kaa qidsiiseyyo› kok iyyah yan, kaak inxica› 'yaanam farmo baahe maral ruube.
Tohuk lakal taaxige qaskar-abbay Assuuriyah-malikih farmo baahehiyya, Assuuriyah-malik Laakis-magaalak gexeeh, wokkel xayi Libna-deqsitta-magaalal qeebit yan 'yaanamih xaagu yoobbe waqdi, wokke fanah gexe.
Assuuriyah malikik migaq Sanceeribik ten. Ta malik, «Masri-malikiy Tirhaaka deqsitaah Kuusuh yaabukehiyya foocat-akak-yan-qaskar, kay qaskarat qeebi abta'gidih tamaate» 'yaanamih xaagi yemeete. Assuuriyah-malik tah yoobbe waqdi, Malik-Ciskiyyaahu fanah qagseh farmo ruube.
Warkatal kaak iyyeemihii, «Atu elle taamine yalli, Yarusalaam-magaala Assuuriyah-malikih-gabat maradda, kok iyyaamah numma makkalin.
Assuuriyah-malikwa mango doolatwal bahtem toobbe koo. Too-doolatwa inkitanuuk baysen. Kot kaadu toh akkelem maagamin.
Yi kaxxa abbobti duma yan daban, Goodan kee Caaran kee Resef migaq luk ten magaalooli qeebit xabba heenih bayseeni'mmay, woo mari elle aamanuk suge yallitte keenih xiqtem mali. Talassar deqsitta'kkel suge Qadan mara seleh immay, too marih yalli kaadu tu keenih maxiqinna.
A saaku Camat kee Arfad kee Safarwayim kee, tonnah kaadu, Heenaq kee Qiwwa malikwa ankel tanim kot celta? Ta saaku ta amoytittek num mayan» 'yaanam warkatal yuktubeh, farmoh kaah ruube.
Ciskiyyaahu ta warkat kaa maadde waqdi, yubleeh, addal tanim yikriyeh. Sarrak too warkat gabat hayya heeh, YALLIH Qibaadah-Qari gexe. Tokkel too warkat YALLIH foocal hayya heeh,
YALLA kallace. Dooqah iyyemii, «YALLAW, Israayil doore Dageltaw, ku dardaarinnih korsi galwa leemik daga raqta. Addunya xiinissam, kooy; kook sah Yalli mayan. Qaran kee baaxo gintem koo.
YALLAW, ayti yoh ucuyaay yaaba yab yok oobbey. YALLAW, net takkem ubul. Sanceerib kooy waara Yalla kinnihiyyak xaafuh inxicca iyyem oobbey.
YALLAW, Assuuriyah-amoytitte nummah mango doolatwa bayisseeh; ken baaxooxa abur abeenih caben.
Too mari Yallih aftoh luk suge duyye keenik carriseenih foyya abeenim numma. Takkay immay woh sahdayti isi gabak xeet kee cooxuk bicse duyye ikkal, Yalla hinna.
Tonna'mmay ta saaku, YALLAW, ni Dageltaw, ta numih gabat rade nee kal. Ta numih gabak nee teyyeeqek, YALLAW, kok sa Yalli ane waam, baadal tan doolatwa inkih aaxigele» 'yaanam dooqah iyye.
Tohuk lakal Amóx-Yasaqya, Malik-Ciskiyyaahuh farmo ruubeeh, kaak iyyemii, «YALLAY Israayil doore Dagelta kinnihiyya kok iyyamaa: ‹Sanceerib giddinaamak abte dooqa kok raabiteeh,
tonna-leemiik kaat takku waytam koh warisu waa› kok iyya. YALLI Sanceeribik iyyam ah teeti:
«Siyon-qaley taahirik yani koo buruteleeh kol anqaasele;
Yarusalaam-magaala atu kudda way burah af kol raqeeqisele.
Atu xaafteeh qayto edde abtem iyya takkalee?
Kaxxiinah amo qaraanal haak tanim iyyaay?
Ceele wayta umaane akak intem iyyaay?
A ceele-waytam akak axcuk sugtem,
Israayil doore Dageltay saytuniih, *kudduusuk yanihiyya kinnim mataaxiga'nnaa?
Farmo elle rubte maral Yallih qayto ruubak sugte.
‹Faras gaariirat gacca inneh
yoo kee yi qaskar Lubnaan-qaleelay fayya le awaquk sugne.
Lubnaan-qaleelak kaxxa fayya le qaleela awaquk sugne› yaanam inte.
‹Teetil yen kaxxa coox irgiqeh.
Qax muquk ten sariida ragidik irgiqe.
Kaxxam xer ikkel tan kaxxa garbo fanah gufeh en.
Marin baaxol qelwa dage.
Too qelwah leek ooqobe.
Masri-baaxol yan weeqaytut abe itqak gexxaamah kaffa 'te›
'yaanam inteeh tohul tirtirissah.
«Anu aham dumaak takku waytaamal malseh sugem maabbito'nnaa?
Away woh absissem yoo.
Woo gasoosa maroh edde tan magaalooli
riira edde abte qande koh teceem yoo.
Wokkel dabaaqah suge mari cayla luk masuginnon.
Tohuk gexxaamah woo mari wariggiteeh gahangahiteh.
Gubbil tooboke qaysoy kaftehiyya yekken.
Qari-amol tooboke qaysoy laqaymumtehiyya yekken.
Takkay immay anu atu abba haytaamih iggima mayyu.
Elle tan ikke kok aaxigeh.
Gexxa ikke kee akak tamaate ikke kok aaxigeh.
Yoh abta bagcarra kee afqadot kok tan kaxxiinah xaagu kok liyoh.
Tohuk gexxaamah sanat santiita kok hayyaay
afat cakkam kok hayya heeh
akak temeete gitat koo gacseyyo,
'yaanam Assuuriyah malikik iyyah yan» iyye.
Qagisak Amóx-Yasaqya Ciskiyyaahuk iyye: «Toh elle taaxagu waytamaa: a sanat abqure wayten daro akmetton. Ciggiila sanat kaadu woo daroh aracal isih tooboke daro akmetton. Takkay immay sidochaytô-sanatal isinnih tubquren buqreh daro akmetton. Qinab coox aysubukettoonuuh xaylo akak akmetton.
Yuudâ-rasul baatik saaboh raaqe mari, xaylo xaltaah buxux baaxot akak nagay daabime caxay wir intahiyya akkelon.
Macaay intek, Siyon-qale kee Yarusalaam-magaalah addak baatik saaboh raaqe mari anele. Taham YALLAY Nabaamak Nabahiyya keenih le kaxxa kacanuk gexxaamah abele» iyye.
Tonna leemiik YALLI, Assuuriyah-malikit takku-waytam koh warsaah iyyamaa, «Usuk a magaala macula. Gaysê-baxa elle maqalaamisa. Gob luk a magaalal maxayyoowa. Tet adda cula'gidih xeet tittin bagul mahaa.
Edde amma 'ye gitat aduurele'kkal tet macula. Ahamat yabtam yoo YALLA.
A magaala, anu inni nabnah sabbatah, umaanek raaqiseyyo. Toh akah abu waam, inni naqasu Dawuduh cule qahdih sabbata› 'yaanam iyyah yan» kaak iyye.
Too bar YALLIH malaykatti Assuuriyah-mari elle yan ikke amma 'yeh bool kee bacra-taban kee koona alfih num yiggifeh maacise. Saaku sinam xiinik ugutte waqdi, too gide yakke marih ginaada yublen.
Assuuriyah malik tah yuble waqdi, isi qaskar luk wokke cabeh, wadir Nanawê magaala fan yuduure.
Ayrok teena yalla iyyeh yaqbude duyyey Nisrok deqsittahiyya, wohuh bicsen qarih addal aqbuduk suge waqdi, kay xayloh nammayay migaaqah Adrammelek kee Sarxer deqsitta amma 'teh seefit kaa qiden. Sarrak Araarat deqsita rasu fan yoowwen. Kay aracal Isar-Caddon deqsita kay baxi malik yekke.

Toh edde tekke uddurut, Malik Ciskiyyaahu kaxxa biyaakah biyaakite. Rabi kaat xayyooweh suge. Amox-baxi-nabi-Yasaqya kaal yemeeteeh kaak iyyemii, «YALLI, ‹Ahaysa rabi kot xayiih; ama lakimak murta'mmay, buxâ-mara farriimitay cab› kok iyyah yan» 'yaanam kaak iyye.
Toh yoobbe waqdi, Ciskiyyaahu foocah gidaarat ufkunna 'yeh dooqa abe.
Dooqah iyyemii, «YALLAW, inni bagu kee afqadook ku qibaada kee ku taamat sugem atu yok taaxigeh. Ku garil meqem abittoh yok orobtaamat asak suge» 'yaanam dooqah inxicca 'yeeh, namma intik kaxxa ximo kaak akah caxitte weeqah weeqe.
Nabi Yasaqya kaak gexeh, Malik-Ciskiyyaahuh-buxah gasoh-afa gufe'kal yan waqdi, YALLIH qangara kaal obteeh,
«Malik Ciskiyyaahuy yi-ummattah amoytah yani fan uduuray kaak intaamah, ‹Yoo YALLAY ku kaxxa abbah yan Dawuduk Dagelta kinnihiyya atu abte dooqa kok oobbeeh, namma intik caxxe ximo kok uble. Koo uruseyyooh, sidiica ayroh addat woo yoo elle yaqbuden qari fan gexetto.
Taban kee koona sanat qumrik koh osisah an. Ahak sarra taban kee koona sanat sugetto. Carbik koo cateyyo. Ama magaala kaadu Assuuriyah malikih gabat radi mahaa. A magaala inni taaga kee inni naqasu Dawuduh cule qahdih sabbatah dacriseyyo kok iyyah yan› inxic» kaak iyye.
Yasaqya toh kaah warsek lakal, Malik Ciskiyyaahut dacayrih yan marak iyyemii, «Ama duddubay lehiyya kaak qaffoota'gidih, sublâ-xaylo utukka haay aruqta waqdi edde duuga; tonnal qaffootelek» iyye.
Sarrak Malik-Ciskiyyaahu nabi-Yasaqyak iyyemii, «YALLI sidiica ayrok lakal yoo urusem elle aaxagu waah, sidooca ayrok lakal kaadu YALLIH Qibaadah-Qari gexu duudeyyom innik elle aaxagu waam mannaay? Aham elle aaxige astah maca tan?» kaak iyye.
Yasaqya kaal gacsemii, «YALLI isih iyyem duuduselem elle taaxigu wayta asta koh aceelek; atu iraawo tabna maaqatta foocah gexxam kee tabna maaqatta wadir gexxaamak maca koh tayse?» kaak iyye.
Too waqdi Ciskiyyaahu, «Iraawo tabna maaqatta foocah gexxam sahalih taniimikih, tabna maaqatta wadir gacis» iyye.
Too waqdi Yasaqya YALLA kallaceeh; YALLI, Malik-Acad bicse mawqeenal radda iraawo tabna-maaqatta wadirih akah taduure innah abe.
Too dabaanal Baabelon-malikiy migaaqah Maroodak-Baldan deqsitahiyya Malik-Ciskiyyaahu lakmisam yoobbeeh; too waqdi yuktube warkat kee mattaco kaah ruube.
Ciskiyyaahu farmo elle ruuben mara arcibiseeh; sarrak duyye edde daanah haan makdanwa ken yuybulle. Too makdanwah addal lakqooy dahabaay caxâ-sifa kee qatrik suggu 'tem inkih ken yuybulle. Kalah kaadu, qaskar silaacih agantah tu cabe'kal ken yuybulle. Ciskiyyaahu isi qarih adda kee isi xintoh gubat taniimik ken aybulle wayya heem mali.
Sarrak nabi-Yasaqya Malik-Ciskiyyaahu fan yemeeteeh kaak iyyemii, «Too mari akak yemeetem ankeey? Kok iyyeenim macaay?» kaak iyye.
Ciskiyyaahu kaak iyyemii, «Akak yemeeteenim, xer baaxoy Baabelon deqsittahiyya» iyye.
Nabi Yasaqya, «Hay, ku qarih addal abaluk sugeenim macaa?» kaak iyye.
Too waqdi Ciskiyyaahu, «Yi qarih addal tanim inkih yubleeniih; duyye edde daanah haan kadnoonih addal taniimik ken aybulle wayya heem mayyu» kaak iyye.
Tohuk lakal Yasaqya kaak iyyemii, «Hay tonnal, YALLI kok iyyam koh warisu waa.
‹Ku qarit duyyek enna 'tam kee, ku kaxxa abbobti a saaku fan gaabosse duyye inkih, Baabelon fan edde weeroonu waan wakti xayyooweeh; caboonu waanam malon.
Ku abuusay kok radu waahiyya seewah beeloonuuh; ken seelabba heenih Baabelon-malikih gasoh addal ken tamsiiselon.› Taham intam YALLA» kaak iyye.
Too waqdi Ciskiyyaahu iyyemii, «Ta way atu edde yabta YALLIH yab meqe yaaba» 'yaanam iyye. Toh akah iyyem, «Anu innih anim fanah baaxo amaan akkele» 'yaanam niyal hayya heeh iyye.
Wohuk kalah taniimiy Ciskiyyaahu abba heehiyyaay kay agiirinnaay, lee raaqisa dora elle bicisseh, magaalah addal lee culsa'gidih lee edde obta gita boolô-bagul elle dage inna, Yuudâ-Malikwah-Aydaada deqsita kitaabih addal tan.
Ciskiyyaahu rabeeh kay aracal kay baxi malik yekke. Kay baxi migaaqah Manasse deqsitak yen.

Manasse malik yekke saaku qumrik taban kee namma karmat yen. Sarrak Yarusalaam magaalal kontom kee koona sanatah malikih suge. Kay ina migaaqah Cifxiba deqsitak ten.
Manasse, Israayil-mari yamaateenik naharal woo baaxol suge maray YALLI yeyyeeqehiyya edde asak sugen umâ-yabulih-tan-taama kataateeh, YALLAL dambi lem baahe.
Kay abba Ciskiyyaahu bayseh suge aroocay diini-maleela qibaadah luk sugtehiyya wadir nammeyhaak xise. Baqal elle yaqbudeeni'gidih, sadgat elle aban arooca bicse. Kaak dumal Israayil-malikih yen Acab akah abe innah, migaaqah Aseera deqsittaamay yaqbudeenihiyyah astah heenih sugen gurmudda soolise. Manasse cutuuka kaadu edde aqbuduk yen.
YALLIH Qibaadah-Qarih addal, diini-maleela taqbude sadgat elle aban arooca bicse. Woo sadgat arooca elle bicsem, YALLI duma «Yarusalaamal yi qibaada elle takke'gidih doore» akak iyye aracak ten.
Qibaadâ-Qarih-gasok adda le kabuk namma daaratal inkih, cutuuka elle yaqbuden arac bicse.
Girat isi baxa sadgatah qide. Ramli-qidiyya kee sicri taamah haysiteeh; ginnili kee kalluwallel takku-waytam essere. YALLAL kaxxa dambi lem baaheeh; YALLIH naqbi kay sabbatah lafitak lafte.
Yallih Qibaadah-Qarih addal woo migaaqah Aseera deqsittaamay yaqbudeenihiyyah astah heeh suge gurmudda hee. Woo ceelo elle heem, YALLI Malik Dawud kee Suleemanak, «Yi qibaada kulli way elle takke'gidih, Israayil taban kee namma kedo elle tan rasuk inkih Yarusalaam addal doore araca» akak iyye aracak ten.
YALLI Dawud kee Suleemanak iyyemii, «Israayil mari inkih Muusay yi naqasuh yanih gabat keenih ruube amri oggoleenih too xinto intam abeenik, ken kaxxa abbobtih ecee baaxok ken mayyaaqa» 'yaanam iyye.
Takkay immay Manasse, Yuudâ-mara, duma woo baaxol suge maray YALLI ken taagah woo baaxok yeyyeeqehiyya abak suge dambik lafita dambit ken asise.
YALLI, nabuwway kay taamat tanih kabuuk keenik iyyemii,
«Yuudâ-malikih yan Manasse gacca 'ta taamay Kanqaan mari abeemik kaxxam lafittahiyya abeeh; Yallih-aftok yaqbude duyyet, Yuudâ-mara kaadu Yalla-maleela edde gexxa gitat bee.
Tonna-leemiik yoo YALLAY Israayil doore Dageltah yani, siinik axceemih, Yarusalaam kee Yuudâ-maral, yaabbu waa mari akak wariggitta iyyu waa bala ruubeyyo.
Samaariya kee Israayil-malikih yen Acab kee kay buxah mara akah digaale innah, anu sin kaadu digaaleyyo. Yarusalaam-magaala, teetil suge marak foyyah tet cabba heeyyo. Bagul sugtem akak duugeeniih deeriik afah korsen sacnih innah, foyyah tet cabba heeyyo.
Tahak raaqu waa marat darre cabeyyo; naqboytit gabal ken heeyyo. Woo mariiy qeebil keenik ayseleeh; yeddereenim keenik buubelon.
Anu inni marak toh abeyyooh; toh keenik akah abu waam, ken kaxxa abbobti Masrik tewqem kee akkeh fanah yol dambi lem baaheeniih; ken sabbatah yi bagcarra lafitak lafitte» keenik iyye.
Manasse, Yuudah-ummatta Yallih-gita cabba hayteh YALLAL dambi lem baahaanamat asise. Too dambik kalah kaadu ossotinah, Yarusalaam-gitittel qabal weeqi innah caxitam fan mango masaakiinay tu baahe wayte qide.
Wohuk kalah taniimiy Manasse abba heehiyyak dambiy edde asehiyyah agantah, Yuudâ-Malikwah-Aydaada deqsita kitaabih addal tan.
Manasse rabeeh; malik qarik bustaan aracay Quddâ-bustaan deqsitahiyyal kaa yoogoqen. Kay baxi kay aracal malik yekke. Kay migaq Amonuk ten.
Amon Yuudâ-malik yekke saaku labaatanna kee namma karmat yen. Yarusalaam magaalah addal namma sanatah malikih suge. Kay ina Masullemat deqsitta barrak ten. Teetik abba migaaqah Carus deqsitak yen. Elle yookokem, Yotba deqsitta magaalak ten.
Amon isi abbah raatat gexak, YALLAL dambi lem baahe.
Abba abak sugem abeeh; kay abba aqbuduk suge xeet kee cooxuy gabak orra heenih bicseenihiyya kaak kaxxih yuqbude.
YALLAY usuk akak rade kay kaxxa abbobti doorehiyya cinna heeh usuk aba iyyam abam cineh.
Amon gubal saqoltih yen mari kaa qidaamal malse. Too mari ayrok teena, malik isi buxal yan waqdi, amma 'yeenih kaa qiden.
Yuudâ-mari kaa qide mara qideeniih; kay-baxa-Yoosiyaahu kay lakal malikih heen.
Wohuk kalah taniimiy Amon abehiyya Yuudâ-Malikwah-Aydaada deqsita kitaabih addal tan.
Amon rabe saaku, Quddâ-bustaanih addal yen kay kabrit kaa yoogoqen. Kay baxi Yoosiyaahu kay lakal malik yekke.

Yoosiyaahu naharak malik yekke saaku bacra karmat yen. Soddom kee inki sanat Yarusalaamal malikih suge. Kay ina migaaqah Yadiida deqsitak ten. Teetik abba Boxkat deqsitta magaalal yoobokeeh; migaaqah Qadaaya deqsitak yen.
Yoosiyaahu YALLI kicna taama abak yen. Isi kaxxa abba Dawuduk kaxxih, Yallih gita kataatak yeneeh, agaagul sinnim Yallih xinto intam abak yen.
Yoosiyaahu malik edde yekke taban kee bacarhaytô sanatat, malik-buxal kutbe-abeenah suge Safan deqsita num, YALLIH Qibaadah-Qari fan farmoh ruube. Safan, Axalyaahu deqsita numuk baxak teneeh, Masullam deqsita numuk baxi baxak ten.
Farmoh kaah ruubeemih, «Kaxxa seekih yan Cilkiyya fan gexay, intaamah, ‹YALLIH Qibaadah-Qari akak culan culmal tan seeka, ummatak lakqok gaabossem kinnih gide esserra ken haay;
too lakqo YALLIH Qibaadah-Qarik tiddigille arooca bicsa mara tamsiisa maral ucuya› keenik inxic. Too marak kaadu, ‹Ta lakqo qarit haan coox maraay, qari xisa mara kee, xeetik qarwa xiso yaaxige marih-cawalah ucuya. Tonnah kaadu ta lakqot, woo qarih bicsah faxxiima coox kee, oren xeet edde xaama› keenik inxic.
‹Qari xisne absiisa mari yaaminen mara kinnuk, ken gabat tan lakqok loowoh faxxintam mali› Cilkiyyak inxic» 'yaanam farmoh kaal ruube.
Safan, malik kaal ruube farmo Cilkiyyah warseh. Too waqdi Cilkiyya, farmo-baahe-Safanak iyyeemih, «Yallih-xinto elle tan kitab, YALLIH Qibaadah-Qarih addal geeh; taway too kitab koo ayballayu waa» kaak iyye. Sarrak too kitab baaheh kaa yuybulleeh; Safan too kitab yikriyeh.
Tohuk lakal Safan malik fan yuduure. Too waqdi malikik iyyeemih, «Ku gubal yan mari, Qibaadâ Qaril sugte lakqo beenih, taama aba marih amo wagta maral yeceenih.
Tonna'mmay Cilkiyya yol yecee kitab gabat baaheeh, away gabat abbixe» kaak iyye. Sarrak kitaabal tanim fayya haak malikih yikriye.
Malik, Yallih-xinto elle tan kitab iyyam yoobbe waqdi, hagga 'yeh wariggah saro isik qanxise.
Sarrak Cilkiyya deqsita numuy seekih yeneey, Safan baxa Acikamaay, Miikayhu baxa Qakboruuy, malik buxal kutbe-abeh suge Safan kee, malik buxal malik faxaamih taamat yen Qasaaya deqsita numul amri oobise.
Keenik iyyeemih, «Gexay yoo kee inkih tan Yuudah ummatta tanim naaxige'gidih, YALLAL fayu yoh essera. A kitaabal taniimih maqna nagay ismitay ama. Ni kaxxa abbobti YALLI iyyeemiy a kitaabal tanihiyya abe weenimih sabbatah, YALLAK naqbi nee geeh yan» iyye.
Cilkiyya kee Acikam kee Qakboruuy, Safan kee Qasaaya tikka 'yeenih, Culda deqsitta barray nabih tenehiyyay, Yarusalaam magaalak qusbih xisen exxal buxa luk tenehiyya fan gexeeniih, fayu esseren. Tet baqli Sallum deqsitak yeneeh; kay abbak migaaqah Tikwa axcuk yenen. Kay abbah abba Carcas deqsitak yen. Sallum Yallih Qibaadah-Qaril edde gacan sartanak amo wagitak yen. Too mari ta-nabih-tan-barra fan yemeeteeh; malik keenil ruube farmo teetih warsen.
Too waqdi is keenik inteemih, «Malik fanah uduuraay, YALLAY Israayil doore Dagelta kinnihiyyak obtem kaah warisa.
‹Yarusalaam kee teetil yan mara digaaleyyo. Ama kitaabay koh yikriyeenihiyya elle iyya'nnal, bala oobiseyyo› iyyah yan» inte.
«Kalah kaak intaanamahaa, ‹Toh akah abu waam, oson yoo cineeniih xeet kee cooxuk isinni gabak bicsen duyye yaqbuden. Anu inqibba haam aban. Yi naqbi Yarusalaamal oobeh ikkal, ahaysa maxamaca› 'yaanam iyye kaak inxica» inte.
Qagitteh, «Malik tiyah tu gactek, YALLAY Israayil doore Dagelta kinnihiyya kaak iyyaamah, ‹Atu a kitaabih yab oggolteeh,
toobitteeh, yoh isi nabsi rammisse. Yarusalaam kee Yarusalaam maral baahu waam toobbe waqdi, nadaamah sara isik qanxisseeh weqteh. Too waqdi abteh tan dooqa kok oggoleh. Yarusalaam tiyah tu gactek, Yarusalaam ableh-uma ceelot gacele. Sahda titta abaarta way, Yarusalaamat tekkem siinit takkay, akak inxicca 'ta umaane teetil baaheyyo.
Takkay immay, Yarusalaam magaalat abu waah an digaala, atu addunyal tanim fanah, maaba. Atu tanim fanah ku baaxo amaanah xiineleeh; amaanah koo xiiniseyyo› 'yaanam YALLI kaak iyyem kaah warisa» 'yaanam farmoh keenil gacisse.
Too mari too farmo luk malik fan yuduure.

Sarra ta farmo yoobbe waqdi, Malik Yoosiyaahu, Yarusalaam kee Yuudâ rasuk abbobtih yan marah farmo ruube.
Too mari yemeete waqdi, gabat ken luk YALLIH Qibaadah-Qari fan gexen. Ken lih seeka kee nabuwwaay, raqqa 'te ummatak gaddaliiy baacoyta axce'kal yakkeenimiik inkih tokke gexen. Too ummat inkih elle gaabowte ikkel malikii, a kitaabay YALLIH Qibaadah-Qaril geytimehiyyal yan yab keenih yikriye.
Sarrak malik elle soola qamiddih garil solla 'yeh, «YALLIH amri oggoluh, Yalla kee xagana culah an. Too kitaabal elle enna 'ta innal, YALLIH xinto kee amri inni afqado kee dudda haamal abeyyo» 'yaanam axcuk qahdi cule. Inkih tan ummatta kay lakal xagana culte.
Tohuk lakal malik kaxxa seekih yan Cilkiyya kee, kay gubal tan seeka kee, YALLIH Qibaadah-Qarih culmak afal dacayrih yen marak iyyeemih, «Gexay, YALLIH Qibaadah-Qarih addal tan duyyey Baqal kee Aseera akak iyyaanamay yallah loonuh qibaadah heenihiyya, wokkeh addak eyyeeqa. Cutuukah qibaadah heen duyye kaadu wokkek addak kala» iyye. Too duyye tokkek yeyyeeqen waqdi, beyya heenih, magaalak afal Kidroon deqsitta goloh addal gira edde ruuben. «Too girak raaqe gombod Beetal fan beya» iyye.
Qibaada elle aban aroocay fayyat raqtahiyyay Yuudâ-magaaloolih adda kee Yarusalaam garil geytimtahiyya elle suge maray, seekâ-gurral qerto ruubak sugehiyya, wokkek xiiriyeh. Kaak duma Yuudâ-malikwa, too mara, Baqal-akak-iyyan-duyyey yallah loonu kee, ayro kee alsa kee qaran-cutuukah seekâ-gurral qerto ruubaana'gidih, heenih sugen.
YALLIH Qibaadah-Qarih-addak, Aseera akak iyyaanamay say-yallah luk sugeenihiyyah-ceelo wokkek kaleh, magaalak afal Kidroon-Golo deqsitta goloh addal gira edde ruube. Too girah gombod sahda elle yaaguqen aracal caxe.
YALLIH Qibaadah-Qaril heen aroocay xiiqareh-xiinak-lab-mari elle sugehiyya wokkek kaleh. Agbi, Aseera akak iyyan say-yallah-qibaadah seeka edde gacta kameswa elle bicisak yenem, tokkek teneeh; too arac tokkek kaleh.
Yuudâ-magaaloolil sugga 'te seeka Yarusalaam fan baahe. Inkih tan Yuudah baaxol sugte mansafittey too seeka qerto elle ruubak sugtehiyya foyya keenik abe. Tonnah kaadu, magaalâ-xintoh abbah yen Yoosuwa xise culmak foocal hee qibaadah-aroocay magaala akak culan culmak gura le qaxak tenehiyya wokkek kaleh.
Too maray woo aroocal qerto ruubak sugehiyya, Yarusalaamal yen aracay YALLAH sadgat elle abaanahiyya aben taamat seeka lih angaluk manannoonu'mmay, kamiir-sinni-maaqo ken lih akamuk yenen.
Hinnom deqsitta goloh addal, yalla axcuk yaqbuden duyyeh qibaadah heen aracay Toofet deqsita foyya keenik abe. Toh keenik akah abem, too aracal duma Molok deqsitaamih sadgatah isinni xaylo girat qidak sugen. Toh elle abe waana'gidih, too arac foyya keenik abe.
Tonnah kaadu, Yuudâ-malikwa ayrô-qibaadah hayteh sugte faroosa, elle sugte aracak kaleh. Gaariiray kaadu Yuudâ-malikwa ayrô-qibaadah heenih sugeenit gira ruube. A faaris kee gaariira elle sugtem, YALLIH Qibaadah-Qarih-daaratah akak culan afak ten. Tohum, Naatan-Melek deqsita numuy abbootan lehiyya qarik xayi aracak ten.
Yuudâ-malikwa, Malik-Acad buxah amol hayteh sugte mansafittey xeet kee cooxuk bicsen duyyeh qibaada elle abak sugeenihiyya kaleh. Tonnah kaadu, Malik-Manasse qibaadah hee suge mansafittey YALLIH Qibaadah-Qarih namma daaratal sugtehiyya kaleh. Too mansafitte bututtukka heeh, riira keenik Kidroon deqsitta goloh addal qide.
Tonnah kaadu, Malik-Suleeman duma Yarusalaam magaalak ayrô-mawqal, Umaane-le-qale deqsitta qalek gabbi-qaxat raqta'kkel, ableh-uma duyyeeyah-qibaadah, axcihiiy, Sayda-marak-say-yallay Qastarot deqsitta kee, Mooyab-marih-yallay Kamos deqsita kee, Qammon-marih-yallay Milkom akak iyyaanah qibaadah heeh suge mansafitte foyya abe.
Yoosiyaahu taahirik tan qamidwa akak iyyan qamidway xeetik bicseenihiyya yiggiggileh. Aseera deqsittaamay yaqbudeenihiyyah astah heenih sugen gurumuuda yiggileh. Too duyyeeya elle sugte arac sahdayti lafoofit buule.
Yoosiyaahu, Nabát-Yarobqamay Israayil mara dambit asisehiyya, Beetal deqsita aracal, gabak bicsen duyyeh-ceelo elle yaqbudoonuh heeh suge arac kee sadgat elle aben mansaf yiggileh. Too duyyeh qibaadah aracay tokkel hee sugehiyya butukku heeh, xeet akak iggiggilla heeh, gomboduh gacissa hee. Aseera akak iyyan duyyey say-yallah luk sugeenihiyyah soolisen gurmuddat gira ruube.
Sarra wonna wagga hee waqdi, koomah amol kabaara yuble. Woo kabaarak lafoofi yeyyeeqeh tokkel suge mansafay sadgat elle abeenihiyyak amol cararise. Tonnah abak mansaf foyya keenik abe. Toh akkelem duma Yarobqam, too mansafal sadgat aba'gidih soolak suge waqdi, YALLI nabih afak kaak iyyeh suge. Sarrak Yoosiyaahu kaadu wonnah wagga hee waqdi, aham akkeleemit dumî dabaanal yaabe suge nabih kabri yuble.
Too waqdi, «Ah iyyin kabriiy?» iyye.
Too waqdi kaa lih suge mari, «Amah, duma Yuudâ-rasuk yemeete nabiy a mansaf baysettoomut dumal elle yaabeh sugehiyyah kabri. Usuk ta saaku ta mansaf, elle bayissa hayte innal, baysettom, dumal elle warseh suge» iyyen.
Too waqdi malik, «Kay lafa num xage waay, kay kabri yanay 'xica» iyye.
Usuk toh iyyek sa, kaa kee kaak kalah yan nabiy dabqih Samaariyal suggu 'yeeh kay garil yoogoqeenihiyyah kabri maxaginnoonuy yanay, iyyen.
Tohuk kalah kaadu, Yoosiyaahu, Israayil-malikwa Samaariyah rasuk magaaloolih addal, gabak bicsen duyye elle yaqbudoonuh bicsen arooca bayse. YALLIH naqbi too aroocat aban qibaadah sabbatah keenil oobak suge.
Woo aroocal sugte mansafittel, seekâ-gurrah sadgatah baahan duyye gabal akak acayuk sugen mara inkih yusguudeeh, woo mansafittel sahda lafa cararise. Tohuk gaba kale waqdi, Yarusalaam fanah yuduure.
Malik-Yoosiyaahu, ummattak inkih, «YALLIH Qahdih-kitab elle inta innal, Elle-Tatriyyi-Qiid YALLAY sin Dageltah yani edde kassitak aba» 'yaanam iyye.
Too saaku aben Elle-Tatriyyi-Qiidih bis le qiid, Israayil kee Yuudâ rasu makaabon xiinisak ten saakuk wadir makkinna. Israayil-malikwa kee Yuudâ-malikwa edde reedisak yen wakti, too bis le qiidit maasinnon.
Too qiid YALLIH massakaxxah abeenim, Yoosiyaahu malik edde yekke taban kee bacarhaytô karmak sugte.
Kaxxa seekih yen Cilkiyya YALLIH Qibaadah-Qaril gee kitaabal yan yab abinal akah asa'nnah, Yoosiyaahu Yuudâ-baaxo kee Yarusalaam addal sugga 'te ginnilitteey kalluwalleey faal-abeenit kee, buxah addat aqbuduk sugen duyye kee, wohuk kalah tan duyyey yaqbudeenihiyya kee, umâ-yabuli enni intaamak tu macabinnay inkih kale.
Kaak duma kay inna le malikiy Yalli-Muusal-oobise-kitab inxicca 'yam inkih abahiyya masuginnaay; usuk dudda haam kee niyak elli haamak isi Dagelta yuqbude. Kay lakal kaadu kay inna le malik magacinna.
Takkay immay kaak dumal suge Manasse abeh suge dambik gexxaamah, YALLIH naqbi Yuudâ-maral oobeh sugeeh, maxabbacoowinna.
Tohuk gexxaamah YALLI iyyeemih, «Duma Israayil-marak abba heem Yuudâ-marak abeyyo. Yuudâ-mara inni foocak kaleyyo. Yarusalaam-magaalay inni magaala akak exceh suge kee, Qibaadâ-Qariy yoo elle yaqbudoonuh doore excehiyya yim hinna» 'yaanam iyye.
Wohuk kalah taniimiy Yoosiyaahu abba heehiyya Yuudâ-Malikwah-Aydaada deqsita kitaabih addal tan.
Ayrok teena Masri malikiy migaaqah Nako deqsitak yenehiyya, Assuuriyah-malikih catoh, qaskar Fuurat-weeqaytu fanah ruube. Yoosiyaahu toh yuble waqdi, Magiddo deqsita aracal ken yayseede'gidih, keenih matre. Sarrak too qeebit edde rabe.
Kay gubal yen mari kay ginaada faras-gaarit hayya heenih Yarusalaam fan been. Tokkel malik kee malik buxah mara edde yoogoqen *kabrit kaa yoogoqen.
Yuudâ-mari kay baxa Yowaacad dooreeniih; Yarusalaamal malik yakke'gidih kaa yuskuten.
Yowaacad Yuudâ-malik yekke saaku, labaatanna kee sidooca sanatat yen. Yarusalaam magaalal sidiica alsa malikih suge. Kaak ina Camutal deqsitta barrak ten. Teetik abba Libna deqsitta magaalal yooboke Ermiyaas deqsita numuk ten.
Kay kaxxa abbobtik kaxxih, Yowaacad kaadu YALLAL dambi lem baahe.
Nako deqsita Masri-malik xabba kaa heeh seewah kaa bee saaku, kay reeda gaba kalte. Malik-Nako Ribla deqsitta magaalay Camat-rasul geytintahiyyal casbit kaa hee. Nako Yuudâ-marak sidiica alfi kee affara boolih kiilo qado lakqok beeh, soddom kee affara kiilo dahabak gabbarah ken mekelsiise.
Sarrak Malik-Nako, Yoosiyaahu-baxa-Elaakim kay abbah aracal malik abe. Migaq kaak korseeh Yahoyaakim kaak iyye. Yowaacad Masri fan beeh, sarrak tokkel rabe.
Sarrak Yahoyaakim Masri malik keenik igdiya iyye gabbarah kulli numuk leh gidel lakqo gaaboysek lakal, too gabbara Masri-malikih yecee.
Yahoyaakim malik yekke saaku qumrik labaatanna kee koona karmat yen. Sarrak Yarusalaamal taban kee inki sanat malikih suge. Kay ina Dabudda deqsitak ten. Teetik abba Ruuma deqsitta magaalal yooboke Fadaaya deqsita numuk ten.
Yahoyaakim isi kaxxa abbobtik kaxxih, YALLAL dambi lem baahak suge.

Yahoyaakim malikih suge saaku, Baabelon-malikih suge Nabkadnessar Yuudâ-rasu warare. Tohuk wadir Yahoyaakim Nabkadnessar-milkih gace. Sidooca sanatak lakal, kay milkih gacaanam cineh.
Too waqdi YALLI, isi nabuwwak dumaak akah iyyeh suge innah, Baabelon kee Suuriya kee Mooyab kee Qammon qaskar Yuudâ-rasu bayissa'gidih kaat ruube.
Tah YALLIH fayxih tekkeemiiy; YALLI, Manasse abe dambi kee, axcihiiy, tu baahe wee marat abe qidiyyak gexxaamah, YALLI Yuudâ-mara isi garik xiiriyeh. YALLI, Manasseh too dambi macabinna.
Tohuk kalah taniimiy Yahoyaakim abba heehiyya inkih Yuudâ-Malikwah-Aydaada deqsita kitaabih addal tan.
Yahoyaakim rabeeh; kay baxi Yahoyaasin kay aracal malik yekke.
Baabelon-malik, kaak dumal Masri-milkih gubat ten baaxok, Fuurat-weeqaytuk xabba haanamaay Masri cuduudul yan daqaarih amma 'yaanam takke baaxo yibbixeeh; tohih sabbatah Masri malik kee kay qaskar Masrik gaaduh magexinnon.
Yahoyaasin Yuudâ-malik yekke saaku, sanatak taban kee bacaarat yen. Sarrak Yarusalaamal sidiica alsa malikih suge. Kay ina Nacusta deqsitta barrak ten. Teetik abba Yarusalaamal yooboke Elnaatan deqsita numuk ten.
Yahoyaasin isi abbah raatat gexak, YALLAL dambi lem baahe.
Usuk malikih yen dabaanal, Baabelon-qaskar Yarusalaam fan gaaduh gexxeeh magaalat maro hayte. Too gaadu absissem, Baabelon-malikik teneeh; gabat akak absiisem, kay qaskar abbobtih yen marak ten.
Qaskar magaala marot tabbixe saaku, Baabelon-malik isih wokke yemeete.
Too waqdi Malik-Yahoyaasin kee, kay inaay kay buxal taamita-maraay kay doolat-abbobti kee kay qaskar-abbobti Baabelon malikil gaba yeceen. Baabelon-malikiy Nabkadnessar deqsita edde dardaare bacarhaytô-sanatat, Yahoyaasin casbit hee.
YALLI dumaak akah iyyeh suge innah, YALLIH Qibaadah-Qaril sugga 'te duyye kee malik-qarih-addal sugga 'te duyyek tu macabinnay weerra heeh bee. Duma Malik-Suleeman YALLIH Qibaadah-Qarih-addal heeh suge dahabak bicsen duyyek tu macabinnay iggillaay weerra heeh bee.
Yarusalaamal suggu 'ye marak abbobtih suge mara kee, qaskar-abbobti tittat seewah tabna alfih num bee. Gabâ-naggarinna luk yen mara kee, wohuk kalah tan gabâ-taamah ixxiga luk yen mara inkih seewah bee. Raqtem dibuk masaakiinah yan mara.
Yahoyaasin kee kay inaay kay agabuuy kay gubal doolat abbobtih yen mara kee Yuudal abbobtih yen marih agantah inkih seewah Yarusalaamak Baabelon fanah bee.
Tonnal, qaskarak malciina alfih num kee, taama nagay yaaxigeeh naggaarinna le marak alfi num Baabelon fan bee. Oson inkih masu le maray qaskariinot bicak ten.
Nabkadnessar, Yuudâ-malikih Yahoyaasinik-qammih-yan-numuy Mattanya deqsitahiyya hee. Migaq kaak korseeh Xidkiya kaak iyye.
Xidkiya malik yekke saaku, labaatanna kee koona karmat yen. Sarrak Yarusalaamal taban kee inki sanat malikih suge. Kay inak migaaqah Camutal axcuk yenen. Teetik abba Libna deqsitta magaalal yooboke Ermiyaas deqsita numuk ten.
Xidkiya Yahoyaakimik kaxxih, YALLAL dambi lem baahe.
YALLI, Israayil kee Yuudah ummat yinqibeeh, ellecabol isi garik ken xiiriyeh.
Xidkiya Baabelon malikiy Nabkadnessar deqsitahiyyah gubat xiinaanam cineh.

Toh yuble waqdi, Baabelon-malik qaskarak tu cabe'kal beyya heeh, Xidkiya malik edde yekke sagalhaytô-sanatak tabanhaytoh alsak tabanhaytoh ayrot, Yarusalaam wararen. Magaalak irol megdebih edde gacan arac haysitta heeniih, sarrak magaalal yan mari akah awqe waa innah, dariifat maro teetik xisen.
Xidkiya edde reede taban kee inikhaytô-sanat guffa haam fan marot tet sugsen.
Tohih sabbatah magaalal kaxxa qulul radeeh; ellecabol too sanatak fereyhaytoh alsak sagalhaytoh ayro ummatak maaqo tembexeeh, magaalal xagaanam waytinteh.
Too waqdi magaalat maroh yan gidaar boohayseenih. Baabelon-mari magaala marot abbaxuk yene'mmay, tohuh, Yuudâ-malik kee qaskar inkih barat edde kudde. Kuden waqdi gitah malik buxah bustaan elle yen aracak namma gidaarak fan-fan gacca 'yeenih Ordon weeqaytu fan gexen.
Takkay immay Baabelon-qaskar Malik-Xidkiyak lakal gexeeniih, Yerikô-magaalah garil tan booxak bagul kaa yibbixen. Kay qaskar inkih kaa cabteh isih kudde.
Kaa Malik Nabkadnessar fan beeniih; Nabkadnessar too waqdi Ribla deqsitta magaalal yen. Tokkel Malik Nabkadnessar digaala kaal hee.
Xaylo kaak foocal elle yusguudek lakal, «Kaak namma inti eyyeeqa» iyyeh; yeyyeeqeenih. Sarrak nacaasak bicsen silsilat kaal hayya heeh, Baabelon fan seewah kaa bee.
Malik Nabkadnessar Baabeloonul edde reede taban kee sagalhaytô-sanatak konoyhaytoh alsak malcinhaytoh ayrol, Nabudardan deqsitak yen numuy Nabkadnessarat dacayrih tan qaskarak abbah raaqahiyya Yarusalaam magaala yemeete.
Too waqdi YALLIH Qibaadah-Qari kee malik-qari kee kaxxa-marih-qarwat inkih gira ruube. Meqe xisne le aroocat inkih gira ruube.
Kay gubal tan qaskar, Yarusalaamat maroh ten gidaarwa inkih bututtukku heen.
Tohuk gaba kale waqdi, Nabudardanay qaskar abbah yenehiyya magaalah addal raaqeh suge mara kee, gabâ-naggarinna luk yen mara kee, qeebi yekke way Baabelon qaxat gaceh suge Yuudah-mara inkih, Baabelon fan seewah bee.
Takkay immay Yuudâ-rasul kaxxam masaakiinah yan mara qinab-cooxih-taama kee baqurê-taamah cabe.
Baabelon-mari YALLIH Qibaadah-Qaril addal ten qamidway nacaasak bicseenihiyya kee, wokkel ten gaariiray nacaasak bicseeni bututtukku heen. Tonnah kaadu, nacaasak bicsen kaxxa tanakay Qibaadâ-Qaril yenehiyya yiggiggileenih. Too nacaas inkih Baabelon fan been.
Tonnah kaadu, nacaasak bicissa heen duyyey Qibaadâ-Qarih-taama edde abak sugeenihiyyak gombod elle caxan mingilwaay badiilaali kee faanuswa edde bargusan afti-xaylooy qaydarus elle qeerisan mingilwa kee, wohuk kalah tan duyyey nacaasak bicseenihiyya Yallih-Qibaadah-Qarih addak weerra heeh bee.
Wohuk kalah, qaskar abbah yen num, dahab kee lakqok bicissa heen duyyey sugga 'tek xikcin elle haan kabaabaay qunxa sacnitte kee disti agantah, tu macabinnaay inkih beeh.
Malik-Suleeman YALLIH Qibaadah-Qarih bicseh suge duyyek namma qamiddu kee, gaariira kee, kaxxa tanakay kaxxa qilsa luk yenehiyya loowo sinni nacaasak bicsen.
Been namma qamiddi titta ceelak yen. Kulli tii fayyah taban kee bacra cusul akkuk yeneeh, amot akak heen namma mansaf sidiica cusul fayyah akkuk yen. Kulli qamidduk amot bilqah heenim, nacaasak bicsen tittat-yoxeen-silsilatih-taswiir kee rummaan-taswiir maroh heenih yenen.
Qaskar abbah yen Nabudardan wohuk kalah, Seraaya deqsita kaxxa sek kee, Seraayal kataata nammeyhaytoh-seekiy migaaqah Xafanya deqsitahiyya kee, Yallih Qibaadah-Qarih afal dacayrih tan qaskarih sidoc seewah gabat luk gexe.
Magaalal raaqe marak, qaskar abbay qaskarak foocat yanihiyya kee, malikih fayu acayuk yen koona numuy saqoltih tenehiyya kee, tonnah kaadu, qaskar abbah cato abak yen numuy qaskar migaaqih kutbet yenehiyya kee, wohuk kalah yan marak lactam numuy muxxo lehiyya geeh,
Baabelon-malikiy Riblâ-magaalal yenehiyya fan bee.
Ribla Camat deqsita rasul tan magaalak ten. Tokke ken baahen waqdi, malik ken qidsiiseh.
Yuudâ mara seewah elle beenim tonnak ten.
Malik-Nabkadnessar, Acikám-Gedalya, Yuudâ-rasul xintoh-abba kaa abeeh, Yuudâ-rasul elle raaqe maray seewah bee weenihiyyak inkih abba kaa abe. Acikám-Gedalya, Safan deqsita numuk baxi-baxak ten.
Yuudâ-qaskarih-abbobti kee qaskar ta xaagu toobbe waqdi, Gedalya fan yemeeten. Gedalya too saaku dabaaqah Mixfa deqsitta magaalal suge. Too saaku Gedalya fan temeetem, Natanyá-Ismaaqil kee Kareyyác-Yohanan kee, Tancumét-Seraayay Natoofâ-magaalah yooboke kee, Yaadanya deqsita numuy Maqkâ-magaalal yoobokehiyyak ten.
Gedalya keenik iyyeemih, «Baabelon marak akah meysittaanam manton. Ta qangara yok eemena. Baaxol elle idiyaay, malik siinik aba iyyam aba. Tonnal tu siinil bahtam matan» keenik iyye.
Too sanatak malcinhaytoh alsat, Natanyá-Ismaaqiliy Yuudâ-malikik nasab luk yene, tabna num gabat hayya heeh Mixfa yemeeteeh, tokkel Gedalyat qeebi abeeh kaa qideh. Kaa'lih suge Yuuda kee Baabeloonuh yooboke mara edde qide. Natanyá-Ismaaqil, Alisamaq deqsita numuk baxi-baxak ten.
Toh yuble mari, qunxa num kee kaxxa numu axce'kal qaskar abbobtih agantah, Baabelon marih meysih Masri fan kuden.
Awil-Maroodak, Baabelon-malik edde yekke sanatat, Malik-Yahoyaasinih xuwaawak sugeeh, casbiy edde sugehiyyak kaa yeyyeeqe. Taham edde tekkem, seewah kaa edde been soddom kee malcinhaytô-sanatak taban kee nammeyhaytoh alsak labaatanna kee malcinhaytoh ayrok ten.
Tohuk lakal meqem kaah abakaay, Baabelon fan seewah been malikwak inkih, tayse kunnabna kaah abak suge.
Tonna leemiik, casbi-sartanay edde sugehiyyak katta 'yeh, meqe sarat gacak, rabba 'yam fanah malik adoobita maaqo kaa'lih adoobitaamih idni malikik geeh yen.
Tohuk kalah, faxxa haam edde xaamituh, kulli ayro lakqo kaah acayuk sugen. Rabba 'yam fan tonnal suge.

Adam Seet xaleeh; Seet Enos xaleeh; Enos Keenan xaleeh;
Keenan Mahalalel xaleeh; Mahalalel Yaared xaleeh;
Yaared Canok xaleeh; Canok Matuslac xaleeh; Matuslac Laamek xaleeh;
Laamek Nuuc xale. Nuuc xalem: Sem kee Caam kee Yaafeti.
Yaafet xaylok xalem: Goomaraay, Magooguuy, Madayaay, Yaawanaay, Tuubalaay, Mesek kee Tiiras deqsitta labhak ten.
Goomar xaylok xalem: Askanadaay Diifat kee Torgama deqsitak ten.
Yaawan xaylo Aliisaay, Tarsisiiy Kittim kee Rodaanim deqsitak ten.
Caam xaylo, Kuus kee Masriiy, Liibiya kee Kanqaan deqsitak ten.
Kuusuk rade mari, Sabaay Cawiilaay Sabtaay Raqma kee Sabtakak ten. Raqmâ-xaylo Seeba kee Dadan deqsitak ten.
Kuus Nimrud deqsita kaxxa numuy baaxô bagul qeebil mayso geytol naharsi numuh sugehiyya xale.
Masrik rade mari, Luudaay Qanamaay Lahabaay Naftucuuy
Fatrus kee Filistiin mari akak rade Kasluc kee Kaftor deqsitak yen.
Kanqaanak naharsi baxi Sayda deqsitak yeneeh; ciggiila baxi kaadu Ciit deqsitak yen.
Kalah kaadu Kanqaanak raddem, Yabuusa deqsita maraay, Amoora deqsita maraay, Girgaasa deqsita maraay,
Ciiwi deqsita maraay, Qarka deqsita mara kee Sina deqsita maraay,
Arwaada deqsita maraay, Xamaara kee Camata deqsita marak ten.
Sem xaylo, Qeelamaay Assuur kee Arfaksadaay, Lud kee Aramaay Quuxuuy, Cuuluuy Geter kee Mesek deqsitak ten.
Arfaksad Saalec xale. Saalec Qeebar xale.
Qeebar namma baxa xale. Baxak teeni kay saaku baaxô bagul tan maritteeta baxambaxsinteh teneemih sabbatah, migaaqah kaak Feelag iyyen. (Feelag iyyaanama baxsiyya iyyaanama.) Akittiiy Yoktaan deqsitak yen.
Yoktaan xaylo, Almodadaay Selef kee Caxarmaawit kee Yeracaay
Hadooram kee Udaal, Diklaay
Qeebalaay, Abimaayil kee Seebaay
Oofiriiy Cawiila kee Yobaaba. Ta mari inkih akak radem Yoktaan deqsita numu.
Sem Arfaksad xale. Arfaksad Saalec xale.
Saalec Qeebar xale. Qeebar Feelag xale. Feelag Raaqu xale.
Raaqu Sarug xale. Sarug Nacor xale. Nacor Terac xale.
Terac Abram xale. Sarra Abram migaaqah Abraahim deqsite.
Abraahim lab-xaylo, Iscaak kee Ismaaqili.
Ismaaqil xale lab-xaylo ah keeniiy: Nebaayotuy Ismaaqilik naharsi-baxah yene kee, Keedaraay Adbeeliiy Mibsamaay
Mismaqaay Duumaay Massaay Hadadaay Teemaay
Yatuuruuy Nafis kee Kedma.
Abraahim caggô-gubih caggoh nikaacat abbaxuk yen barray Katuura deqsitak ten. Is Dimraanaay, Yoksaanaay, Medaanaay Miidiyanaay Yisbak kee Suwac kaah xalte. Yoksan, Seeba kee Dadan xale.
Miidiyan xaylo, Qeefaay Qeeferiiy Canokuuy Abiidaq kee Aldaqa. Taham inkih Katuurak rade mara.
Abraahim Iscaak xale. Iscaak lab-xaylo, Qiiso kee Israayili.
Qiisok lab-xaylo, Elifadaay Reqweliiy Yaqusuuy Yaqlam kee Koraca.
Elifad lab-xaylo migaaqah Teman kee Omar kee Xafi kee Gaqtam kee Kanad kee Timnaq kee Qamaalek deqsitak yenen.
Reqwel lab-xaylo, Nacat kee Dara kee Samma kee Midda deqsitak yenen.
Seeqir lab-xaylo ah keeni: Lootan kee Sobalaay, Xibqon kee Qanaay Dison kee Qader kee Disan. Lootan lab-xaylo, Coori kee Hoomam deqsitak yenen. Lootan kaadu Timnaq deqsitta maqanxá luk yen. Sobal lab-xaylo, Qalyan kee Manacataay Qeebal kee Safi kee Onam deqsitak yenen. Xibqon lab-xaylo, Ayya kee Qana deqsitak ten. Qanâ-baxi Dison deqsitak yen. Dison lab-xaylo, Cemran kee Esban kee Itran kee Keran deqsitak ten. Qader lab-xaylo, Bilhan kee Daqwan kee Yaqkan deqsitak ten. Disan lab-xaylo, Quux kee Araan deqsitak ten.
Israayil baaxol malik reedaamak dumal, Edom baaxol dardarte abbobti ah keeni. Baqór-Belaq deqsita num elle dardaare magaala Dinhaba deqsitak ten.
Belaq rabe saaku, Bosra deqsitta magaalal yooboke Derac deqsita numih baxay migaaqah Yobab deqsitahiyya kay lakal dardaare.
Yobab rabe saaku, Teman deqsitta kedoh baaxol yooboke Cusam kay lakal dardaare.
Cusam rabe saaku, Miidiyan marak Mooyab deqsitta baaxol qeebil yeyse Bedád-Hadad deqsita num kay aracal dardaare. Usuk elle dardaarem, Qawit deqsitta magaalak ten.
Hadad rabe saaku, Masreeka deqsita aracal yooboke Samla kay lakal dardaare.
Samla rabe saaku, Furaat weeqayti xaqut ten Racoobot deqsitta magaalal yooboke Saawul kay lakal dardaare.
Saawul rabe saaku, Qakbór-Baqalcanan deqsita num kay lakal dardaare.
Baqalcanan rabe saaku, Hadad kay lakal dardaare. Hadad elle dardaarem, Faqi deqsitta magaalak ten. Kay barra Mahetbel deqsitak teneeh, kay ballo Matred deqsitak ten. Matred-ina Meedahab deqsitak ten.
Hadad rabe.
Edom deqsitta meela akak radde marih migaq Timnaq kee Qalwa kee Yatet kee
Ohlibaama kee, Eela kee Finoon kee,
Kanad kee Teman kee, Mibxar kee
Magdel kee Qiiram deqsitak yenen. Ta marak inkih kaxxa abbah raqtam, Edomuk ten.

Yaqkuub xale lab-xaylo ah keeni: Ruuben kee Simqaanaay, Leewi kee Yuudaay, Issakar kee Dabloonuuy, Daan kee Yuusufuuy, Benyam kee Naftaaliiy, Gaad kee Aaseri.
Yuuda, Kanqaanah tooboke barray abba akak Suqa deqsitehiyyat lab-xaylok sidoc xale. Migaaqah Qeer kee Onanaay, Saalec deqsitak yenen. Qeer YALLIH garil uma numuk teneeh, tonna leemiik YALLI xayih kaa qide.
Yuuda kay baxih gubnay Tamaari deqsittat Fares kee Dara xale. Lab-xaylo kaak sittat konoy tekke.
Fares xale lab-xaylo: Cesram kee Camulu.
Dara xale lab-xaylo konoy tekkeeh; migaaqah Dimriiy Etanaay Heemanaay Kalkol kee Dardaq deqsitak yenen.
Karmi, Qaakar xale. Yalli isi marak, Mahaysitinay bayisa akak iyye duyyek tu, Qaakar haysitta heeh, Israayil maral umam baahe.
Etan, Qadarya xale.
Cesram xale lab-xaylo, Yaracmaqil kee Raamaay, Kalubay deqsitak yenen.
Raam Qamnadab xaleeh, Qamnadab Nacson xale. Nacson Yuuda deqsitta kedoh abbak ten.
Nacson Salmon xaleeh, Salmon Booqas xaleeh,
Booqas Yoobad xaleeh, Yoobad Yiisa xale.
Yiisa xale lab-xaylo ah keeniiy, migaq keenik bari keenik elle yani'nnal yan. Aliyabaay, Abinadabaay, Simqaay
Netaneliiy, Raddayaay,
Oxem kee Dawud deqsiten. Sittat malciin yekken.
Maqanxix keenik, Xaruya kee Abiigala. Xaruya lab-xaylok sidoc xalteeh; Abiisay kee Yowabaay, Qasahel deqsiten.
Abiigal Qamaasa xalteeh, abba kaak Yeteriy Ismaaqilto deqsita marah aabakuk yenehiyya.
Cesrám-Kaalib, isi barray Qaduuba deqsittahiyyat, Yeeser kee Soobabaay Ardon xale. Tohuk kalah, Yariqot deqsitta say baxá luk yen.
Qaduuba rabte waqdi, Kaalib Efrat abteeh; is Cuur kaah xalte.
Cuur Uuri xaleeh, Uuri Baxalal xale.
Cesram qumrik lactam gufe saaku, Makir-baxát Sagub xale. Makir, Gilqadak abbak ten.
Sagub, Yaaqir xale. Yaaqir Gilqad-rakaakayal labaatanna kee sidiica magaala luk yen.
Tohuk lakal Gasur kee Aramal dardarte abbobti Gilqadat qeebi abteeh; lactam magaala yibbixen. Yaaqir wokkel luk suge gaandoodi kee Kenat deqsitta magaala kee tet dariifal tan mandarwa inkih yibbixen. Woo baaxol suge mari inkih, Makirik rade mara.
Cesram, Kaalib-Efrata deqsita aracal rabe. Usuk rabek lakal, kay barray Abiyya deqsitta, Ascur kaah xalte. Ascur, Takooqa deqsita aracal abba yekke.
Cesramak naharsi-baxah yen Yeracmaqil deqsita numih xaylo ah keeni: Raamay naharsi-baxah yene kee, Buunaay Ooreniiy Oxem kee Aciiya.
Yeracmaqil kaadu nammayhaytô barra luk yeneeh; tet migaq Qataarak ten. Is Onam kaah xalte.
Yeracmaqilik naharsi-baxi Raam, Maqax kee Yaaminiiy, Qeker xale.
Onamak lab-xaylo, Samma kee Yadaq deqsitak ten. Samma, Nadab kee Abiisur xale.
Abiisur barra, Abicayil deqsitak ten. Is Acban kee Moolid kaah xalte.
Nadabak lab-xaylo, Seled kee Affayim deqsitak ten. Seled xale'kal rabe.
Affayim Yisqi xaleeh; Yisqi Seesan xaleeh; Seesan Aclay xale.
Samma toobokoyti Yadaq xale lab-xaylo, Yeter kee Yonaatan deqsitak ten. Yeter xale'kal rabe.
Yonaatan lab-xaylo, Feelat kee Daada deqsitak ten. A mari inkih Yeracmaqilik rade.
Seesan lab-xaylo luk manannaay, dibuk say-xaylo xale. Usuk Masrih yooboke naqasuy Yarcaq deqsitehiyya luk yeneeh,
woo naqasuh rihimih baxák teena yecee. Is Yarcaqah lab-baxay Qattay deqsita xalte.
Qattay Naatan xaleeh, Naatan Dabad xale.
Dabad Eflal xaleeh, Eflal Yoobad xale.
Yoobad Yaahu xaleeh, Yaahu Qadarya xaleeh,
Qadarya Celex xaleeh, Celex Elaasa xale.
Elaasa Sismay xaleeh, Sismay Sallum xaleeh,
Sallum Yakamya xaleeh, Yakamya Alisamaq xale.
Yaracmaqilik toobokoytah yen Kaalib xale naharsi-baxi Meesaq deqsitak yen. Meesaq Diif xaleeh, Diif Mareesa xaleeh, Mareesa Cebron xale.
Cebron lab-xaylok ferey luk yeneeh; migooqa keenik Korac kee Taffuwac kee Rekem kee Samaqa.
Samaq Racam xaleeh, Racam Yorkaqam xale.
Rekem Sammay xale. Sammay Maqon xaleeh, Maqon Beet-Xur xale.
Kaalib caggô-gubih caggoh nikaacat abbaxuk yen barra Qeefa deqsitak ten. Is Caaran kee Mooxa kee Gaded kaah xalte. Caaran kaadu Gaded deqsita lab-baxa xale.
Yahday lab-xaylo ah teeti: Regem kee Yootamaay, Gesan kee Feletiiy, Qeefa kee Saqafa.
Kaalib kaadu gersi caggô-gubih caggoh nikaacat abbaxuk yen barray Maqka deqsitta luk yen. Is Seber kee Tircana xalte.
Sarra kaadu Saqaf kee Sawa xalte. Saqaf Madmanna xale. Sawa Makbeena kee Gibqa xale. Kaalib kaadu Qaksa deqsitta baxá luk yen.
Aki maray Kaalibik radehiyyah migooqa ah teeti. Kay barray Efrata deqsittahiyyak naharsi-baxi Cuur deqsitak yen. Cuur Sobal xale. Kiryat-Yaqaarim deqsitta magaala xissem Sobala.
Cuuruk nammayhaytô baxi, Salma, Beetlacam xise. Sidochaytô baxi, Caraf, Beet-Gader deqsitta magaala xise.
Kiryat-Yaqaarim xise Sobalak rade mari, Haroqe deqsita aracal gace. Manacat deqsita aracal yan marak garab kaadu kaak rade mara.
Wohuk kalah kaadu, Kiryat-Yaqaarim deqsitta magaalal yan marak, Yitra deqsita gulub kee, Fuut deqsita gulub kee, Summa kee Misraaqi deqsitta guluubah mari inkih kaak rade mara. Xorqa kee Estool deqsitta magaaloolil yan mari kaadu woo guluubah marak yen.
Beetlacam xise Salmak rade mari, Natoofa kee Qatrot-Beet-Yowab deqsita namma aracal gacen. Kaadu Manacat deqsita aracal gace namma gulubuk Xorqi deqsita gulubuh yooboke mari, Salmak rade mara kinni.
Wohuk kalah kaadu, Yaabex deqsita aracal gace maray Tiqra kee Simqat kee Sukat deqsita gulubuk inkih kaxxa abbah tenem, Salma deqsita numuk ten. Woo mari inkih kutbe-abeenittek teneeh; Cammat deqsita numuk rade maray Keena akak iyyeenihiyyak yenen. Cammat, Rekab akak iyyan marih kaxxa-abbak ten.

Dawud Cebron deqsitta magaalal daffeyak yen saaku xale lab-xaylo, ah keeni. Naharsi-baxi kaak migaaqah Amnon deqsitak yen. Too awkih ina Acinooqam deqsitak ten. Is elle toobokem, Yidraqel deqsitta magaalak ten. Nammeyhaak xale baxi Daaniyel deqsitak yen. Too awkih ina Abiigal deqsitta barrak ten. Ta barra elle tembem, Karmel deqsita araca.
Sidochaytô-baxi kaak migaaqah Absalaam deqsitak yen. Ta awkih ina Maqka deqsitta barrak ten. Tet abba Gasur deqsitta baaxoh malikik teneeh; migaaqah Talmayi kaak axcuk yenen. Fereyhaytô-baxi migaaqah Qadoona deqsitak yen. Kay ina, migaaqah Caggit deqsitak ten.
Konoyhaytô-baxi kaak Safatya deqsitak yen. Ta awkih ina Abiital deqsitta barrak ten. Laceyhaytô-baxi kaadu Yitraqam deqsitak yen. Too awkih ina Qegla deqsitta barrak ten.
Ta lica awki inkih elle yoobokem, Cebron deqsitta magaalak ten. Dawud Cebron deqsitta magaalal daffeyak, malcina sanat kee garab malikih suge. Tohuk lakal kaadu Yarusalaam magaalal daffeyak, soddom kee sidooca sanat malikih suge.
Yarusalaam magaalal lab-xaylok xalem, Simqa kee Soobab kee Naatan kee Suleeman. A affara awka kaah xaltem, Batsabaq deqsitta barraay; tet abba Qammiyel deqsitak yen.
Dawud wohuk kalah kaadu, Yarusalaamal lab-xaylok sagaal xale. Migooqa keenik, Yibcar kee Alisamaq kee Elifalat kee
Nooga kee Nefeg kee Yafiyaq kee,
Alisamaq kee Elyadaq kee Elifalatak ten.
Ta mari inkih Dawud lab-xaylok ten. Wohuk kalah kaadu, caggô-gubih caggoh nikaacat yabbixe agbi lab-xaylo kaah xale. Dawud kaadu Tamaari deqsitta baxá xale.
Suleemanak rade marih migooqa ah teeti. Suleeman Racabqam xaleeh, Racabqamaay Abiyya xaleeh, Abiyya Aasa xaleeh, Aasa Yahoosafat xaleeh,
Yahoosafat Yahooram xaleeh, Yahooram Acadya xaleeh, Acadya Yooqas xaleeh,
Yooqas Amaxya xaleeh, Amaxya Quddiyya xaleeh, Quddiyya Yootam xaleeh,
Yootam Acad xaleeh, Acad Ciskiyyaahu xaleeh, Ciskiyyaahu Manasse xaleeh,
Manasse Amon xaleeh, Amonuuy Yoosiyaahu xale.
Yoosiyaahu lab-xaylok ferey xaleeh; Yocanan kee Yahoyaakim kee Xidkiya kee Sallum deqsitak yenen.
Yahoyaakimiiy, Yahoyaasin kee Xidkiya xale.
Baabelon mari Yahoyaasin seewah bee. Kaak rade mari ah keeni. Usuk lab-xaylok malciin luk suge. Migooqa keenik, Saltiyal kee
Malkiram kee Fadaaya kee Senaxxar kee Yakamya kee Hosaamaq kee Nadabyak ten.
Fadaaya lab-xaylok nammay xaleeh; Darabbabel kee Simqi deqsitak yenen. Darabbabel kaadu lab-xaylok nammay xaleeh; Masullam kee Cananya deqsitak yenen. Baxá kaak Seloomit deqsitak ten.
Wohuk kalah kaadu, lab-xaylok konoy luk yen. Osonuuy Casuuba kee Ooheliiy Barkiyya kee Casadya kee Yusab-Cesed deqsitak yenen.
Cananyak rade mari ah keeni: Falatya kee Yasaqya kee, Rafaayâ-xaylooy Arnan-xaylooy Qobadyâ-xaylo kee Sekanyâ-xaylo.
Sekanya Samaqya xale. Samaqya xalem, Cattus kee Yigalaay, Bariyac kee Naqarya kee Saafat deqsitta lab-xaylo. Sittat lecey yakken.
Naqarya lab-xaylok sidoc xaleeh; Elyoqeenay kee Cidkiya kee Qadrikam deqsitak yenen.
Elyoqeenay lab-xaylok malciin xaleeh; Hodawya kee Elyaasibaay, Falaaya kee Qakkubuuy, Yocanan kee Dalaaya kee Qanaani deqsitak yenen.

Fares kee Cesramaay, Karmi kee Cuur kee Sobal, Yuudak rade marak ten.
Sobal Rayya xale. Rayya Yacat xaleeh, Yacat Acuumay kee Lahad xale. Xorqa deqsita gulub keenik rade.
Qetam lab-xaylo, Yidraqel kee Yisma kee Yidbas deqsitak yeneeniih; maqanxá keenik Haxxalfooni deqsitak ten.
Gadorik abba Fanyel deqsitak yen. Cuusak abba Qader deqsitak yen. A mari Cuuruk rade maraay; Cuur, Efrata xalte naharsi-baxay Beetlacamak abbah yenehiyyak ten.
Takooqah-abbah yen Ascur, Cela kee Naqra deqsitta namma barra luk yen.
Naqra kaah xaltem, Acuddam kee Ceefaraay, Temni kee Hacastari.
Cela kaah xaltem, Xeret kee Xocar kee Etnan deqsitta lab-xaylo.
Koox deqsita num Qanub kee Xobeeba xaleeh; kaadu Harúm-Acarcelik radde gulubwak kaxxa abbah yen.
Yaabex deqsita num isi toobokok fula le massakaxxa gee numuk teneeh; kay ina migaaqah Yaabex
Yaabex dooqa abeh iyyemii, «Israayil doore Dageltaw, barkat yot haay baaxo farakka yoh hayis! Ku gabat umaane kee biyaakak yoo cateey» 'yaanamah dooqa abe. Yalli kaadu usuk kaa akah kallacem abe.
Sucak toobokoytah yen Kalub Macir xaleeh, Macir Eston xale.
Eston Beet-Raafa kee Faseeyac kee Tacinna xale. Tacinna Qirnacas xale. A mari inkih Reekâ-magaalal daffeyak yen.
Kenad, Qotniyel kee Seraaya xale. Qotniyeliiy Catat kee Maqonootay xale.
Maqonootay Qofra xale. Seraaya Yowab xale. Yowaabaay Gabâ-naggarinna deqsitta golol yan marak abbah suge. Gabâ-naggarinna nagay yaaxige mari too aracal daffeyak yen.
Yafunné-Kaalib lab-xaylok sidoc xaleeh; Qiru kee Eela kee Naqam deqsitak yenen. Eelaay Kanad xale.
Yacalalel xalem, Diif kee Diifa kee Tirya kee Asareli.
Qedra xale lab-xaylo, Yeter kee Mared kee Qeefer kee Yaalon deqsitak yenen. Mared Masri-malikih-baxáy Bitya deqsittal digibe. Is Miriyam kee Sammay kee Yisba kaah xalte. Yisba Estamowaqak abbah yen. Mared kaadu Yuudah tooboke barra luk yen. Is Gadorak abbah yen Yered kee, Sookok abbah yen Ceebar kee, Danowacak abbah yen Yakutyel kaah xalte.
Hoodiya, Nacam-maqanxál digibe. Keenik rade mari, Garmi deqsita gulubuy Kaqiila deqsita aracal daffeyak yenehiyya kee, Maqka deqsita gulubuy Estamowaqal daffeyak yenehiyya.
Simon xale lab-xaylo, Amnon kee Rinna kee Bencanan kee Tiilon deqsitak ten. Yisqi deqsita num, Doocet kee Bendocet xale.
Yuudâ-baxi Saalecik rade mari ah keeni. Leekak abbah yen numuy Qeer deqsita kee, Mareesak abbah yen numuy Laqda deqsitahiyya kee, *baftak bicsen meqe sartan elle bicsan innih ixxiga le maray Beet-Asbeqa deqsita aracal elle taamitaanahiyya.
Saalecik raddem kaadu, Yookim deqsita num kee, Kodeeba deqsita aracal daffeya maraay, wohuk kalah kaadu, Yooqas kee Saraaf deqsitta namma numuy Mooyaabah yooboke agabu abitte. Sarra Beetlacamal gacen. Aham inkih dumî-dabaanal tunkuttube.
A marak rade mari, Nataqim kee Gadeerot deqsitta magaaloolil gaceeniih; malikih taamitak, buutitte bicisak yen marak ten.
Simqaan xale lab-xaylo, Namwil kee Yaaminiiy, Yaarib kee Dara kee Saawul deqsitak yenen.
Saawuluuy Sallum xaleeh, Sallumuuy Mibsam xaleeh, Mibsamaay Mismaq xale.
Mismaqaay Cammuwel xale; Cammuweliiy Dakkur xale; Dakkuruuy Simqi xale.
Simqi lab-xaylok taban kee lecey xaleeh; say-xaylok kaadu lecey xale. Takkay immay kay tooboko mango xaylo maxalinna. Tonna leemiik Simqaanak rade mari, Yuudak rade marak daguk yen.
Dawud dardaare waktik duma, Simqaanak rade mari elle gacem, Bersabaq kee Moladaay, Caxar-Suqal kee Bilhaay, Qexem kee Tooladaay Betwel kee Cormaay, Xiklag kee Beet-Markabotuuy, Haxar-Susim kee Beet-Biri kee Saqrayim deqsitta magaalooli.
Wohuk kalah kaadu elle gaceenim, Qetam kee Qayiniiy Rimmon kee Tooken kee Qasan deqsitta koona magaala kee,
too magaaloolik dariifal sugte gaandoodi Baqalat deqsita aracah amma 'yaanam fan elle gaceenih yenen. Ken baaxo too gideey; kaadu akak raden marih migaq keenik aktubuk yenen.
Guluubah abbobtih migaq ah kaana. Masoobab kee Yamlek kee Amaxyá-Yoosa kee
Ayyuqel kee Yosibyá-Yaahu. (Yaahuk kaxxa-abba Seraaya deqsitak yeneeh; kay abba Qasyeli.)
Wohuk kalah kaadu, Elyoqeenay kee Yaqkoba kee Yasocaaya kee Qasaaya kee Qadiyel kee Yasimyel kee Banaaya kee,
Sifqí-Diida, Semaqyâ gulubih abbah yen. (Sifqi Allon deqsita numih baxaay, Allon Yadaqyâ baxaay, Yadaqya Simri-baxaay, Simri Semaqyâ baxak ten.)
Woo marak rade mari amagguk yemegge waqdi, Gador deqsitta magaala elle tan golok ayrô-mawqa le kabu raqta baaxoh amma 'yaanam fan, illi elle yaloole aracay qayso lehiyya gorrisak gexen.
Too baaxo akadah (agdah) tan baaxoy meqe qayso luk sugtehiyyak ten. Baaxo kaadu kaxxa baaxoy amaan kee wagari lehiyyak ten. Duma Caamak rade mari too baaxol suge.
Ciskiyyaahu Yuudâ-malikih yen dabaanal, Simqaan-kedoh-abbobti too baaxo temeeteeh; Caamak rade maray isi siraaqat elle sugeenihiyyat qeebi aben. Maquunim deqsitak yen marat kaadu qeebi aben. A saaku fanah elle tablen innah, too mara inkih selli heen. Sarra too baaxo meqe qayso luk sugteemih sabbatah tokkel gacen.
Simqaanak rade marak koona boolih num kaadu, Edom rasuy qaleela lehiyya wararen. Keenik saqoltih tenem, Yisqi-xayloy Falatya kee Naqarya kee Rafaaya kee Quddiyeel deqsitta.
Oson Qamaalekih yooboke maray too qaleela le baaxo fan kudehiyya inkih qideenih, a saaku fanah too baaxol elle yanin.

Israayilik naharsi-baxi Ruuben deqsitak yen. Naharsi-baxi kaa'mmay, isi abbah barrat fido faxeemih sabbatah, naharsi-saqoolinna Yuusuf deqsite baxa kee kay xayloh tontocowweh ten. Tonna leemiik, Ruuben Israayilik naharsi-baxa loowimak mananna.
Yuuda, toobokoh addal muxxo le numuk teneeh, dardaarinna le num kaak rade'mmay, naharsi-saqoolinna nagartem, Yuusufuk ten.
Israayilik naharsi-baxi Ruuben xale lab-xaylo, Canok kee Fallu kee Cesram kee Karmi deqsitak yenen.
Ayyuqel Samaqya xaleeh, Samaqyaay Goog xaleeh, Googuuy Simqi xaleeh,
Simqiiy Miika xaleeh, Miikaay Rayya xaleeh, Rayyaay Baqal xaleeh,
Baqalaay Beera xale. Beeraay Ruubenik rade marak saqalah yen numuuy; Tiglat-Fileeser deqsita numuy Assuuriyak malikih yenehiyya seewah kaa bee.
Ruubenik nasab elle yan kitaabal tunkuttube gulubuk abbobtih migooqa ah teeti: Yaqiiyal kee Zakariyya kee
Qadád-Belaq. Belaqak kaxxa-abba Samaq deqsite numuy Ayyuqel marak radek ten. Ta mari elle gacem, Qarooqer deqsita aracak xabba haanamaay Nabo kee Baqal-Maqon deqsitta aroocah amma 'yaanam takke baaxo.
Woo mari mango midir luk sugeemih sabbatah, Gilqad deqsitta baaxok ayrô-mawqa le kabul raqta bakarroytah tan baaxo amma 'yaanam fan elle gacen. Too bakarroytah tan baaxo Fuurat weeqaytu fan gufta.
Saawul dardaarak yen dabaanal, Ruubenik rade mari, Hagrih-yooboke-marat qeebi abeeh; ken qideenih, ken baaxoy Gilqad deqsita rasuk ayrô-mawqa le kabul geytimtahiyyal gacen.
Gaad deqsitta kedo, Basan deqsitta baaxoy Salka deqsita aracah amma 'yaanam fan elle gacen. Too baaxo Ruuben-mari elle suge rasuk garit ten.
Ayyuqel deqsita num ken kedoh abbah yeneeh; kaak gubal tenem, Safam deqsita numu. Wohuk kalah kaadu Yaqnay kee Saafat deqsita mari, kedoh abbobtih yenen.
Gaad deqsitta kedok raqte exxaaxih abbobti malciin tekkeeh; migaaqah Mikaayil kee Masullam kee Seeba kee Yooray kee Yaqkan kee Diqa kee Qeebar deqsitak yenen.
A mari inkih Cuurí-Abicayil deqsita numuk rade. Cuuri Yarowac deqsita numih baxaay, Yarowac Gilqad baxaay, Gilqad Mikaayil baxaay, Mikaayil Yasiisay baxaay, Yasiisay Yacdô baxaay, Yacdo Buux baxak ten.
Qabdiyél-Aci too marak abbah yen. Aci kaxxa-abba Guuna deqsitak yen.
Gaad deqsitta kedo elle sugtem, Gilqad kee Basan kee too rasuk dariifal tan baaxo kee, inkih tan Saron deqsitta baaxoy saq elle yaloolehiyya.
A marih migooqa kitaabal elle tunkuttube wakti, Yootam Yuudâ-malikih yen daban kee Yarobqam Israayil-malikih yen dabaana.
Ruuben kedo kee Gaad kedoh yooboke mara kee, Manassê-kedoh yooboke marak garabak tittat, morootom kee affara alfi kee malcina bool kee lactam qaskariitay gob kee seef kee gayse kee gaysê-baxat qeebi elle aban innah baritto nagay lehiyya luk yen.
Osonuuy Hagrih-yooboke-mara kee, Yatuur kee Nafis kee Noodabak rade marat qeebi aben.
Too qeebih addat, «Nee cat» axcuk Yallal weeqen waqdi, Yalli ken cateh, Hagrih-yooboke-mara kee carbil ken catak yen marak qeebil ken yiysiiseh. Yallal aaminuk yeneenimih sabbatah, usuk ken kallaci yoobbe.
Yalli, Hagrih yooboke mari a qeebil gacam looweh yeneemih sabbatah, keenik mango mara qeebih addat qideeniih; luk suggu 'yeenim dannabah keenik been. Dannabah beenim gaalak kontom alfi kee, illik namma bool kee kontom alfi kee, danoonak namma alfi. Tohuk kalah kaadu, sahdak bool alfi seewah been. Tohuk lakal Ruuben kee Gaad kee ayrô-mawqa le kabut raqta Manasseh kedoh yooboke mari ken baaxol gaceeniih; Assuuriyah mari seewah ken beyaanam fan tokkel sugen.
Ayrô-mawqa le kabut raqte Manasseh kedoh yooboke mari manguk yeneeh; Basan deqsita rasuk Baqal Cermon kee Senir kee Cermon-qale deqsitta arooca amma 'yaanam fan elle sugen.
Kedoh abbobti keenik migaaqah Qeefer kee Yisqi kee Alyel kee Qadriyel kee Ermiyaas kee Hodawya kee Yacadiyel deqsitak yenen. Oson inkih qande le qaskaray migaq-gexxo lehiyyak ten.
Takkay immay Yallay ken kaxxa abbobti aqbuduk tenehiyyal dambi lem baaheeniih; kaa cabba heenih; oson yamaateenik naharal, woo baaxol suge maray Yalli baysehiyya aqbuduk suge duyyeeya yuqbuden.
Tonna leemiik Israayil doore Dagelti, Assuuriya deqsitta baaxoh malikiy Ful deqsitahiyyat ken baysaamih fayxi hee. Woo malik kaadu Tiglat-Fileeser deqsita migaaqal amixxiguk yen. Too waqdi Ruuben-kedo kee Gaad kedoh yooboke mara kee Manassê-kedoh yooboke marak garab seewah beenih, Calac kee Cabor kee Haara kee Goodan deqsita weeqayti garil tan baaxol ken gacsen. A saaku fanah tokkel yanin.

Leewi lab-xaylok sidoc luk yen. Ken migaq Gerson kee Kohat kee Maraari deqsitak yen.
Kohat affara lab-baxa luk yen. Ken migaq Qamram kee Yixharaay, Cebron kee Quddiyeelik ten.
Qamram xaylo, Haaruun kee Muusa kee Miriyam deqsitak ten.
Haaruun affara lab-baxa luk yen. Ken migaq Nadab kee Abiihuuy, Alqedar kee Itaamarak ten.
Alqedaraay Fincas xaleeh, Fincasaay Absuwaq xaleeh,
Absuwaqaay Bukki xaleeh, Bukkiiy Quddi xaleeh,
Quddiiy Daracya xaleeh, Daracyaay Maraayot xaleeh,
Maraayotuuy Amarya xaleeh, Amaryaay Aciitub xaleeh,
Aciitubuuy Saaduk xaleeh, Saadukuuy Acimqax xaleeh,
Acimqaxaay Qadarya xaleeh, Qadaryaay Yocanan xaleeh,
Yocananaay Qadarya xale. Qadarya, Suleeman Yarusalaamal xise Qibaadah-Qaril Yallih seekih yen.
Qadaryaay Amarya xaleeh, Amaryaay Aciitub xaleeh,
Aciitubuuy Saaduk xaleeh, Saadukuuy Sallum xaleeh,
Sallumuuy Cilkiyya xaleeh, Cilkiyyaay Qadarya xaleeh,
Qadaryaay Seraaya xaleeh, Seraayaay Yahuuxadak xale.
YALLI, Nabkadnessar-gabat Yuuda kee Yarusalaam mara seewah ruube saaku, Yahuuxadak ken lih seewah been.
Leewi lab-xaylok sidoc luk yen. Ken migaq Gerson kee Kohat kee Maraarik ten.
Gerson lab-xaylo, Libni kee Simqi deqsitak ten.
Kohat affara lab-baxa luk yen. Ken migaq Qamram kee Yixharaay, Cebron kee Quddiyeelik ten.
Maraari namma lab-baxa luk yen. Oson migaaqah Macli kee Muusi deqsitak yenen.
Ken aydaadi elle yascasse'nnal, Leewî-kedok exxa akak radde mara kee ken abbobtih yen marih migooqa ah teeti.
Gerson Libni xaleeh, Libniiy Yacat xaleeh, Yacataay Dimma xaleeh
Dimmaay Yowac xaleeh, Yowacaay Qiddo xaleeh, Qiddooy Dara xaleeh, Daraay Yatray xale.
Kohatak rade marih migooqa ah teeti. Kohataay Qamminadib xaleeh, Qamminadibiiy Korac xaleeh, Koracaay Assir xaleeh,
Assiriiy Elkaana xaleeh, Elkaanaay Ibiyaasaf xaleeh, Ibiyaasafaay Assir xaleeh,
Assiriiy Tacat xaleeh, Tacataay Uriyel xaleeh, Uriyeliiy Quddiyya xaleeh, Quddiyyaay Saawul xale.
Elkaana, Qamaasay kee Aciimot xaleeh,
Aciimotuuy Elkaana xaleeh, Elkaanaay Xoofay xaleeh, Xoofayaay Nacat xaleeh,
Nacataay Aliyab xaleeh, Aliyabaay Yaroocam xaleeh, Yaroocamaay Elkaana xale.
Samuwel lab-xaylok nammay luk yen. Naharsi-baxi Ayyuqelik teneeh; nammayhaytô baxi Abiyyak ten.
Maraarik rade mari ah keeni. Macli Libni xaleeh, Libniiy Simqi xaleeh, Simqiiy Qudda xaleeh
Quddaay Simqa xaleeh, Simqaay Caggiya xaleeh, Caggiyaay Qasaaya xale.
YALLIH Qahdi addat akak yan Sandug Yarusalaam fan baaheenik lakal, Malik Dawud, Yallih qibaada elle aban ikkel, woo qibaadak foocat gacca 'yeh saare absiisu waa mara doore. Suleeman Yarusalaamal Yallih Qibaadah-Qari xisaamak dumal, too mari Yallih Nabnah-Siraqih foocal takke saare elle aban inna yascasse amri akah iyya'nnal aben. Too marih migooqa ah teeti. Ken xaylo saarel ken catak ten.
Kohatak rade marak, Heeman deqsita saare-abe yen. Heeman akak rade marih migooqa ah teeti. Heeman Ayyuqel-baxaay, Ayyuqel Samuwel-baxaay
Samuwel Elkaanâ-baxaay, Elkaana Yaroocam-baxaay, Yaroocam Alyel-baxaay, Alyel Towac-baxaay,
Towac Xuuf-baxaay, Xuuf Elkaanâ-baxaay, Elkaana Macat-baxaay, Macat Qamaasay-baxaay
Qamaasay Elkaanâ-baxaay, Elkaana Ayyuqel-baxaay, Ayyuqel Qadaryâ-baxaay, Qadarya Xafanyâ-baxaay
Xafanya Tacat-baxaay, Tacat Assir-baxaay, Assir Ibiyaasaf-baxaay, Ibiyaasaf Korac-baxaay
Korac Yixhar-baxaay, Yixhar Kohat-baxaay, Kohat Leewi-baxaay, Leewi Israayil-baxak ten.
Heemanah ramad le numuy Asaf deqsitak migda le kabuk kaak soolak kaa catak yen. Asaf akak rade marih migooqa ah teeti. Asaf Barkiyyâ-baxaay, Barkiyya Simqâ-baxaay
Simqa Mikaayil-baxaay, Mikaayil Baqseeyâ-baxaay, Baqseeya Malkiyâ-baxaay
Malkiya Etni-baxaay, Etni Darâ-baxaay, Dara Qadaayâ-baxaay
Qadaaya Etan-baxaay, Etan Dimmâ-baxaay, Dimma Simqi-baxaay
Simqi Yacat-baxaay, Yacat Gerson-baxaay, Gerson Leewi-baxak ten.
Keenih ramad le maray Maraarik radehiyya Heemanak guri kabul soolak ken catak yenen. Keenik foocal yan num Etan deqsitak yen. Etan Keesi-baxaay, Keesi Qabdi-baxaay, Qabdi Malluk-baxaay
Malluk Casabyâ-baxaay, Casabya Amaxyâ-baxaay, Amaxya Cilkiyyâ-baxaay
Cilkiyya Amxi-baxaay, Amxi Baani-baxaay, Baani Samar-baxaay
Samar Macli-baxaay, Macli Muusi-baxaay, Muusi Maraari-baxaay, Maraari Leewi-baxak ten.
Keenik kalah yan Leewik rade marah tontocowwe taama, Qibaadâ-Qaril saarek kalah tan taama. Siraq qaada wagga haytam ken gabal sugte.
Muusay Yallih naqasuh yenehiyya keenih warse Yallih amri elle iyya innal, Haaruun kee kaak rade mari, Israayil marih dambi kalaana'gidih, sadgat elle cararisan aracal sadgat abaanam kee, qaydarus elle qeerisan aracal qerto ruubaanam kee, Kulliimik-Taahiriinoh-Yayse-Golil wohuk kalah enna 'taamay faxxintahiyya aben.
Haaruunuk rade mari ah kaana. Kay baxi Alqedar Fincas xaleeh, Fincasaay Absuwaq xaleeh,
Absuwaqaay Bukki xaleeh, Bukkiiy Quddi xaleeh, Quddiiy Daracya xaleeh,
Daracyaay Maraayot xaleeh, Maraayotuuy Amarya xaleeh, Amaryaay Aciitub xaleeh,
Aciitubuuy Saaduk xaleeh, Saadukuuy Acimqax xale.
Naharak baaxo akah yeceenim, Kohat deqsita gulubuy Leewi akak iyyan numuk radehiyyak Haaruunuk rade marak ten. Keenih yeceen magaalooli ah teeti.
Yuudâ-rasul geytimta Cebron magaala kee tet dariifal tan lacti malaalah baaxo keenih yeceen.
Tonna'mmay woo magaala deraafil tan baqurê-baaxo kee tet dariifal tan gaandoodi Yafunnê-baxa Kaalibih yeceen.
Megloh elle gexan magaalooli Haaruunuk rade marah yeceen. Tohum, Cebron kee Libna kee tet dariifal tan lacti malaalah baaxo kee, Yattir kee Estamowaq kee tet dariifal tan lacti malaalah baaxo kee,
Ciilen kee tet dariifal tan lacti malaalah baaxo kee, Dabiir kee tet dariifal tan lacti malaalah baaxo kee,
Qasan kee tet dariifal tan lacti malaalah baaxo kee, Beet-Semes kee tet dariifal tan lacti malaalah baaxok ten.
Wohuk kalah kaadu Benyam-kedo luk sugte baaxol, Gabaq kee tet dariifal tan lacti malaalah baaxo kee, Qalemet kee tet dariifal tan lacti malaalah baaxo kee, Qanatot kee tet dariifal tan lacti malaalah baaxo keenih yeceen. Sittat taban kee sidoc takke magaalooli Haaruunuk rade marah yeceen.
Kohat gulubuk Haaruunuk rade marak kalih marah, ayrô-culma le kabut raqta Manasseh baaxol saami caxxa qidak tabna magaala keenih yeceen.
Gersonuk rade marah Issakar kee Aaser kee Naftaali kee Basan deqsita aracal gacte Manasseh baaxok taban kee sidiica magaala takkem keenih yeceen.
Maraarik rade marah yeceenim, taban kee namma magaalaay; akak yeceenim, Ruuben kee Gaad kee Dablon deqsita marih baaxok ten.
Tonnal Israayil mari, Leewî-kedok rade marah magaalooli kee ken dariifal tan lacti malaalah baaxo yeceen.
Tonnah kaadu, Yuuda kee Simqaan kee Benyam gufta baaxol saami caxxa qidak migaq akak xagen taban kee sidiica magaala Leewî-kedok rade marah yeceen.
Leewî-kedok Kohat deqsita marak garabah kaadu, Efrayim marih magaaloolik tu takkem yeceen.
Megloh elle gexan magaalooli keenih yeceen. Tohumuu, Seekem-magaalay Efrayimik qaleela le baaxol geytimtahiyya kee tet dariifal tan lacti malaalah baaxo keenih yeceen. Geser kee
Yokmaqam kee Beet-Coron kee
Ayyaalon kee Gat-Rimmon deqsitta magaalooli kee lacti malaalah baaxoy woo magaaloolih dariifal tanihiyya keenih yeceen.
Manassek ayrô-culma le kabuk tan baaxok namma magaala keenih yeceen. Tohuu, Qanar kee Bilqam deqsitta namma magaala kee woo namma magaalah dariifal tan lacti malaalah baaxo keenih yeceen.
Leewih yooboke marak Gerson deqsita gulubuk rade marah, ayrô-mawqat raqte Manasseh baaxok Goolan deqsitta magaalay Basanal geytimtahiyya kee Qastarot deqsitta magaala kee a namma magaalah dariifal tan lacti malaalah baaxo keenih yeceen.
Issakar kedo le baaxok affara magaala keenih yeceen. Tohumuu, Kedes kee Dabrat kee Raamot kee Qanam kee, a affara magaalah dariifal tan baaxoy lacti qayso lehiyya keenih yeceen.
Aaser kedo le baaxok affara magaala keenih yeceen. Tohumuu, Maasal kee Qabdon kee Cukok kee Racob deqsitta magaalooli kee woo magaaloolih dariifal tan baaxoy lacti qayso lehiyya keenih yeceen.
Naftaali kedo le baaxok sidiica magaala keenih yeceen. Galiil addal tan magaalay Kedes deqsittahiyya kee tet dariifal tan lacti malaalah baaxo kee, Cammon kee Kiryatayim deqsitta magaalooli kee tet dariifal tan lacti malaalah baaxo keenih yeceen.
Leewî-kedok wohuk raaqe maray Maraari-gulubuk radehiyya Dablon kedo le baaxok namma magaala keenih yeceen. Tohumuu, Rimmoona kee Taabor kee woo magaaloolih dariifal tan lacti malaalah baaxo keenih yeceen.
Ordon-weeqaytih garil tan Yerikô-magaalak ayrô-mawqa le kabul, Ruuben kedo le rasuk affara magaala keenih yeceen. Tohumuu, bacarih tan baaxol ten Bexer kee Yahxa kee Kadeemot kee Mefaqat kee tet dariifal tan lacti qaysoh baaxo keenih yeceen.
Gaad kedo le rasuk affara magaala keenih yeceen. Tohumuu, Gilqad baaxol geytimta Raamot deqsitta magaala kee Macanaayim kee Cesbon kee Yaqder kee woo magaaloolih dariifal tan lacti malaalah baaxo keenih yeceen.

Issakar lab-xaylok ferey xaleeh; Toolaq kee Fuuwa kee Yaasub kee Simron deqsitak yenen.
Toolaqak rade mari, Quddi kee Rafaaya kee Yaryel kee Yacmay kee Yibsam kee Samuwel deqsitak yenen. Oson inkih gulubwah saqoltih yen maray qande le qaskarah yenehiyyak ten. Dawud edde dardaare dabaanal, Toolaqak rade maray qeebih bical yene, labaatanna kee namma alfi kee lica boolih num akkuk yenen.
Quddi Yidracya xaleeh, Yidracya Mikaayil kee Qobadya kee Ayyuqel kee Yissiya xale. Too koona num gulubwah saqoltik ten.
Ken migooqa elle tunkuttube kitab elle yascasse'nnal, too mari mango agabu luk yeneeh; mango xaylo xaleenimih sabbatah, keenik rade marak qaskarah yen mari soddom kee lica alfih num akkuk ten.
Issakarak rade mari ittat, bacra-taban kee malciina alfih qaskariita akkuk yenen. Tohum, Issakarak rade marih migooqa elle tan kitaabal tunkuttubeemi.
Benyam, Belaq kee Bekar kee Yadiqeel xale.
Belaqak rade mari, Axbon kee Quddi kee Quddiyeel kee Yareemot kee Qiiri deqsitta koona numuk yenen. Oson inkih gulubwah saqoltih yen maray qande le qaskarah tenehiyyak ten. Ken migooqa elle tan kitaabal, keenik rade marak qaskarah yen mari labaatanna kee namma alfi kee soddom kee affara num akkuk yen.
Bekarak rade mari, Damiira kee Yooqasaay, Elqeedar kee Elyahoqeenay kee Qomriiy, Yareemot kee Abiyyaay, Qanatot kee Qalemet deqsitak yenen. A mari inkih kaak radeeh,
gulubwah saqoltih yen marak ten. Ken migooqa elle tan kitaabal, keenik rade marak qaskarah yen mari labaatanna alfi kee namma bool akkuk yen.
Yadiqeel Bilhan xaleeh; Bilhan Yaqus kee Benyaamaay, Eehud kee Kanaqnaay, Deetam kee Tarsis kee Acisacar xale.
A mari inkih Yadiqeelik radeeh; gulubwah saqoltih yen maray qande le qaskarah yenehiyyak ten. Ken migooqa elle tan kitaabal, keenik rade marak qaskarah yen mari taban kee malcina alfi kee namma bool akkuk ten.
Qiir, Suffim kee Cuffim xaleeh, Acer Cuusim xale.
Naftaali, Yacxeel kee Guunaay Yaaxir kee Sallum xale. Naftaalih ina, Bilha deqsitak ten.
Manasse, Aramah tooboke barray caggô-gubih caggoh nikaacat yabbixet Asriyel kee Makir xale. Makir Gilqad xale.
Makir, Cuffim kee Suffimih baxuw digibih abe. Kay maqanxá Maqka deqsitak ten. Kaak nammayhaytô baxay Xalofcad deqsitehiyyak xaylo inkih say-xaylok ten.
Makir-barray Maqka deqsittehiyya baxa kaah xalteeh; migaaqah kaak Feres inte. Kay toobokoyti Seres deqsitak yen. Seresiiy Uulam kee Raakem deqsita lab-xaylo xale.
Uulam Badan xale. A mari inkih Manassê-baxih baxa Makír-Gilqadak rade.
Gilqadak maqanxáy Hammoleket deqsitta, Ishod kee Abiqeder kee Macla xalte.
Samiidaq, Aciyya kee Seekemiiy Likci kee Aniiqam xale.
Efrayim Sutlac xaleeh, Sutlacaay Bered xaleeh, Berediiy Tacat xaleeh, Tacataay Elqada xaleeh, Elqadaay Tacat xaleeh,
Tacataay Dabad xaleeh, Dabadaay Sutlac xale. Efrayim kaadu Qader kee Elqad xale'mmay, too namma num Gat-rasuh yooboke marak saq buubaana'gidih gexen saaku, Gat-mari ken qide.
Efrayim ken rookat mango saaku suge. Kay mari inkih a rooka kaa hawweenisoonuh kaa fan yemeeten.
Tohuk lakal Efrayim isi barrat fido faxe. Is teedeqeeh, baxa kaah xalte. Kay abba isi buxat umam tekkeemih sabbatah migaaqah kaak Beriiqa
Efrayim kaadu Seera deqsitta baxá xale. Is Daga-raqta-Beet-Coron kee, Guba-raqta-Beet-Coron kee Udden-Seera deqsitta magaalooli xisse.
Tonnah kaadu lab baxa xaleeh, migaaqah Refa deqsitak yen. Refaay Resef xaleeh, Resefiiy Telac xaleeh, Telacaay Tacan xaleeh,
Tacanaay Laqdan xaleeh, Laqdanaay Qammihud xaleeh, Qammihuduuy Alismaq xaleeh,
Alismaqaay Nuun xaleeh, Nuunuuy Yoosuwa xale.
Efrayim kedo elle gactem, Beetal-magaala kee tet dariifal sugte gaandoodiy ayrô-mawqa le kabul ten Naqranak xabba haanamaay ayrô-culma le kabul ten Geser kee tet dariifal sugte gaandoodih amma 'yaanam fan takkehiyya kee, tonnah kaadu, Seekem kee tet dariifal sugte gaandoodik xabba haanamaay Qayya kee tet dariifal sugte gaandoodih amma 'yaanam takke baaxok ten.
Manassek rade mari, Beet-Saqan kee Magiddo kee Taqnak kee Door kee too magaaloolih dariifal sugte gaandoodil gacen.
Israayil-baxi Yuusufuk rade mari elle gacem too baaxo.
Aaser lab-xaylok ferey xaleeh; migaaqah Imna kee Yiswa kee Iswi kee Beriiqa deqsitak yenen. Ken maqanxá Serac deqsitak ten.
Beriiqa, Ceebar kee Malkeel xale. Malkeel, Birdawit deqsitta magaala xise.
Ceebar, Yaflet kee Soomer kee Cootam deqsitta lab-xaylo xale. Kaadu Suqa deqsitta baxá xale.
Yafletiiy, Faaxak kee Bimhal kee Qaswat xale.
Soomeriiy, Aci kee Rohga kee Yacubba kee Aram xale.
Kay toobokoyti Celem, Xoofac kee Imnaq kee Seelis kee Qaamal xale.
Xoofacaay, Suwac kee Carnefer kee Suqal kee Beeri kee Yimra kee
Bexer kee, Cood kee, Samma kee, Silsa kee, Itran kee Beera xale.
Yeter, Yafunne kee Fisfa kee Ara xale.
Qulla, Arac kee Canwiyel kee Rixya xale.
A mari inkih Aaserik rade maraay; oson inkih yeexegen gulubwah saqoltih sugeenih, qande le qaskarah yeneeniih, timixxigeh miroctih yenen. Ken migooqa elle tan kitaabal, keenik rade maray qeebih bical yene labaatanna kee lica alfi akkuk yen.

Benyaamak naharsi-baxi Belaq deqsitak yen. Nammeyhaytô-baxi kaak Asbeeliiy, sidochaytô baxi Acracaay,
fereyhaytô baxi Noocaay, konoyhaytô baxi kaak Raafa deqsitak yen.
Belaq-xaylooy, Addar kee Geraay, Abiihud kee
Absuwaqaay, Niqmaan kee Acowiiy,
Gera kee Safufam kee Curam deqsitak yenen.
Eehud xaylo, Niqmaan kee Aciiya kee Gera deqsitak teneeh; Gabaq deqsita aracal gulubwah saqoltih sugen. Sarra Manacat deqsita arac fan xiiriyak ken been saaku, Gera keenik abba yekke. Geraay Qudda kee Aciicud xale.
Sacrayim isi agabuy Cuusim kee Baqra deqsita cabe. Sarra Mooyab baaxol gace saaku,
Codes deqsitta barra abteeh; is, Yobab kee Xibyaay, Meesaq kee Malkamaay
Yaqux kee Sakya kee Mirma kaah xalte. Woo xaylo inkih gulubwah saqolti tekke.
Sacrayim kaadu Cuusim deqsitte barrat, Abiitub kee Elfaqal xale.
Elfaqalaay, Qeebar kee Misqam kee Samed xale. Samediiy, Oono deqsitta magaala kee Lood deqsitta magaala kee tet dariifal tan gaandoodi xise.
Baraaya kee Samaq gulubwah saqoltih teneeh, Ayyaalon deqsitte magaalal gaceeniih; kaadu Gat-magaalal suge mara wokkek xiiriyen.
Baraayaay, Acyo kee Sasakaay, Yareemot kee Dabadyaay, Qarad kee Qaderiiy, Mikaayil kee Yisfa kee Yooca xale.
Elfaqalaay, Dabadya kee Masullam kee Cidka kee Ceebar kee Yismaray kee Yidliya kee Yobab xale.
Simqi xale lab-xaylo, migaaqah Yaakim kee Dikriiy, Dabdi kee Aliqeenayaay, Xillatay kee Alyeliiy, Qadaaya kee Baraaya kee Simrat deqsitak yenen.
Sasak-lab-xaylo, migaaqah Yisfan kee Ceebaraay, Alyel kee Qabdonuuy, Dikri kee Caananaay, Cananya kee Qeelamaay, Antotya kee Yifdaya kee Fanyel deqsitak yenen.
Yaroocam lab-xaylo, migaaqah Samsaray kee Sacaryaay, Qatalya kee Yaqresyaay, Eliyyas kee Dikri deqsitak yenen.
Too mari inkih gulubwah saqoltih yen maraay; Yarusalaamal daffeyak yenen. Ken migooqa kitaabal tunkuttubeh ten.
Gibqon-magaalak abbah yen num isi barray Maqka deqsittehiyya luk Gibqon-magaalal suge.
Naharsi-baxi kaak Qabdon deqsitak yen. Kay lakal Xuur kee Keesiiy, Baqal kee Nadabaay,
Geder kee Acyooy, Daker kee
Miklot deqsitta lab xaylo xale. Miklot Simqa xale. Oson Yarusalaamal keenih ramad le mara lih gacen.
Ner Kees xaleeh, Keesiiy Saawul xaleeh, Saawuluuy Yonaatan kee Malkisuwaqaay, Abinadab kee Esbaqal xale.
Yonaatanaay Maribaqal xaleeh, Maribaqalaay Miika xaleeh,
Miikaay Fitom kee Melekiiy, Tareeyaq kee Acad xale.
Acadaay Yahoqadda xaleeh, Yahoqaddaay Qalemet kee Qadmawet kee Dimri xale. Dimriiy Mooxa xaleeh,
Mooxaay Binqa xaleeh, Binqaay Raafa xaleeh, Raafaay Elaasa xaleeh, Elaasaay Aaxel xale.
Aaxel lab-xaylok lecey xaleeh, migaaqah Qadrikam kee Bokruuy, Ismaaqil kee Saqaryaay, Qobadya kee Caanan deqsitak yenen.
Kay toobokoytay Qeshek deqsitahiyyak naharsi-baxi Uulam deqsitak yeneeh; nammeyhaytô-baxi kaak Yaqus deqsitak yeneeh, sidochaytô-baxi Elifalat deqsitak yen.
Uulam xaylo inkih qande le qaskaray gaysê-baxi qidimil timixxigehiyyak ten. Ken xaylo kee xayloh-xaylo manguk yeneeniih; bool kee kontom akkuk yenen.
Too mari inkih Benyaamak rade mara.

Israayil marih migooqa inkih yuktubeeniih; Israayil Malikwah Aydaada deqsita kitaabih addal tan. Yuudâ-mari Yallal baahen makok gexxaamah, Baabelon-baaxo seewah ken been.
Naharaak isi baaxo kee isi magaalooli fan gactem, seeka kee Leewih yooboke mara kee Yallih Qibaadah-Qarit taamah suge marih durruyyat kee keenik kalah yan Israayil mara.
Yuuda kee Benyam kee Efrayim kee Manasse deqsitta kedoodah yooboke mari Yarusalaamal gace.
Baani Imri xale; Imri Qomri xale; Qomri Qammihud xale; Qammihud Quutay xale. Quutay Yuudâ-baxa-Faresik rade marak abbah yeneeh, dabqih Yarusalaamal gace.
Yuudah yooboke Siilok rade marak abbah yen num, Qasaaya deqsitak yen. Kaa kee kay xaylo tokkel gacen.
Yuudá-Darak rade marak kaadu Yaqwel deqsita num wokkel gace. Yuudah yooboke maray Yarusalaamal gacehiyya sittat lica bool kee sagla taban akkuk yen.
Benyaamah yooboke marak Sallu deqsita num wokkel gace. Sallu Masullam-baxaay, Masullam Hodawyâ-baxaay, Hodawya Hasnuwâ-baxak ten.
Keenik kaadu Yaroocám-Yibnaya kee Quddí-Eela deqsita mari Yarusalaamal gace. Eelak kaxxa-abba Mikri deqsitak yen. Safatyá-Masullam deqsita num kaadu wokkel gace. Masullamak kaxxa-abba Reqwel deqsitak yeneeh; Reqwel Yibniyâ-baxak ten.
Ta mari inkih gulubwah saqoltih yen. Benyaamah yooboke maray Yarusalaamal gacehiyya sittat sagla bool kee kontom kee lecey akkuk yenen.
Seekah yooboke maray Yarusalaamal gacehiyyak migooqa ah teeti:
Yadaqya kee Yehoyaarib kee Yaakin kee
Qadarya. Qadarya Cilkiyyâ-baxaay, Cilkiyya Masullam-baxaay, Masullam Saaduk-baxaay, Saaduk Maraayot-baxaay, Maraayot Aciitub-baxak ten. Aciitub Yallih Qibaadah-Qarih addal seekak abbah yen.
Wohuk kalah kaadu seekah yooboke marak Yaroocám-Qadaaya kee Qadiyél-Maqsay deqsita mari Yarusalaamal gace. Qadaayak kaxxa-abba Fascur deqsitak yeneeh; Fascur Malkiyâ-baxak ten.
Maqsayak kaxxa-abba Yacdeera deqsitak yen. Yacdeera Masullam-baxaay, Masullam Masilleemit-baxaay, Masilleemit Immar-baxak ten.
Seekah yooboke maray gulubwah saqoltih yene sittat alfi kee malcina bool kee lactam akkuk yenen. Oson inkih dudda le maraay; Yallih Qibaadah-Qarih addal aban taama ken gabat ten.
Keenik kalah yan Leewih yooboke maray Yarusalaamal gacehiyyak migooqa ah teeti:
Maraari-gulubuk Cassúb-Samaqya deqsite numuk ten. Kay kaxxa-abba Qadrikam deqsitak yeneeh; Qadrikam Casabyâ-baxak ten.
Bakbakkar kee Ceeres kee Galal kee Mattanya deqsita mara. Mattanya Miikâ-baxaay, Miika Dikri-baxaay, Dikri Asaf-baxak ten.
Samaqyâ-Qobadya deqsita numuk ten. Kay kaxxa-abba Galal deqsitak yeneeh, Galal Yedutun baxak ten.
Aasâ-Barkiyya deqsita numuk ten. Kay kaxxa-abba Elkaana deqsitak yen. Elkaana Natoofâ-magaala dariifal ten baaxol geytimta gaandoodil daffeyak yen numu.
Yallih Qibaadah-Qarit dacayrih suge maray Yarusalaamal gacehiyyak migooqa ah teeti: Sallumuy keenik abbah yene kee Qakkub kee Talmon kee Aciman kee keenih ramad le mara.
Sallum a saaku fanah, Malik Afa deqsitak ten Culmay ayrô-mawqa le kabul geytimtahiyyat dacayrih yan. Dumah yan dabaanal oson akak raden mari, Leewih yooboke mari elle yinfiddige aroocat dacayrih suge marak ten.
Sallum Koorê-baxaay, Koore Ibiyaasaf-baxaay, Ibiyaasaf Korac-baxak ten. Dumah yan dabaanal Korac akak rade mari, YALLIH mari elle yinfiddigen aracat dacayrih elle yenen innal, Sallum kee kaah ramad le maray Koracak radehiyya YALLIH Nabnah-Siraqih afat dacayrih yen marak ten.
Dumah yan dabaanal, Alqedár-Fincas keenik abbah yeneeh; YALLI kaadu kaa'lih yen.
Maselemyá-Zakariyya kaadu Yallih Nabnah-Siraqih afat dacayrih yen numuk ten.
Yallih Qibaadah-Qarih afat dacayrih yan mari sittat namma bool kee taban kee namma num akkuk yen. Ken migooqa kee akak raden marih migooqa, oson elle sugen mandarwal kitaabal tunkuttubeh ten. Malik Dawud kee nabi Samuwel a taamak amo wagtaanam, oson akak raden marih gabal heen.
Tonna leemik, YALLIH Qibaadah-Qarih afat dacayri, adok ado fanah abak sugen.
Too mari, Yallih Qibaadah-Qari affara kaalibit inkih dacrisak yen.
Ken toobokoy mandarwal sugtehiyya midu-miduh amaatuk yeneeniih, ayyam gide woo taamat ken luk angaluk yenen.
Yallih Qibaadah-Qaril duyye elle daanisan golitte kee aki golitteh qaada wagga hayta taama, Yallih Qibaadah-Qarit dacayrih suge marak affara numuy keenik abbobtih yenehiyyah gabal heen. Too mari Leewih yooboke marak ten.
Osonuuy bar Qibaadâ-Qari dacrisak xiinak yeneeniih; saaku culma akak fakak yenen. Too qarih maftac ken gabat yen.
Leewih yooboke marak garabah, qibaada elle aban aracal faxxinta taama edde aban mingilwah amo wagtaanamih taama keenih tontocowwe. Edde daanisan golittek beyan waqdi kee addal gacsan waqdi too duyye loowak yenen.
Leewih yooboke marak gersi garabah, gersi duyyey taahirik tanihiyya kee, tonnah kaadu, bulul kee kamriiy, faanus-zeyti (saliid) kee sukti-zeyti kee suruy meqe qerto akak bicsen duyyeh amo wagtaanam gabal keenik heen.
Takkay immay suruy meqe qerto bicisak sugtem seekak ten.
Sadgatah tantacawwu wayta gasiitah bicsiyya, Leewih yooboke numuy Mattitya deqsitahiyya gabal heen. Mattityaay Koracak rade marah yooboke Sallum deqsita numuk naharsi-baxak ten.
Keenih ramad le maray Kohat gulubuh yoobokehiyya, taahirroysen-gaqamboy kulli sabti qiidih ayrol Qibaadâ-Qaril yen miizih amol haanahiyyah bicsiyya ken gabal heen.
Yallih Qibaadah-Qarih addal saare abak yen mari, Leewih yooboke marak ten. Too marak abbobtih yen mari bar kee saaku too taama luk yeneemih sabbatah, gersi taama keenih maacannon. Too mari Qibaadâ-Qaril ten golitteh addal dabqah gacen.
Too mari inkih Leewih yooboke marih samadak yenen. Kaadu saqoltik yenen. Dabaaqah elle yeneenim, Yarusalaamak ten. Ken migooqa akak raden mari yaakumik ciggiilih elle yan innal tunkuttubeh ten.
Yaqiiyal Gibqon-magaalak abbah yeneeh; isi barray Maqka deqsittahiyya luk Gibqon-magaalal suge.
Naharsi-baxi kaak Qabdon deqsitak yen. Kay lakal Xuur kee Keesiiy, Baqal kee Ner kee Nadabaay,
Gador kee Acyooy, Zakariyya kee Miklot deqsitta lab-xaylo xale.
Miklot Simam xale. Oson Yarusalaamal isinni ramad le mara lih gacen.
Neriiy Kees xaleeh, Keesiiy Saawul xaleeh, Saawuluuy Yonaatan kee Malkisuwaqaay, Abinadab kee Esbaqal xale.
Yonaatanaay Maribaqal xaleeh, Maribaqalaay Miika xaleeh,
Miikaay Fiton kee Melekiiy, Tacreeyaq kee Acad xale.
Acadaay Yaqra xaleeh, Yaqraay Qalemet kee Qadmawet kee Dimri xale. Dimriiy Mooxa xaleeh,
Mooxaay Binqa xaleeh, Binqaay Raafaya xaleeh, Rafaayaay Elaasa xaleeh, Elaasaay Aaxel xale.
Aaxel lab-xaylok lecey xaleeh, migaaqah Qadrikam kee Bokruuy, Ismaaqil kee Saqaryaay, Qobadya kee Caanan deqsitak yenen.

Filistiin mari, Israayil marat Gilbowaq-Qale deqsitta qaleh amol qeebi aben. Too qeebit Israayil marak mangom rabteeh wohuk raqtem toowweh.
Takkay immay lakak ken ayradduk eybeebexxa heenih Saawul-lab-xaylok Yonaatan kee Abinadab kee Malkisuwaq deqsitta labha qiden.
Qeebi rade waqdi Saawul elle suge kabul kaxxam qilsuk yeneeh; tonna-leemik Filistiin qaskar rubteh tan gaysê-baxat kaxxam mudduumeeh madaluh raaqe.
Too waqdi silac kaah akkuquk suge furraynuh yan numuk iyyeemih, «A diini-maleelah tan Filistiin ummatta yoo qiddeh yol tirtirissaamak, ama tikyal lito seefit yoo qid» kaak iyye. Takkay immay woo furrayni seefit kaa qidu meysih yeffereh. Toh yuble waqdi Saawul isi seef siibba heeh is edde qide.
Taaxige furrayni Saawul rabem yuble waqdi, isi seef siibeh isit heeh edde rabe.
Tonnal Saawul kee Saawul lab-xayloh sidoc inkih rabteeh; kay dardaarinni tokkel gaba kale.
Israayil maray Yidraqel-Daqar deqsita daqaral dabaaqah sugehiyya Israayil-qaskar kuddeeh, Saawul kee kay xaylo rabteh 'yaanam yoobben waqdi, dabaaqah elle sugen magaalooli cabba heenih kudeenih. Sarrak Filistiin-mari yemeeteh woo magaalooli keenik yibbixe.
Qeebi gaba kalek lakal ciggilta ayro Filistiin mari qeebit rabe marak duyye seelebaana'gidih yemeeten waqdi, Saawul kee kay xayloh sidocuy Gilbowaq-qaleh amol qangalaylut tanihiyya keenih sugte.
Too waqdi moyya kaak kallaay xaqul kaak suge silac seelabba heenih gexen. Yalla 'yeenih yaqbuden duyyeeyay sahda gabak bicissehiyya elle yaqbuden qaril yan mara kee, isinni ummatah a xaagu warisu waa mara ruuben. Too mari ta xaagu beya'gidih gexeeh, a xaagu ummatat qiden.
Sarrak kay silac, oson xeet kee cooxuk bicsen duyyeh qibaada elle aban qarwak tiyak teenal heeniih, kay moyya Dagon akak iyyaanamay yallah loonuhiyya elle yaqbuden qarit takaren.
Yaabes deqsitta magaalay Gilqad rasih addal geytintahiyyal yan mari, Filistiin mari Saawul lafak abeenim yoobben waqdi,
agiirah keenik yan mari doorimma 'yeeh Saawul kee kay xayloh lafa elle tani ikke gexeenih, Yaabes-magaala fanah baahen. Too marih lafa, too magaalal ten kaxxa caxah gubal yoogoqen. Sarrak ken rabih rookah malcina ayro soomuh sugen.
Saawul wonnah yan raba akah rabem, YALLAL faxxiimak yen imaan agaagul kaak yekkeemih rabe. YALLIH amri cineeh, YALLAL imaan haam hinna'mmay, rabe marih roocaaniyyal fayu esseraanam taamah haysite.
YALLAL fayu messerinna. Tonna leemiik YALLI uma rabah kaa qiddaay kay dardaarinna Yiisâ-baxa Dawud gabal hayya hee.

Israayil mari yakkeemiik Cebron deqsitta magaala fan Dawudul yemeeten. Kaak iyyeenimih, «Nanu ku qabalaay, ku cadoyta kinnino.
Duma Saawul malikih suge saaku kinni way, gaadi faxxiima saaku foocat nek gacca 'teh carbi booxa fanah nee beyak sugtem koo. YALLAY ku Dagelta kinni, isi marak miraac akkettooh ken xiinisa num koo abeleemih qahdi koh culem nanu naaxigeh» axcuk kaal yemeeten.
Israayilik saqoltih yan mari toh axcuk Cebroonul kaal yemeete saaku, Dawud kee Israayil ummatak saqoltih yen mari YALLIH foocal xagana tittah culen. Sarrak Dawud yuskuteeniih; usuk tohuk wadir Israayil malik yekke. YALLI dumaak Samuwelik elle iyyeh suge'nnal, Dawud too saaku malik yekke.
Ayrok teena Malik Dawud kee inkih tan Israayil ummatta, Yarusalaam magaalat qeebi abta'gidih gexxe. Too saaku Yabuusa akak axcuk yenen kedoh yooboke mari woo magaalal dabaaqah yeneeh; magaala kaadu migaaqah Yaabus deqsitak ten. Yabuusâ mari woo baaxol naharak nooke marak ten.
Too mari Dawuduk, «A magaala faxem takke way cultu madudda» iyyen. Dawuduh tu gactek, Siyon qalel sugte megdebwa keenik raaqiseeh, tohuk wadir migaaqah Dawud-Magaala deqsitte.
Too qeebi aben saaku, Dawud, «Yabuusah yooboke num naharal qidinnaan num inkih tan qaskarih abbah akkele» 'yaanam iyyeh suge. Yowab deqsita numuy Xaruya deqsitta barrak baxah yenehiyya gaaduk foocat gacca 'yeh miraaciseeh, qaskar abbootan gee.
Dawud woo qalel sugte megdebwa le aracal buxah yeneeh; tonna-leemiik too aracak ‹Dawud Magaala› 'yaanam iyyen.
Dawud, naharak ayrô-mawqa le kabut raqta baaxoy ramma luk sugte missoysak baahak, woo qalel sugte megdebwa le arac dariifal magaala xise. Magaalak wohuk raqte exxa Yowab, akah sugte innal, nammayhaak xise.
YALLAY Nabaamak Nabahiyya Dawud lih yeneeh; tonna-leemik Dawud qandeh ayrook ayro aysuk yeyse.
Dawud agiirah tan qaskar luk yeneeh; too qaskar Israayil ummatta lih gacca 'teh, YALLI elle iyye'nnal, Dawud malik yakke'gidih, cato kaah yekken. Kay dardaarinna maqar bahsiisen.
Too agiirak numuk teeni Yaasobqam deqsita agiruy Cakmoon deqsita gulubuh yoobokehiyyak teneeh; too agirii, ‹Yaaxigen Sidoc› deqsitta buttak abbah yen. Ayrok teena sidooca bool yakke mara lih, inki macaxut qeebi abeeh; too sidooca booluk inkih qeebil iissaay sella ken hee.
Kay lakal ‹Yaaxigen Sidocuk› ciggiila saqalah tenem, Doodó-Alqedar deqsita agiruk ten. Too agirii, Acowi deqsita gulubut raaqak yen.
Filistiin-mari qeebih Fas-Dammim deqsita aracal gaaboowe saaku, Alqedar Dawud xaquuk qeebi abe. Gabru deqsitta daro elle toobokeh ten buqre ten. Israayil mari Filistiin marak awyah baaxo cabe waqdi,
kaa kee Dawud too buqrel qeebi abak elle raqte. Oson Filistiin marak gudel gacca 'yeenih qeebi keenit abak raaqeenih ken qiden. Too saaku too qeebil YALLI kaxxa nasri keenih yecee.
Ayrok teena «Yaaxigen Soddom» deqsita agiirak sidooca num Dawud fan yemeeten. Dawud too saaku Qadullam rasul tan gablah garil tan kaxxa xaal suge. Filistiin mari kaadu Refaayim Golo deqsitta golol yifdigeenih yenen.
Too saaku Dawud amô-reebu le aracay uqurah meqehiyyal sugeeh; Filistiin mari kaadu Beetlacam magaala yibbixeh yen.
Sarrak Dawud isi baaxoh lee kassa heeh, too waqdi iyyeemih, «Beetlacam magaalah afal yan qeelih lee yoh baaha num genniyooy faxe raareh an» iyye.
Too waqdi too sidooca agiri Filistiin-mari elle yan aracak adda-adda gacca 'yeenih too qeelak lee qulla heenih Dawuduh baahen. Dawuduh tu gactek, too leek maaqabinnay, YALLIH sadgatah baaxot tet caxe.
Sarrak iyyemii, «Yalli yol yascarramay! A lee aaqubem yol matan. A lee a sidiica numuy isi roocih meysite'kah a marak adda gacca 'yeh a lee baahehiyyah qabala yaaqubeenimih bis le» iyye. Tohuk gexxaamah too lee maaqubinna.
Woo sidooca numuh tu gactek, agiirinni keenik too bis luk yen.
Yowabak toobokoytah yen Abiisay «Yaaxigen Soddom» deqsita soddomuk abbah yen. Ayrok teena inki macaxu luk sidooca bool yakke marat qeebi abeeh too marak inkih yeyseh ken qideh.
Tonna-leemiik too Soddomih addat yimixxige agiruh raaqeeh, abba keenik yekke. Takkay immay «Yaaxigen Sidocih» inna migaq-gexxoh luk mananna.
Yoyadáq-Banaaya kaadu kaak kaxxih yamixxige agiruk ten. Banaaya elle yoobokem, Kabxaqel deqsitta magaalak ten. Banaaya abinnaan taamal qangik ten. Mooyab marak namma agiru qide. Ayrok teena arroqle le rob radak sugeeh; too ayro Banaaya boodoh adda cule waqdi lubak kaah sugeeh; too lubak qideh.
Tohuk kalah kaadu, kaxxam masu naba Masri-num qide. Too num xexxaarah namma mitrik amo gexak yeneeh, silaacah kaxxa masu le macaxu luk yen. Banaaya naharak gabah caxxat kaa yoogoreeh, sarrak gabat luk suge macaxu gabak kaak bukkussa heeh, woo macaxut kaa qide.
Toh, agiruh yan Banaaya abe taama. Banaaya «Yaaxigen Soddomih» adoytak ten. A Soddomih addat migaaqat akak yabba yan numuk tene'mmay, «Yaaxigen Sidoc» gide migaq-gexxoh luk mananna. Dawud isit dacayrih tan qaskarak abba kaa abe.
Tohuk kalah ten labhay qaskariinol timixxigehiyya ten.
Yowab toobokoytah yen Qasahel kee
Beetlacam magaalal yooboke Doodóh-Elcanan kee
Carod magaalal yooboke Sammot kee
Felon magaalal yooboke Celex kee
Takooqa deqsitta magaalal yooboke Qikkés-Qiira kee
Qanatot magaalal yooboke Abiqeder kee
Cuusâ magaalal yooboke Sibkay kee
Acowi-magaalal yooboke Qilay kee
Netoofâ magaalal yooboke Mahray kee
tonnah kaadu Netoofâ magaalal yooboke Baqná-Celed kee
Benyam rasul geytimta Gibqah magaalal yooboke Riibáy-Itay kee
Firqaton magaalal yooboke Banaaya kee
Gaqas deqsitta magaalah xaqul tan goloolah addal yooboke Curay kee
Arbatal yooboke Abiiyel kee
Bacurimil yooboke Qadmawet kee
Saqalbonul yooboke Elyacba deqsita num kee
Gixonul yooboke Hasem deqsita numih xaylo kee
Haraaral yooboke Sagée-Yonataan kee
Haraaral yooboke Sakár-Aciyam kee
Ur baxi Alifal kee
Makeeral yooboke Ceefar kee
Felon magaalal yooboke Aciiya kee
Karmelil yooboke Cesro kee
Edbay baxi Naqray kee
Naatan toobokoytah yen Ayyuqel kee
Hagrí-Mibcar kee
Qammon-marah yooboke Xelek kee
migaaqah Nacaray deqsitaah, ubka Beerotul abe numuy Yowab-silac akkuquk yenehiyya kee
Yitra deqsita gulubuh tooboke Qiira kee Gareeb deqsitta labhah nammey kee
Ciitâ-marah yooboke Uriyya kee
Aclay baxi Dabad kee
Siidá-Qadiina deqsita qaskariitay Ruuben deqsitta kedoh aabakuk yenehiyyay wakalih soddom qaskariita is lih abbaxuk yenehiyya kee
Maqká-Cannan kee
Mitan magaalal yooboke Yosafat kee
Qastarot magaalal yooboke Quddiya kee
Cootam deqsita numih xayloy Samma kee Yaqiiyal migaq luk teneeh ubka Qarooqer magaalal abtehiyya kee
Simrí-Yadiqeel kee kay toobokoytah yen Yoocay Tiixil yoobokehiyya kee
Macwal yooboke Alyel kee
Elnaqam deqsita numih xayloh nammayay migaaqah Yaribay kee Yosawya kee
Mooyab-marah yooboke Yitma kee
Alyel kee Yoobad kee, Xoobal yooboke Yaqsiyel deqsita numuk ten.

Dawud Xiklag deqsitta magaalal Saawuluk megloh yen saaku, mango qaskaray qeebi ixxiga kee labhaytinaane luk tenehiyyat yengele.
Too mari akah yoobokem, Benyam kedoy Saawul akah yoobokehiyyak ten. Guri gaba kee migdi gabah inkih gaysê-baxa elle qidan gura kee wanxefit xeet elle qidan inna nagay aaxaguk yenen.
Gibqâ-magaalal yooboke Samaaqa deqsita numih xayloy migaaqah Aciiqeder kee Yooqas deqsittahiyya qaskar abbobtih keenik ten. A qaskarih migooqa ah teeti:
Qadmawet deqsita numih xayloy Yadyel kee Felet deqsittahiyya kee
Qanatot magaalal tooboke namma qaskariitay Beraaka kee Yaahu deqsitak tenehiyya kee
Gibqon magaalal yooboke Yismaqyaahu deqsita qaskariitay yimixxige agiruk yeneeh Yaaxigen Soddomuk numuk teenah yenehiyya kee
Gadeera magaalal tooboke qaskaray Ermiyaas kee Yacadiyel kee Yocanan kee Yoodabad migaq luk tenehiyya kee
Carif magaalal tooboke qaskaray migaaqah Elquday kee Yarimot kee Balya kee Samarya kee Safatya deqsitak tenehiyya kee
Korac deqsita gulubut raqta qaskaray Elkaana kee Yissiya kee Qadaral kee Yoqeder kee Yaasobqam migaq luk tenehiyya kee
Gador magaalal yooboke Yaroocam deqsita numih xayloy Yoqela kee Dabadya deqsittahiyyak ten.
Dawud bacarih tan baaxok amô-reebu le aracay uqurah meqehiyyal yen saaku, Gaad kedoh tooboke qaskaray qeebil kulsa lehiyya Dawud abe qeebit kaa'lih sugte. Too qaskar gob kee macaxut aban qeebil fula luk yeneeniih, lubak innah inti-qasin agiirak yeneeniih, sissikaaneh qaleelah amol qarkuumud innah gexak yenen.
Too qaskarih migooqa ah teeti:
Keenik abbah yen Qader deqsita num kee
kaak gubal yen Qobadyaay;
ken lakal Aliyab yeneeh, kay lakal Mismanna yeneeh,
kay lakal Ermiyaas yeneeh, kay lakal Qattay yeneeh,
kay lakal Alyel yeneeh, kay lakal kaadu Yocanan yeneeh,
kay lakal Eldabad yeneeh, kay lakal kaadu Ermiyaas yeneeh,
kay lakal Makbannay deqsita num yen. Sittat taban kee inki num akkuk yenen.
A maray Gaadah yooboke inkih, qaskar abbobtik teneeh; keenik gacca 'ya num bool numuk yeyseh yeneeh, keenik cayla le num, alfi numuk yeyseh yen.
Sanatak inikhaytoh alsay Ordon weeqayti emegga 'yeh aruk amo korak yenehiyyat, too weeqaytuk tabba 'yeeniih, elle taben ikkel weeqaytuk ayrô-mawqa kee ayrô-culma le kabul suge mara inkih xiiriyeenih.
Benyam kee Yuudâ kedoh yooboke marak garab Dawud elle yan aracay amô-reebu lehiyya yemeeten waqdi,
Dawud kaa gufaanam afal garayya keenih iyyeh, «Qeebil yoo cata'gidih yemeete mara tekkeenik arciba. Takkay immay yoo ganuh yemeete maray yi naqboytih gabal yoo haa'gidih yemeetehiyya tekkeenik, Yallay ni kaxxa abbobti elle aamanuk sugtehiyya sin ableleeh sin akah digaalele» 'yaanam keenik iyye.
«Yaaxigen Soddomuk» qaskar abba yakku waa numuy Qamaasay deqsitahiyya too marak numuk teenak ten. Too waqdi Yallih *Roocaaniyya kaal obteeh, isi milkih kaa hayte. Too num too waqdi anay fayya haak yaabeeh,
«Yiisâ-baxa Dawudow,
nanu ku mara kinninoh, ko'lih nan.
Yalla kinni ku Dagelti ku qaxat yaniih;
amaan kee wagari ko'lih yanay.
Qeebil koo cata mari nasri geyay» iyye.
Too waqdi Dawud ken arcibiseeh isi qaskarak abbobtih ken hee.
Tohuk kalah kaadu, Manasseh yooboke marak garab, Dawud kee Saawul toome saaku, Dawud qaxat gace. Too saaku Dawud Saawulut qeebi aba'gidih Filistiin mara lih Saawul gaaduh gexe. Takkay immay Filistiin mari woo gaadul Dawud maamaninnoonuuy; akah kaa aamine weenim, «Duma kay amoytah suge Saawul yabalu waa waqdi, nee cabba heeh kaa fan nek korek, bayenno» 'yaanamak ten. Tonna-leemiik, «Atu ahaksa Xiklag fan uttuduur» kaak iyyen. Tonna-leemiik too gaaduh ken lih magexinnay Xiklag magaala fanah yuduure.
Too saaku Manasseh yooboke marak tu takkem kaa'lih tuduure. Too marih migaq Qadna kee Yoodabad kee Yadiqeel kee Mikaayil kee Yoodabad kee Aliihu kee Xillatay deqsitak yen. Kulli num keenik alfi takke qaskaray Manasseh yoobokehiyyak abbah yen.
Ta labha nagay yan gidmi le labhak teneeh, Dawud-mara meqe'nnal cateeniih; tonna-leemiik Dawud qaskar abbobtih ken abbaxuk yen.
Kaa cataana'gidih, Dawud qaskarat kulli saaku qusba mari culak yeneeh; tonna-leemiik mangah amagguk yemeggen.
Dawud Cebron magaalal yen saaku, carbil nagay tan ixxiga le qaskar, dumaak luk suge qaskarat tengele. Too mari, Saawul luk suge dardaarinna Dawud elle geya'nnah, cato kaah aben. Toh dumaak Yalli Dawuduh qahdi akah culeh suge qaadak ten. Ta qaskarak loowo ah kaana:
Yuudâ-kedok lica alfi kee bacra boolih qaskariitay silacat tikyah leeh, gob kee macaxut axawah tanihiyya kaal yemeeten.
Simqaan-kedok kaadu malcina alfi kee bool qaskariitay qeebil agiirak tenehiyya kaal temeete.
Leewî-kedok tonnah kaadu affara alfi kee lica boolih num kee,
Haaruunuk rade marak abbah yen Yoyadaq deqsita num kee katatta qaskarak sidiica alfi kee malcina boolih num kee,
Saaduk deqsita furraynuy carbil qangih yenehiyya kee kaah mare luk ten qaskarih abbobtik labaatanna kee namma num kaal temeete.
Benyam-kedok sidiica alfih qaskariita kaal temeete. Saawul akah yoobokem, Benyam kedok teneeh; tonna-leemiik too ayro fanah, too qaskarak mango mari Saawul-xinto luk sugen.
Efrayim-kedok labaatanni alfi kee bacra boolih qaskariitay kedoh addal kaxxa ossobba lehiyya edde ten.
Ayrô-culma le kabut raqta Manassê-kedoh yooboke marak taban kee bacra alfih qaskariita kaal temeete. Too mari inkih, Dawud malik abaana'gidih doorimeenih yenen.
Issakar-kedok namma boolih numuy qaskar abbobtih tenehiyya kee oson abbah akak yanin qaskar kaal temeete. Ta maray abbobtih yenehiyyaa, Israayil rasul abaanam faxxintam kee edde abeh meqe wakti yaaxige marak ten.
Dablon-kedok kontom alfi qaskariitay kulsa leeh, qeebih bical tanihiyya agaagul sinnuk, baguuk kaa cataana'gidih, kaal yemeeten. Ta mari, tohuk kalah kaadu, silaacat carbi elle aban inna nagay barte marak ten.
Naftaalî-kedok kaadu alfi numuy qaskar abbobtih tanihiyya kee soddom kee malcina alfih qaskariitay gob kee macaxut axawah gexxahiyya kaal yemeeten.
Daan-kedok kaadu labaatanna kee bacra alfi kee lica boolih qaskariitay qaskariinô-baritto lehiyya kaal temeete.
Aaser-kedok kaadu morootom alfih qaskariitay kulsa leeh, qeebih bical tanihiyya kaal temeete.
Ordon weeqaytuk ayrô-mawqa le kabut raaqa rakaakayal tan Ruuben kee Gaad kee ayrô-mawqa le kabut raqta Manasseh kedoh yooboke marak tittat bool kee labaatanni alfih qaskariitay kulli qaynatih silac gabat lehiyya kaal temeete.
Ta axxul le qaskaray qeebih bical tanihiyya Dawud Israayil-malik abaana'gidih, Cebron magaala fanah gexen. Too qaskarak kalah kaadu raqqa 'ye Israayil mari yakkeenimik Dawud malik abaanamal titta geenih yenen.
Tokkel Dawud lih sidooca ayro aseeniih, ken toobokoy baaxo ken lih lehiyya qibnaytiinoh keenih bicisse leek-maaqo adoobitak sugen.
Kilbat le kabut raqta baaxoy Issakar kee Dablon kee Naftaali kedo elle tanihiyyay Cebroonuk xeeruk raqtahiyyaak, danoona kee gaala kee baakil kee awurwal, riyen bulul kee sublâ-xayloy kafseenihiyya kee kafsen qinab-xaylo kee qinabak bicsen kamri kee caxâ xaylok bicsen *zeyti (saliid) eerra heenih tokke baahen. Tohuk kalah kaadu, laa kee illiy yasguudoonu waanahiyya baahen. Ta axxul le bica kee mattacoy ummatta bahtehiyya Dawud dardaareemih fayxih farcatah aben.

Malik Dawud alfi-alfi kee bool-boolul kurrunte qaskarak abbobtih yen mara lih malloysiteeh,
sarrak inkih tan Israayil ummatta yiysixxigeemih, «Isin oggolteeniih, YALLAY ni Dageltah yani kaadu ne'lih edde yengeleh yenek, inkih yan ayyuntay neh yaabukehiyyay aham fanah ahat ne'lih ane waa kee, seeka kee Leewih yooboke marah, ken magaalooli kee lacah meqe baaxo fanah farmo keenih rubba hayneh, ‹Akke nee fanah amaay, inki aracal gaabownay› 'yaanam keenik innay.
Sarrak kaadu Yallih-Qahdih-Sanduguy Saawul dardaare saaku amo akak wagte weenihiyya akke fan bahnay» 'yaanamah mala keenil baahe.
Ta mala yoobben waqdi yossokooteeniih, «Nabam meqe» 'yaanam iyyen.
Tohuk wadir Dawud Israayil ummatak, Masri cuduuduk gabbi-qaxat raaqa aracak, Camat deqsita daabay kilbat le kabut raqtahiyyah amma 'yaanam tan dabaaqah yan marak, «Gaaboowa» 'yaanamih seeco abe. Too seeco keenih akah abem, Yallih-Qahdi edde yan Sandug Kiryat-Yaqaarim magaalak Yarusalaam fan baahaana'gidik ten.
Sarrak Dawud kee too mari YALLIH-Qahdih-Sandug baahaana'gidih, duma Baqla deqsitak ten magaalay sarra Kiryat-Yaqaarim 'yaanam migaaqah akah yeyyeeqeenihiyya gexeeniih; too Sandug Yarusalaam fanah baahen. Kiryat-Yaqaarim elle tenem, Yuudâ-rasuk ten. Too sanduguy Yarusalaam fanah baaheenihiyya migaq akak lem, YALLAY dardaarinni-korsi akak galwa leemik daga le kabu raqtahiyya.
Sandug elle sugem, Abinadab deqsita numih qarik teneeh; too qarik eyyeqqa heeniih, qusba gaariy awurwa giitak beytahiyyah bagul heen. Gaarik foocat Qudda kee Acyo deqsitta namma num gacte.
Takkay immay Dawud kee raqqa 'ye mari a sandug elle beyaanamal, Yallih-massakaxxah quuruk loonumuuk argaduk yemeeten. Afak Yallih saare edde haakaay wallitakaay *begena kee kiraraay giyaagib kee karambooy *baanta aagaruk yemeeten.
Kidon deqsita num luk suge aracay darok caffa elle baxsaanahiyya gufen waqdi, Sandug edde tan gaari giitak beyak sugte awurwa tondofoofole. Too waqdi Qudda gaba akah matriseh Sandug radaamak gabah yibbixe.
Takkay immay a Sandug gabah xagem YALLIH bagcarra kaah xalteeh, edde rabe. Tokkel elle Yallih foocal rabe.
Dawud, YALLI bagcarriteh Qudda digaalem yuble waqdi yinqibeh. Tohuk wadir too aracak Fares-Qudda
Tohuk wadir Dawud Yallak meysitak raaqeeh, «Ahaysa, YALLIH Qahdi adda akak yan Sandug yi magaala fan beyam matakka» iyye.
Sarrak woo Sandug Yarusalaam fanah beyaamak raaqeh; Yoobad-Edom deqsita numuy Gat magaalal yoobokehiyyah buxal cabe.
Too numih buxal too sandug sidooca alsa suge. YALLI Yoobad-Edom kee kay buxah maraay usuk edderra heemit barkat hee.

Malik Curam deqsita malikiy Suur magaalal malikih yenehiyya doolat abbobti Dawud fan ruube. Woo mara luk, qarwa edde xisan sariidâ-coox kee, xeetik qarwa elle bicsa'nna yaaxige mara kee, cooxuk duyye elle bicsa'nna yaaxige mara kaah ruube. Too mara kaah akah ruubem, kay qari kaah xisaana'gidik ten.
Too saaku Dawud YALLI Israayil-malik kaa abeh yanim yismiteeh; Israayil ummattah taagah, YALLI kay dardaarinna fayya heem yeexegeh.
Yarusalaam magaalal suge saaku, duma luk suge agabuk kalah abite agabut say-xaylo kee lab-xaylo xale.
Yarusalaam magaalal xale xayloh migaq ah kaana: Sammuqa kee Soobab kee Naatan kee Suleeman kee
Yibcar kee Alisuwaq kee Elfalet kee
Nooga kee Nefeg kee Yafiyaq kee
Alisamaq kee Balyadaq kee Elifalat deqsitak yenen.
*Filistiin-mari Dawud inkih yan Israayil rasul malik yekke 'yaanam yoobben waqdi, kaa yabbixeeni'gidih gaaden. Dawud toh yoobbe waqdi, qeebih gital keenih matra'gidih gexe.
Filistiin-mari Refaayim Golo deqsitta golo gufen waqdi, ummatta buubaanam qimbisen.
Dawud Yallal fayu essereeh iyyemii, «Yi Dageltaw, Filistiin marat qeebi maay aboo? Qeebi keenit abek, nasri yoh maay acee litoo?» axcuk Yallal essero essere. YALLI kaal gacseemih «Yeeyik, keenik koo aysiiseyyok, gexay qeebi keenit ab» 'yaanam kaal gacse.
Yallak too gacsa gee waqdi, Baqal-Faraadim deqsita aracal qeebi keenit abeeh keenik yeyseh. Keenik yeyse waqdi, «Yalli yi naqboytit weeqi innah yi duufut bayse» 'yaanam iyye. Too aracak Baqal-Faraadim
Filistiin-mari kude waqdi Yallih aftok aqbuduk sugen duyye elle cabeenih kuden. Sarrak Dawud, «A duyye cararisa» iyyeh; carariseenih.
Filistiin mari kibu suge'kal, taaxige golo fanah qagteeniih, tokkel suge marih duyye buuben.
Dawud kaadu qagteh, Yallal fayu essere. Too saaku Yalli kaak iyyeemih, «Akkel qeebi keenit maabinay; gexxa xicaay woo coox elle yani'kke gufta waqdi, qeebih bical gac.
Tokkek coox amook ibi maaqattah anay kol radu waa waqdi, qeebih gaba qid. Macaay intek, Filistiin-marak tayse'gidih, foocat anu kok gaceyyo» 'yaanam kaal gacse.
Dawud Yalli kaak elle inxicca 'ye innal abeeh; tohuk gexxaamah, Filistiin-mara Gibqon-magaalak xabba haanamaay Geser-magaalah amma 'yaanam salafak xiiriyak been.
Dawud migaq kulli baaxol yontoobbeeh; YALLIH fayxi edde teneemih taagah, kulli doolat kaak meysitak xinte.

Dawud isi magaalay Dawud-Magaala akak iyyaanahiyyal qarwa xise. Too qarwak kalah kaadu, Yallih Qahdih Sandug edde daanisan Siraq soolise.
Tohuk lakal usuk iyyeemih, «Qahdi Sandug Leewih yaabuke mari yakkuqay. Macaay inteenik, YALLI iyyeemih, ‹A Sandug yakkuqeenim kee, daayiman yoo yakdumeenimih taamah doorem, keeni› » 'yaanam iyye.
Sarrî-saaku Dawud inkih yan Israayil marah Yarusalaam magaala yamaateenimih farmo ruube. Woo farmo akah keenih ruubem, Qahdi-Sandug Yarusalaam magaala fanah baahaana'gidik ten.
Sarrak kaadu Leewih yooboke marah seeco abe. Tonnah kaadu Haaruunuk rade marah seeco abe. Gaaboowen waqdi,
Leewî-kedok Kohat deqsita gulubuk abbah yen Uriyel deqsita num kee, kaa'lih bool kee labaatanni numuy kay gulubut raqtahiyya temeete.
Maraari deqsita gulubuk abbah yen Qasaaya deqsita num kee, kaa'lih namma bool kee labaatanni num temeete.
Gerson-gulubuk abbah yen Ayyuqel deqsita num kee, kaa'lih bool kee soddom num temeete.
Alixafan-gulubuk kaadu Samaqya deqsita num yemeete. Kaa'lih usuk abbah akak yan marak namma boolih num temeete.
Cebron-gulubuk kaadu Alyel deqsita num yemeete. Too num lih usuk abbah akak yan bacra-tabanih num temeete.
Quddiyeel-gulubuk Qamnadab deqsita num yemeete. Kaa'lih usuk abbah akak yan bool kee taban kee namma num temeete.
Dawud sek Saaduk kee Abiyataar kee, tonnah kaadu, too Leewih yooboke laca numuy migaaqah Uriyel kee Qasaayaay, Ayyuqel kee Samaqyaay, Alyel kee Qamnadab akak axcuk yeneenihiyya is fanah seece.
Too mari kaal yemeete waqdi keenik iyyeemih, «Isin Leewih marak saqoltih tantoonuuh; tonna-leemiik isinni kee isinni kedoh xayloh taahirik gactaanama. Tohuk gaba kalla haytan waqdi, YALLAY Israayil doore Dagelta kinnihiyyah Qahdih Sandug elle yani'kkek gexxeenih anu akah bicse siraq fanah baahetton.
A saaku ah siinik akah axcemii, ahak duma a Sandug bahnam fanxe waqdi, isin masuginnitoonuuy; Yallih assanabbiyyah nek faxxintam elle abna'nna maaxaginninooy; tonna-leemiik YALLAY ni Dageltah yanihiyyah digaala nee maadde» 'yaanam keenik iyye.
Dawud toh keenik iyyek wadiril, seeka kee Leewih yooboke mari, YALLAY Israayil doore Dagelta kinnihiyyah Qahdih Sandug Yarusalaam fan baahaana'gidih, taahirik gacen.
Leewi-mari Yalli Muusah-afat ken elle amrise'nnal, too Sandug wassaakâ-gurral Sandug elle yakkuqen cooxul sunkul hayya heenih been.
Dawud kaadu Leewih abbobtih amri yeceeh iyyeemih, «Leewih yooboke marak Yallih saare abu waa mara ixiga. Tonnah kaadu, *begena kee *kiraraay giyaagib tassa axcuk yaaguru waa mara ixiga» 'yaanamih amri yecee.
Saare abak yen marak nacaasak bicsen giyaagib yaagureeni'gidih dooreenim: Ayyuqél-Heeman deqsita num kee, kaah ramad luk Barkiyyah-Asaf deqsita num kee, Kusayaahúh-Etan deqsita numuk ten. Etan, Maraari deqsita gulubuh yooboke. Too marih catohuu, Leewih marak kurrubaaheh anay le xongolot kirar nagay yaagure mara dooren. Tohumuu, Zakariyya kee Yaqdiyel kee Samiraamot kee Yaciyel kee Qunni kee Aliyab kee Maqseyaahu kee Banaaya deqsita num dooren.
Begenah inin xongoloh anayat yaagure maray kaadu Leewih yoobokehiyya dooren. Tohumuu, Mattitya kee Alifleehu kee Mikneya kee Qadadyaahu kee, Qibaadâ-Qarit dacayrih ten Yoobad-Edom kee Yaqiiyal deqsitta labhak ten.
Kananya deqsita num, saare elle aban inna ixxiga kaxxam luk yeneeh; tonna-leemiik a marak inkih abba kaa aben.
Barkiyya kee Elkaana deqsitta namma num, Yoobad-Edom kee Yaciiya deqsitta namma num lih gacca 'yeenih Qahdi-Sandug dacrisaanamih taama keenih yeceen. Seekah yooboke maray migaaqah Sabanya kee Yosafat kee Netanel kee Qamaasay kee Zakariyya kee Banaaya kee Elqeeder deqsitak yeneenihiyya, Qahdi-Sandugih foocal *baanta yaagureenim taamah luk yenen.
Tohuk gaba kalla heen waqdi, Dawud kee Israayil abbobti kee qaskar-abbobti YALLIH Qahdih Sandug baahaana'gidih, Yoobad-Edom deqsita numih buxay woo Sandug elle yanihiyya fanah gexen. Too ayro kaxxa qaffayda kee farcat aben.
Leewih yooboke maray a Sandug baahehiyyal Yallih cato geenimih sabbatah, sadgatah malcina awur kee malcina maruw yusguuden.
Dawud nabam xagar meqe *baftak bicsen sartanat gaceeh; Leewih yooboke maray Sandug akkuquk yenehiyya kaak kaxxih, too bis le sartanat gacen. Tonnah kaadu, saare abak yen mara kee, keenik abbah yen Kananya too xaqan le sartanat gacen. Dawud too sartanak kalah *baftak bicsen saroy rikeek tanihiyya isit heeh yen.
Tonnal Israayil ummatta takkeemiik, YALLIH Qahdih-Sandug too bical baaheeniih, Yarusalaam guffa haam fanah qililisakaay, baanta kee gaysaay giyaagib kee begenaay kirar aagaruk afracuk baahen.
Sandug Yarusalaam magaala culsan waqdi, Saawuluk raqte baxáy migaaqah Miikala deqsitak teneeh Dawud abbaxuk yenehiyya taagatak afah wagga hayte. Too waqdi tet baqalay YALLIH massakaxxah wonnak annah farcatah yargideeh gubak falita tuble. Toh tuble waqdi, «Ah tu'numuk tanih matan!» 'yaanam niyal hayteeh kaa burutteh.

Sandug magaala maadisen waqdi, Dawud Sandug elle hoonuh sooliseh suge siraqih addal heen. Tohuk wadir Yallih-sadgatah cado akak carrisan saq qideeniih, kaadu amaanah xiinaanam taybulle asta takke'gidih Yallah sadgat aben.
Dawud sadgatak gaba kalla hee waqdi, YALLIH migaaqal tokkel suge marah inkih dooqa abe.
Sarrak Israayil marak lab-mara kee say marah inkih, gaqamboh ikke kee solal alaysen cadoh ikke kee, kafsen qinab-xaylok tu'baxa takkem keenih keefe.
Leewih yooboke marak garabak Dawud iyyeemih, «Qahdi-Sandugih foocal, ummat YALLAY Israayil doore Dagelta kinnihiyya taqbude waqdi, isin dooqa abak, YALLA saarisakaay kaa faylisak foocat gacaay; tahak wadir sin taama tohu» keenik iyye.
Tohuk abbah Asaf heeh kay gubal Zakariyya hee. Yaqiiyal kee Samiraamot kee Yaciyel kee Mattitya kee Aliyab kee Banaaya kee Yoobad-Edom kee Yaqiiyal *begena kee kirar yaagureenimih taama keenih yecee. Asaf kaadu giyaagib yaagureenim taamah luk yen.
Tohuk kalah kaadu namma seekiy Banaaya kee Yacadiyel deqsittahiyya kulli way *baanta yaagureenim taamah luk yenen. A baanta elle yaagureenim Yallih-Qahdih-Sandugih foocak ten.
Dawud, Asaf kee kaa'lih yen Leewih yooboke mari saare abem naharaak taama keenih yeceem, too ayrok ten.
Saareh iyyeenimii,
YALLAH candu gacisay
kaak cato esserak kaa fan deerisa.
Kay nabna sinaamah warisa;
usuk abem sahdah warisa.
YALLAH fayla aba;
usuk abe qajaaqibatat yaaba.
Kay migaaqay *kudduusuk yanit ruffu xica;
YALLA faxa mari baguuk ruffu iyyay.
YALLAL cato essera; qande siinit haa'gidih,
hangi kaah ucuyay; kabba kaat inxicay.
Isin, Israayiliy kay naqasuh yenek rade maraw,
isin, Yaqkuubuy usuk dooritek rade maraw,
YALLI abe ablewaynu kassa haa;
usuk yecee cokmi kassita.
YALLI ni Dagelta kinni.
Usuk amri elle lem, kulli baaxo.
Kay qahdi kulli way kassita;
usuk adok ado alfih amma 'tam fan cule xagna kassita.
Abraahimih cule qahdi kassita;
Iscaakak, «Ku abba luk cule qahdi abeyyo»
axcuk xiibite.
Yalli, Yaqkuub lih woo qahdiy baye waahiyya
diggoyse; kaak iyyemii,
«Kanqaan baaxo ku gabal heeyyo;
woo baaxo kum akkele» 'yaanam kaak iyye.
Woo saaku Israayil mari,
Kanqaan baaxol daguk yeneeh;
woo baaxol qibinah yenen.
Oson baaxook baaxo safarah gexen;
malikwaak malikwa fan gexen.
Yalli num keenit xukkute kaleeh;
isih ken dacrisa'gidih, malikwa keenih yessecekke.
«Yi ummatay anu doorel umam mabaahina;
yi nabuwwa maxagina» keenik iyye.
Ummatey inkih, YALLA saarisa.
Nee waddem kaak, ummatah warisa;
nee wadem kulli saaku warisa.
Usuk le nabnat yaabay warisa.
Kay kaxxa abto kulli marat qida.
YALLI nabaah, naba fayla lem kaa.
Sinam uqbudda haytaamak inkih
fuli meysi akah taguudem YALLA.
Kaak sa gersiimih qibaada foyya.
Qaraanal geytimtem gintem YALLA.
YALLI nabna leeh, misliino luk yan.
Kay aracal tanim, qandeey farci.
Addunyal enna 'ta kedooda inkih
YALLIH nabna kee qande saarissay.
YALLIH-migaaqay nabna let yaaba.
Sadgat baahay, YALLIH-qarih ama.
Kudduusuk yan YALLI yambullee way,
kaa essekexxeyay gommoh kaah rada.
Kaak cunxitaay, ummatey, meysita.
Baaxo daabinteh angoyya mabta.
Qaran kee baaxoy ifric; tassa xic!
YALLI malik kinnim baxxaqisaay,
kulli baaxol yan marah warisa.
Bad kee rooci leemiy badal tanik,
ifrica isin, qililisa farcih.
Buqre-aba buqre elle abtah tan baaxooy
tet bagul geytintaamak kaadu inkih,
isin tassa xicaay ruffa xica.
YALLI baad xiinisuh amaatele.
Xiinisa'gidih yamaatu waa ayro,
garbo kee coox inkih qililsele.
YALLI maqaane lek, candu kaah gacisa!
YALLIH-kacni mayambaxak,
tohul candu kaah gacisa.
«Yallaw, ni Wadeenaw, nee cat.
Candu koh akah gacisnaah,
ku migaaqay *kudduusuk yanihiyya faylisna'gidih,
a aki marih addak nee gacisaay keenik nee wadey» dooqah kaak intaama.
YALLAY Israayil doore Dagelta kinnihiyya faylisa.
Away kaa faylisa; daayiman kaa saarisa.
Too saarek gaba kalla heen waqdi, sugga inte ummatta «Aamiin, aamiin! YALLA fayla taafay!» axcuk yukkuqeenih.
Dawud, Asaf kee kay wadayah yen Leewih yooboke mara YALLIH Qahdih-Sandug elle tani'kkel aban dooqak abbobtih ken hee. Oson too aracal kulli saaku Yallih taama abaanam taamah luk yenen.
Yedutun baxay Yoobad-Edom deqsita kee lactam kee bacra numuy usuk akah yooboke kedok kay gulubut raaqak tenehiyya a taamal Asaf-gubal kaa catak yenen. Coosa kee Yoobad-Edom kaadu Qibaadâ-Qarih-afoofi dacrisak yenen.
Sek Saaduk kee kaah ramad le seekah tu gactek, Gibqon magaalal, YALLIH qibaada elle takke siraqih addal, abbootan luk yenen.
Maaci elle maacisinnaanimil, bari elle akinnaanimil, YALLI Israayil-ummattal ruube kitaabal elle tani'nnal, sadgat elle cararisan mansafal YALLIH migaaqal inkitanuuk cado akak cararisan sadgat aben.
Oson toh aban waqdi, Heeman kee Yedutun deqsitta namma num kee ken lih yeexegen maray YALLA saarisaana'gidih dooreenihiyya tokkel too saare abak ten. YALLIH kacanuy waarahiyya faylisak yenen.
A namma num, ahak kalah kaadu, Yallih saare aban waqdi baanta kee giyaagib kee wohuk kalah tan duyyeeyay Yallih saareh yaagureenihiyyah abbootan luk yen. Yedutunuk lab-xaylo Qibaadâ-Qarih-afoofi dacrisak ten.
Tohuk wadir kulli num isi buxa fanah yuduure. Dawud kaadu isi buxah marah dooqa aba'gidih, isi buxah yuduure.

Tohuk wadir Malik Dawud buxah isi qaril yen. Ayrok teena nabi Naatanak iyyemii, «Anu akkel akah table'nnah, innih, sariidâ-cooxuk bicsen qarih addal ani'mmay, YALLIH Qahdih-Sandug uxih siraq addat yanik. Ahak maca abam tayse?» kaak iyye.
Too waqdi Naatan kaal gacsemii, «Yalli lih yanim kook, kot ceelinnaanim ab» kaak iyye.
Takkay immay too bar Yalli Naatan lih yaabeeh iyyeemih,
«Gexay, yi naqasu Dawuduk intaamah, ‹YALLI anu addat akak gacu waa qari yoh xissu waytam koo hinna, kok iyyah yan› kaak inxic.
Israayil mara Masrik eyyeqqa heemiiy a saaku fanah Qibaadâ-Qarit magaciyyo. Kulli way siraq addat sugeeh, aracaak arac too siraq addat gexak suge.
Israayil mara lih mango safar abe immay, ahaydumah Israayil abbobtiy innih reedisehiyyak, ‹Qibaadâ-Qariy sariidâ-cooxuk bicseenihiyya macah yoh bicise waytan?› akak exce abba mayyu.
«Tonna'mmay taway yi naqasu Dawuduk intaamah, ‹YALLAY Nabaamak Nabahiyya kok iyyaamah, Edde sugte illi duwak kalla koo heeh, Israayil ummatay yi marah tanihiyyah abba koo abe.
Atu gexinnaan ikke ko'lih gexak suge. Atu fooca fanah akah gutuqta'nnah, naqboytiitik qeebil koo aysiisuk suge. Uxih a addunyah bagul kaxxa migaq-gexxo le marak kaxxih, kaxxa migaq kot heeyyo.
Israayil ummattay inni mara abehiyya sinam keenit xukkute'kal, elle gacoonu waan aracal ken nookiseh an. A baaxo culeenim kee akke fan umeynit qeebi keenit abak sugte'mmay, ahak wadir woh gaba kalele. Koo kaadu naqboytiitik iysissa koo heeh, buxa innih koh xiseyyooh, ramad kok aymaggeyyo.
Atu rabtaah isi kaxxa abbobti lih tamoogoqu wayta saaku, ku xaylok numuk teena malik abeyyooh, kay reeda qande bahsiiseyyo.
Qibaadâ-Qari yoh xissu waytam, ku xaylok too numu. Kay reeda baxak baxal akah raqta'nnah abeyyo.
Anu innih abba kaah akkeyyooh; usuk kaadu baxi gideh yok gacele. Saawuluy atu arac akak raaqissehiyyak akah abe'nnah, abak suge cato kaak margiqa.
Inni mara kee inni dardaarinnak abbah kaa heeyyo; kay dardaarinni baxak baxal raaqele; kay doolat kulli way waarele› kaak inxic» iyye.
Sarrak Naatan amma 'yeh Dawuduh YALLI ta wacyil kaak iyyem warse.
Tohuk lakal Malik Dawud siraq adday YALLA-elle-yaqbudeenihiyya culla 'yeeh, tokkel daffa 'yeh fayla kee dooqa abe. Iyyeemih, «YALLAW, yi Dageltaw, anu a axxul le maqaaney yoh abtehiyya geyam caddik le num hinniyo. Yoo kee yi buxah marak atu neh abteh tan maqaane, ni caddik fulta maqaane.
Yallaw, a saaku inkinnah duma neh abteh sugte maqaanek giffa 'ta maqaane neh abte. Yi ramadah kaadu sarrî-dabaanal abtu waytaamat yabteh. YALLAW, yi Dageltaw, kaxxa numuh yoo tablem asmiteh an.
Yooy ku naqasuh yanihiyya isih taaxigeeh, kinniyo num yok tasmiteh immay, YALLAW, toh aaxagih kaxxa num yoo abte. Anu ahak maca axco!
Aham, atu xagnisseeh isih yoh faxxeemiy yoh abtu waytaama. Sarrah yan dabaanal yok radu waa mara kaxxa mara abettom isi fayxiik yoh warisseh.
YALLAW, ku bis lem matan. Yalli dibuk koo kinnim dumaak aaxaguk sugne; kok sah Yalli mayana.
Israayil ummattay isi mara abta'gidih naqoosinnak teyyeeqehiyyah bis le doolat addunyâ-bagul matan. Atu keenih abte kaxxa taama ku migaq addunyâ-bagul fayya hayte. Ku maray duma Masril edde suge naqoosinnak teyyeeqehiyya qeebil bisoh gutuqak elle yamaateenimil, ken taagah kalih mara baaxok teyyeeqe.
YALLAW, Israayil mara isi maray way ayxeere waytahiyya abte; isih Dagelta keenih tekke.
«YALLAW, yoo kee yi marah culte xagana xagur. Abeyyo intem neh ab.
Tonnal ku migaq antaabbeleeh, sahda inkih, ‹YALLAY Nabaamak Nabaah, Israayil ummatak amol yanihiyya, Israayil doore Dagelta kinni› 'yaanam axcelon. Yi dardaarinna kaadu baxak baxal ku foocal raaqa dardaarinnay baye waahiyya abetto.
Yi Dageltaw, yoh abtu waytam yoh warisseeh, yi durruyyat dardorti abtu waytam yoh warisse. Tonna-leemiik a dooqa edde aba niya yot gacte.
YALLAW, atu Yalla kinnitooh; yooy ku naqasu kinnihiyyah muxxo le xagana culte.
Yok radda inteemih reeda baxak baxal akah raqta innah, isi barkat keenit hay. YALLAW, tah kaadu atu isih xagana akah culteemi. Tonna-leemik, atu elle inte innal, yooy ku naqasuh yanik radda 'ya marat barkat kulli way heettom aaxigeh» 'yaanam iyye.

Waqla suggu 'yeenik lakal, Malik Dawud Filistiin marat qeebi abeeh too qeebil keenik yeyse. Filistiin mari elle suge Gat magaala kee tet dariifal tan mandarwa keenik raaqiseeh isi gabat hee.
Too marak kalah Mooyab marat qeebi abeeh, isi gubat ken hee. Tohuk wadir too mari gabbara kaah acayuk yenen.
Suuriyah malikiy migaaqah Hadad-Qeder deqsitak yenehiyya Furaat weeqaytuk daga raqta exxat raqta baaxo isi gubat gacsa'gidih gexak suge waqdi, Dawud qeebi kaat abe. Hadad-Qeder, Xooba deqsita rakaakayak abbah yen. A rakaakay elle geytimam Cammat deqsita rakaakayih xaquk ten.
Dawud qeebi edde aban gaariirak alfiiy, tonnah kaadu, malcina boolih qaskaritay faras amok qeebi abahiyya kee, ibi qaskarak malcina alfih num kaak yibbixe. Woo faarisik bool takkem gaari edde beya'gidih raaqiseeh, raqqa 'te faariisa xukcuunul yiggileeh iba waysiise.
Dabaaqah Damaskol yen Suuriyah mari, Malik Hadad-Qeder catoh qaskar ruubeeniih; Dawud qeebil labaatanna kee namma alfi takke qaskar keenik qide.
Sarrak Damaskoh-rasih addal isi qaskar hee. Tohuk wadir too mari kay gubat gaceeh gabbara kaah acayuk raaqe.
Dawud qeebi elle abinnaan ikkel, YALLI nasri kaah yecee.
Dahabak bicsen mango goobway Hadad-Qederit dacayrih ten qaskar luk sugtehiyya Yarusalaam magaala fan dannabah keenik bee.
Tohuk kalah kaadu, nacaasak bicsen duyyek mangom raaqise. Too duyye akak beem, Tibhat kee Kun deqsitta namma magaalay Hadad-Qeder malikih elle sugehiyyak ten. Suleeman, Yallih Qibaadah-Qarih addal ten qamidwa kee kaxxa tanak kee, tonnah kaadu, nacaasak bicissa heen duyyeeyay Qibaadâ-Qarih-taama edde abak sugeenihiyya woo nacaasak bicsiise.
Sarrak Hamat-rasul yen malikiy Tooqi deqsitahiyya, Dawud, Hadad-Qeder qaskarak inkih yeyseh 'yaanam yoobbe waqdi,
isi baxay migaaqah Yooram deqsitahiyya kaal ruube. Too baxak iyyeemih, «Naharak, ‹Salaamata kok iyye› kaak inxicaay, sarrak ‹Unkaq kok iyyeh, Hadad-Qederik qeebil teyseemi kok iyye› kaak inxic. A duyyey dahab kee lakqo kee nacaasak bicseenihiyya gabat kaah beyaay, ‹Mattacoh koh ruube› kaak inxic» iyye. Hadad-Qeder mango waqdi Tooqi deqsita malikit qeebi abak suge.
Malik Dawud too duyyey too malik kaah ruubehiyya YALLIH qibaadah tuxxiiqit elle assa'nnah abe. Tohuk kalah Edom kee Mooyab kee Qammon kee Filistiin kee Qamaalek deqsita maray qeebil akak yeysehiyyak dannabah orbise dahab kee lakqo, ta duyye lih hayya heeh, YALLIH qibaadah tuxxiiqit elle assa innah abe.
Xaruya deqsitta barrah baxay migaaqah Abiisay deqsitak yenehiyya, ‹Qasbô-Golo› deqsita aracal Edom marat qeebi abeeh, too qeebil taban kee bacra alfih num keenik sele.
Sarrak inkih yan Edom rasul qaskar heeh, tohuk wadir tokkel suggu 'ye mara Dawud gubat hee. Dawud elle gexinnaan ikkel abinnaan qeebil YALLI nasri kaah acayuk yen.
Tonnal Dawud inkih yan Israayil rasuk amoyta yekkeeh; abbah akak yan mara inkih cakki kee qadaalatat xiinisak suge.
Yowabay Xaruya deqsitta barrah baxah yenehiyya qaskarak inkih abbah yen. Aciilúd-Yacoosafat deqsita num tikka intem yaktube numuk ten.
Aciitúb-Saaduk kee Abiyatáar-Acimalek diini abbobtih ten. Sawsa deqsita num kaadu malikik kutbe-abeenah yen.
Yoyadáq-Banaaya kaadu Dawud dacayrih tan qaskar abbah yen. Woo qaskar marin marak ten. Tohuk kalah kaadu, Dawuduk lab-xaylo kay gubal kaxxa abbootan luk ten.

Waqla suggu 'yeenik lakal, Qammon rasih malikih yen Nacas rabeeh; kay baxay migaaqah Cannun akak iyyaanahiyya kay aracal malik yekke.
Dawud too malikih raba yoobbe waqdi, «Usuk meqem yoh abeemih; anu away kaadu kay baxah amqeyyo» iyye. Sarrak kaah le bagi maqaane kaah warisu waa mara Nacas baxah farmo ruube.
Farmoh ruube mari kay baxay malik yekkehiyyal gexen.
Too mari Qammon-baaxo gufe waqdi, Qammon marih abbobti malikik inteemih, «Amoytaw, away Dawud a mara akah ruubem nummah ku abbah assakaxxiyyah kot celtaa? Ku abbah taqdiyyah ken maruubinnay; sarrak qeebil nek akah yayse'nnah, ni baaxo elle tani'nna gibittaay cubbussa heenih gexaana'gidi» kaak iyyen.
Cannun too yab yoobbe waqdi, Malik Dawud ruube marak deben mollaay sartanay edde sugeenihiyya xiiqarel keenik qanxissa heeh ken xiiriye.
Too marat toh tekke waqdi, isinni baaxol woo ceelot yaduureenim kaxxa wacarriy keenil tekke. Dawud a xaagu yoobbe waqdi, «Annah, buxa fanah maaduurinay, deben siinih ubukka 'yam fanah Yerikô-magaalal suga» 'yaanam keenih ruube.
Sarrak Cannun kee kay mari, Dawud naqabu xaamiteenim isinnik yeexegen. Tohuk gexxaamah, Daga raqta Mesbotaamiyah rasu kee, tonnah kaadu, Suuriyah mari elle suge Maqka kee Xooba deqsita namma rasuk faras-gaari kee woo gaarih amok qeebi abta labha bahsiisen. Too mara lakqot xaameeniih, soddom kee affara alfih kiilo lakqok akah yeceen.
Soddom kee namma alfih faras-gaariy kirah baaheeni kee, Maqka deqsita rasih malik kee kay qaskar temeeteeh, Medaba deqsitta magaalah xaqul yiffidigen. Qammon mari kaadu, elle enna 'ya ikkek, qeebih yewqeeh bical gace.
Dawud a mari aba bica kee tikki 'taamih xaagu gee waqdi, Yowab kee qaskar inkih qeebih ruube.
Qammon mari qeebih daqaarimeeh, Rabba deqsitta magaalay inaytâ-magaalah luk yeneenihiyyah culmal qeebi akak aboonu waan aracal gacen. Ken catoh temeete malikwah tu gactek, qeebih barrih tan baaxoy qeebi akak aboonu waanahiyya yibbixen.
Tohuk lakal Yowab, naqboytit-qaskar fooca kee salafak gacca 'teh qeebi keenit abtu waytam yuble waqdi, Israayil qaskarak inkih tayse qaskar doorru heeh, Suuriyah qaskarat fooca kee foocah eyseddi hee.
Raqqa 'te qaskarak Abiisay deqsita kay toobokoyta abbah akak hayya heeh, Qammon-qaskarat foocah raaqa arac ken yibbixsiise.
Too waqdi Yowab toobokoytak iyyemii, «Suuriyah mari qeebil yok yaysem tublek, catoh yoh amaatetto. Qammon mari kok yaysem ublek, catoh anu koh amaateyyo» iyye.
Kaadu qagseh kaak iyyeemih, «Agiru tikay digga xic. Ninni mara kee ni Dageltih magaaloolih nagay yan qeebi abnaama. Ellecabol YALLI isih loowem akkele» iyye.
Yowab kee kay mara qeebih dadahte waqdi, Suuriyah mari kudeh.
Suuriyah mara kudah yublen waqdi, Qammon mari kaadu Abiisayak yoowweeh, magaalah adda culen. Tohuk wadir Yowab Yarusalaam magaala fan yuduure.
Suuriyah mari qeebil gacem isik yuble waqdi, Suuriyah maray Furaatak woo kabul sugehiyyah farmo ruubeenih, qaskar baaheeniih; too qaskarak abbah Soobak deqsita numuy Malik Hadad-Qeder qaskarak abbah yanihiyya heen. Hadad Qeder akak yemeetem, Xooba deqsita aracak ten.
Malik Dawud ta xaagu elle gee'kkel, Israayil qaskar gaabossa heeh, Ordon weeqaytuk woo qaxa raqta exxal, Suuriyah qaskarat fooca kee foocah gacca 'yeenih, qeebi elle aban arac ken yibbixsiise. Tohuk lakal qeebi radeeh;
sarra, Suuriyah qaskar wadir-wadirih toowwe. Too qeebil Dawud kee kay qaskar, faaris-gaariirat qeebi aba marak malcina alfih qaskariita qideeniih, ibi qaskarak kaadu, morootom alfih qaskariita keenik qiden. Suuriyah qaskarak abbah suge Soobak kaadu edde qiden.
Malik Hadad-Qeder gubat sugte malikwa Israayil mari carbil keenik yeysem yoobben waqdi, Dawud lih bica haysiteeniih, kay gabah gacen. Tohuk wadir Suuriyah-mari Qammon-mara carbil cataanamak raaqen.

Ciggiila sugumih adday dardorti xeflih qeebih edde gexxahiyyat Yowab qaskarak foocat gacca 'yeh Qammon marih rasuh gaaduh gexeeh yibbixeh. Too gaaduh Malik Dawud magexinnaay, Yarusalaamal elle raaqe. Yowab abbah akak yan qaskar, Rabba deqsitta magaalay keenik inaytâ-magaalah tenehiyyat maro heeniih; sarrak tet yibbixeeniih tet bayseenih.
Qammon-mari yalla iyyeh aqbuduk suge Milkom deqsitta ceeloh amot suge dahabak bicsen kalabta bee. Too kalabta miizaanal heen waqdi, qilsah soddom kee affara kiilo tekkeh ten. Woo kalabtah bagul bilqah qax-meqe xaa teneeh; Dawud too xaa beyya heeh isi kalabtah addat hee.
Magaalal suge mara yeyyeeqeeh, sarra miisaar kee maataka kee godmat aban taamat ken tamsiisak yen. Too marak kalah kaadu, Qammon magaalooliy yibbixeenihiyyal suge marak kaadu toh abe. Tohuk gaba kalla hee waqdi, Dawud kee kay mara Yarusalaam fan tuduure.
Sarrî-dabaanal Filistiin kee ken fanal qeebi qagte. Qeebi elle qagtem, Geser deqsitta magaalak ten. Too qeebil Sibkay deqsita numuy Cuusâ-magaalal yoobokehiyya, migaaqah Siffay akak iyyan numuy kaxxa masu luk yenehiyya qide. Tonnal Israayil-mari qeebil Filistiin-marak yeyse.
Tohuk kalah kaadu Filistiin mara kee ken fanal kaxxa carbi rade. Too qeebil Israayilih yooboke Yaaqír-Elcanan deqsita numu, Gat magaalal yooboke Golyaadak toobokoytah yen numuy Lacmi deqsita qide. Too numih macaxi kaxxa masu luk yen.
Gat-magaalal kaadu gersi qeebi radeeh; too qeebit kaxxam masu le num suge. Gabak kulli gabat laca feera luk yeneeh, namma ibak kulli ibat laca feera luk yen. Usuk akak radem, dumî-daban suge maray kaxxam xagar masu luk yenehiyyah samadak ten.
Too num Israayil ummatta kaxxam bursute. Sarra Dawuduk saqalah yen Samma baxay Yonaatan akak axcuk yeneenihiyya kaa qide.
Ta sidooca numuy Dawud kee Dawud qaskarih gabat rabtehiyya, Gat deqsitta magaalal yooboke marak teneeh; masi nabna lagok luk yenen.

Seetan Israayil ummatah bala baaham faxeeh; toh, Dawud Israayil ummatih loowo abaamat asise.
Too waqdi Dawud, Yowab kee qaskar abbobtih yen marak iyyeemih, «Israayil mari elle eneyya 'ya ikke gexay, yakkeenih gide keenik looway am. Qadad keenik aaxigem faxak» iyye.
Yowab kaak iyyeemih, «YALLI isi mara away yakkeenih gidek bool adda ken yaymaggay. Tonna'mmay, yi malikow, taway ta loowot akah cultaah, ummat qellat le mara akah abtam macaa? Israayil mari ku maraay; koo yakdume marah yanin» kaak iyye.
Takkay immay Malik Dawud, «Anu siinik axcem aba» kaak iyye. Sarrak Yowab sinam loowa'gidih, inkih tan Israayil ummatih adda gexeeh, yakkeenih gide lowwa keenik heeh, Yarusalaam fan yuduure.
Sarrak Yowab Dawuduk, «Israayil-rasul qaskarat gacu duuda marih loowo inki malyoon kee bool alfih num tekkeeh; Yuudâ-rasuluuy, affara bool kee malcina-tabanih alfih num yekken» iyye.
Yowab a loowo faxe cineh sugeeh; tonna-leemiik abeh yen loowot Leewi kee Benyam mara edde masgallinna.
Yalli a loowo tekkem mafaxinna. Tonna-leemiik Israayil mara akah digaale.
Sarrak Dawud abeemit isik radeeh; tonna-leemiik, «Yi Dageltaw, kaxxa dambi lem baaheh aniih, duqur edde ase waamat aseh anik, qafu yoh ab» iyye.
Tohuk lakal YALLI, Gaad deqsita nabiy Dawuduh Yallih farmo baahak yenehiyyak iyyeemih,
«Gexay Dawuduk intaamah, ‹Sidoocaamak taysem dooritaay; atu doorittem abeyyo› kaak inxic» iyyeeh; a sidoocam a nabih warissa heeh ruube.
Sarrak a nabi Dawudul yemeeteeh YALLI kaah ruube farmo kaah warse.
Kaak iyyeemih, «YALLI, ‹Sidooca sanat qulul siinil ruubam kee, sidooca alsih gide naqboytit kok yan mari koo ayradduk sugam kee, wonna hinnay, kaadu sidooca ayro YALLI qeebi isi siinit abaah, isi malaykattih gabat inkih yan rasul sinam qidda dalka siinit ruubaamak koh tayse tiya dooritay yol rub› 'yaanam kok iyyek, YALLAL maca gacisuu?» 'yaanam kaak iyye.
Too waqdi Dawud iyyeemih, «Anu taway tu edde ceda caalatat anih maana'mmay, sahda yoo digaaltaamak YALLI isi gabat yoo digalsitay. Toh akah axcem, kaxxa racmatta le Dagelta kinnim kaak aaxigeemih axce» iyye.
Tohuk wadir YALLI Israayil rasul dalka ruubeeh; too dalkat Israayil ummatak malcina-tabanih alfi rabe.
Yarusalaam magaala bayisu waa malaykattu ruubeeh; sarrak fanaak, abeyyo iyyeh suge baatik qaadeeh, malaykattuk «Ahaysa idiy. Abtem duddahak» iyye. Woo malaykatti woo waqdi Ornan deqsita numuy kedok Yabuusa deqsita marah yoobokehiyyah aracay darok caffa elle kalaanahiyyah garil soolak suge.
Dawud YALLIH malaykattuy qaran kee baaxok fanat gabat seef luk soolahiyya yuble. Malaykatti too waqdi Yarusalaam magaala baysam faxak yen. Dawud a malaykattu yuble waqdi, kaa kee Israayil makaabon xagaral *qabuudut gacca 'yeenih baaxok bagul qansa baaxo keenik xagtam fanah gommoh raden.
Dawud too waqdi dooqah iyyeemih, «Yi Dageltaw, a qellatat assem yoo ikkal num hinna. ‹Sinam loowa› inteeh loowo absissem yoo kinni way a masaakiina maca bahte? YALLAW, yi Dageltaw, a qellatah yoo kee yi buxah mara digaalitaay ku masaakiina maqidin» iyye.
Too waqdi YALLIH malaykatti Gaadak iyyeemih, «Dawuduk intaamah: ‹Ugutay, Ornan-le-aracay daro caffak elle baxsaanahiyyal, YALLAH sadgat elle abtu wayta arac bicis› kaak inxic» kaak iyye.
Dawud YALLI ab kaak iyyem oggoleh, Gaad kaak gexa iyye ikke gexe.
Tokkel daro caffak elle baxsan aracal, Ornan kee kay lab-xayloh ferey kamadik caffa anfiyak sugeeniih; sarrak a malaykattu yublen waqdi, kay xaylo kuddeeh tombooqoreh.
Ornan, Dawud kaa fanah yamaatem yuble waqdi, daro caffak elle baxisak suge aracaak kaa fan yemeeteeh, kay massakaxxah qansa baaxo kaak xagga haytam fanah qununna 'ye.
Too waqdi Dawud Ornanak iyyeemih, «A lakimay sahda selahiyya nek gexa'gidih, ama daro caffa elle baxissa aracal, YALLIH sadgat elle aboonu waan arac elle haam faxak, yol xaam; dudda le limo koh edde abeyyok» kaak iyye.
Ornan kaal gacseemih, «Yi amoytaw, beetek maca le! Beetay isih faxxem elle abbaasit» kaak iyye. Kaadu qagseh iyyemii, «Sadgatah tasguudu wayta awurwa ah kaanaay; daro caffak edde baxisak suge coox kaadu cado Yallih sadgatah akak cararissa sadgat elle alaysettok, kaadu bet. A kamadi kaadu Yallih sadgatah aceettok bet» kaak iyye.
Too tiyak malik kaal gacseemih, «Aleey, ku ikoyta foyyah kok mabeyaay, kok xaameyyo. Dudda le limo koh elle abeyyo. Tu edde ecee wee duyyet, sadgat YALLAH maaba» iyye.
Sarrak too aracal dahab-garsik laca bool kaah elle yecee.
Tohuk wadir YALLAH sadgat elle abu waa arac tokkel xiseeh; cado akak carrisan sadgat kee amaanah xiinaana'gidih aban sadgat too aracal YALLAH abe. Too sadgatah saqa usgudda hee waqdi dooqa abe. YALLI too dooqa kaak raabiteeh, yusguude saqih cado elle alaytu wayta gira qaraanak ruube.
Sarra YALLI, malaykattul amri oobiseeh kaak iyyeemih, «Ama gabat tabbixe seef sibat gacis» kaak iyye. Malaykatti toh oggoleh.
Dawud toh yuble waqdi, YALLI, abe dooqa kaak oggolem yeexegeh, Yallah sadgat abe. Too dabaanal, YALLIH Nabnah-Siraqay duma Muusa bacarih tan baaxol yen saaku bicseh sugehiyya kee, carrisan sadgat elle aban mansaf Gibqon magaalal elle yen. Tonna'mmay Dawud, YALLIH malaykattih seefik abeh yan meysik gexxaamah, Yallal tuk teena essera'gidih too arac gexak maraaqinna. Tohuk lakal Ornan darok caffa elle baxisak suge aracal, Yallah sadgat elle aba'gidih hee aracal, Yallah sadgat abak suge.

Tohuk gexxaamah Dawud iyyemii, «Dageltah yan YALLIH Qibaadah-Qari elle xissiimu waam akke. Israayil ummat cado akak carrisan saq sadgatah elle yasgaadoonu waanam ta araca» 'yaanam iyye.
Ayrok teena Malik Dawud allî-baaxoh maray Israayil addal yanihiyya inki aracal gaaboyseeh, aboonu waan taama keenil yecee. Too marak garab Yallih Qibaadah-Qari edde xisoonu waan xeetih bicat hee.
Dawud isih, bisaamir kee alifu tabbixe duyye edde bicsaana'gidih, mango biriita keenih yecee. Toh akah abem, Qibaadâ-Qarih-afoofi edde bicsaana'gidik ten. Tohuk kalah nacaasak loowo sinnim yecee.
Tohuk kalah kaadu, Suur kee Saydah magaalah mari mango *sariidâ-coox kaah baahaana'gidih, bica ken lih haysite.
Dawud isi niyal heemih, «Yi baxi Suleeman xisu waa Yallih Qibaadah-Qari kaxxam meqeeh addunyal edde yabba 'yan qari yakkeemi» 'yaanam niyat heeh yen. «Yi baxi ahayduma qunxa numuy taama elle aban inna aaxige waahiyya kinnuk, anu naharal bica kaah abeh sugam tayse» 'yaanam yucsubeh yeneeh; a bica naharal akah abem tohuk ten. Tohuk gexxaamah rabaamak dumal, Qari-bicsah faxxinta duyyek mangom aracal heeh suge.
Sarra isi baxah farmo ruubeeh, «YALLAY Israayil doore Dagelta kinnihiyyah Qibaadâ-Qari xis» 'yaanam kaak iyye.
Too farmol kaak iyyeemih, «Yi baxaw, YALLAY yi Dagelta kinnihiyyah nabnah, Qibaadâ-Qari kaah xisam faxak suge.
Takkay immay YALLI yok iyyeemih, ‹Atu mango mara qiddeeh, mango carbit asseeh; tonna-leemiik too qabalay atu caxxehiyyah sabbatah, yi Qibaadah Qari xisi koo mahaa.›
Takkay immay toh iyyeemih qahdi yoh culeeh yok iyyeemih, ‹Lab-baxay baaxo amaanah xiinisu waahiyya xalettooh; too amaan anu innih kaah aceeyyo. Naqaboytiitik amaanah kaa xiiniseyyo. Migaq kaak Suleeman
Yoh Qibaadâ-Qari xissu waytam, ku xaylok too baxa. Usuk baxa yoh akkeleeh; anu abba kaah akkeyyo. Kay reeda Israayil rasul baxak baxal raaqele› 'yaanam yok iyyeh yan» kaak iyye.
Qagissa heeh kaak iyyeemih, «Tonna'mmay, yi baxaw, YALLAY ku Dagelta kinnihiyya isih xagana akah culla 'ye'nnah, kay Qibaadah-Qarih-xisne ku gabat bicsa'gidih, ko'lih yanay.
Israayil ummat kay xinto elle inta'nnal akah xiinissa'nnah, YALLAY ku Dagelta kinnihiyya bagi cubbi kee kas koh yacaay.
YALLI, Israayil ummatah Muusal ruube xinto duudussek, tonnal, yi baxaw, kullim gabal kok bicele. A taamal digga xicay agaagul akak cab; tuk mameysitinaay, niya kok baxqe waytay.
Qibaadâ-Qarih xisneh tiyakaa, innih akah taqabba exceh; a qaril haytu wayta dahabak sidiica malyoonih kiilok fula yakke dahab kee, soddom malyoonih kiilok fula takke lakqo gaabossa heeh cabeh an. Tohuk kalah kaadu, loowo sinni nacaas kee biriita a qarih xisneh gaaboyseh an. Tonnah kaadu xisnê-coox kee xeetik mangom gaaboyseh ani'mmay ahak raqtam atu isih edde osissaama.
Atu taamâ-marak mangom lito. Xeet yayyaaqe mara rikeek lito; xeetik qari bicsa mara kaadu kibuk lito. Cooxuk kaadu qari xisa coox bicsa mara rikeek lito. Tonnah kaadu, gabâ-naggarinna le mango maray
dahab kee lakqo kee nacaas kee birtak mansafwâ-bicsa yaaxigehiyya kaadu lito. Tahak wadir taama qimbissaamaay, YALLI koo elle catay» kaak iyye.
Tohuk lakal Israayil makaabonuk, «Suleeman cata» 'yaanam iyye.
Too makaabonuk iyyeemih, «YALLAY sin Dagelta kinni aham fanah sin lih yaniih, kulli kabuk inkih amaanah sin yabbixe. A baaxol suggu 'ye marak yoo yiysiiseeh; too mari ta saaku YALLA kee sin gubat yan.
Tohuk gexxaamah, taway YALLAY sin Dagelta kinnihiyyal isinni afqado kee niyaak taduureenimi. YALLIH Qahdih-Sandug kee Yallih qibaadah nabbixe duyyey taahirik tanihiyya addal akak haytaana'gidih, Dageltah yan YALLIH nabnah Qibaadâ-Qari xisa» 'yaanam keenik iyye.

Dawud idooliteeh, qumrik kaxxa caddo gufe saaku, isi baxa Suleeman Israayil rasul reediseeh malik kaa abe.
Dawud, Israayil makaabon kee seeka kee Leewih yooboke marah seeco abeeh ken bahsiiseh.
Sarrakaa, Leewih yooboke marak labhak qumri akak soddom kee wohuk fula mara lowsiise. Too marak loowo soddom kee bacra alfi tekke.
Too waqdi Dawud iyyemii, «Too marak labaatanna kee affara alfih num taamah yaallu waam, YALLIH Qibaadah-Qarih addal tan taamaay; kaadu too soddom kee bacra alfi yekke marak laca alfih num taamah yaallu waam, qaada yaktubeenim kee ummatta cakki tittak wayta waqdi, ken kuraanama.
Kaadu too soddom kee bacra alfik affara alfih num taamah yaallu waam, Qibaadâ-Qarih afah dacayri kee, affara alfih num kaadu YALLA saarisu waa mara akkele. Kaa saarisan waqdi, yaaguren duyyey anu keenih bicsehiyya aagaruk abelon» iyye.
Dawud Leewih yooboke mara gulub-gulubuh sidooca ikkel kure. Tohumuu, Gerson kee Kohat kee Maraari deqsita sidooca gulubuk ten.
Gerson lab-xaylok nammay luk yen. Migaaqah Laqdan kee Simqi deqsitak yenen.
Laqdan kaadu lab-xaylok sidoc luk yen. Oson migaaqah Yaciyel kee Deetan kee Ayyuqel deqsitak yen. Yaqiyal barah inkih afat keenik yen.
Simqi lab-xayloh sidoc luk yen; migaaqah Seloomot kee Cadiyel kee Caaran deqsitak yenen. Too mari inkih Laqdan-migaaqal-aaxaguk-yenen-gulub akak rade marak ten.
Simqi kaadu lab-xayloh ferey luk yen. Migaaqah Yacat kee Diida kee Yaqus kee Beriiqa deqsitak yenen.
Yacat naharsi-saqalah keenik yeneeh; kay lakal Diida ciggiilak yen. Diidâ lakal Yaqus anuk yeneeh, Yaqus lakal kaadu Beriiqa yen. Yaqus kee Beriiqak rade mari daguk yeneeh, tonna-leemiik inki gulubuh loowimak yenen.
Kohat lab-xayloh fereey xale. Migaaqah Qamram kee Yixhar kee Cebron kee Quddiyeel deqsitak yenen.
Naharsi-baxi kaak Qamram deqsitak yeneeh; Haaruun kee Muusa xaltem kaak ten. Haaruun kee kaak rade mari seekay dibuk Yallih taamat tanihiyya yakkeeni'gidiiy, Yallih duyyey taahirik enna 'tahiyyah abbootan daayiman yaalleeni'gidih, zeytik (saliidik) yuskuten. Tonnal, YALLIH qibaadat yanin waqdi, qaydarus qeerisaanam kee, kay taamat gacaanam kee, kay migaaqal ummatah «YALLI maqaane siinit haay»
Muusay Yallih naqasuh yenehiyyah xayloh tu gactek, gersi maray Leewih yooboke migaaqal loowime.
Muusâ-xaylo nammay akkuk teneeh; migaaqah Gersom kee Elqeeder deqsitak yenen.
Gersom xale xaylok saqalay foocat yanih tenem, Sabuuwel deqsita baxak ten.
Elqeederih tu gactek, dibuk inki lab-baxa luk yen. Migaaqah Recabya deqsitak yen. Takkay immay Recabya mango durruyyat cabe.
Kohat xale lab-xaylok nammayhaytô-baxay migaaqah Yixhar deqsitak yenehiyya lab-baxa luk yeneeh; too baxi isi gulubuk saqalay foocat yanihiyyah yen. Migaq kaak Seloomitik ten.
Kohatak sidochaytô-baxi kaadu Cebron deqsitak yeneeh; lab-xaylok fereey luk yen. Migaaqah Yeriyaahu kee Amarya kee Yacadiyel kee Yekamqam deqsitak yenen.
Kohatak fereyhaytô-baxay Quddiyeel deqsitak yene kaadu lab-xaylok nammay luk yeneeh; migaaqah Miika kee Yissiya deqsitak yenen.
Maraari lab-xaylok nammay luk yen. Migaaqah Macli kee Muusi deqsitak yenen. Macli lab-xayloh nammay luk yen. Migaq keenik Alqedar kee Keesik ten.
Alqedar say-xaylok sah, lab-xaylo xale'kal rabe. Say-xaylo kaak abittem qammih xaylok ten. Kees xayloh rihimih ken aben.
Maraari xaylok nammayhaytô-baxay migaaqah Muusi deqsitak yenehiyya lab-xayloh sidoc xale. Too urri migaaqah Macli kee Qeeder kee Yerimot deqsitak yenen.
Leewî-kedok yen mari ta marak yeneeh; kulli numuk keenik buxâ-mari yakkeh gide kee edde raaqan gulub yunkuttubeh keenik yen. Ta marak radda 'ye numuy qumrik labaatannaak daga lehiyya YALLIH Qibaadah-Qaril isi taama luk yen.
Dawud iyyeemih, «YALLAY Israayil doore Dagelta kinnihiyya isi marah amaan yaceeh yaniih; YALLI Yarusalaamal isi marih addal isih ken lih anele.
Tohuk gexxaamah, tahak wadir Leewih yooboke mari, Yallih Nabnah-Siraq kee tet duyyeh quukat magacan» 'yaanam iyye.
Dawud ken elle farrimma hee'nnal, tohuk wadir Leewih mari qumrik labaatanna guffa haa saaku, Yallih Qibaadah-Qarih-taamat akah gacan innah, migaq isinnik aktubuk yenen.
Taamah keenih yeceenim: Qibaadâ-Qaril YALLIH qibaada aban waqdi, Haaruunuk rade maray seekâ-lago lehiyya faxxinta taamal cataanam kee, Qibaadâ-Qarih daaratwa kee qunxa qarwa dacrisaanam kee, taahirik enna 'ta duyyey Qibaadâ-Qaril tanihiyya saytunusaanam kee, raqqa 'ta taamay Yallih Qibaadah-Qarih addal faxximma 'tahiyya abaanam
Yallih sadgatah xayyoosen gaqamboh amo wagtaanam kee, tonnah kaadu, Yallih sadgatah baahan bululih amo wagtaanamih taama keenih yeceen. Tonnah kaadu, kamiir maleh alaysen gasiita kee saliidit yesgellen bulul kee alaysen gaqamboy Yallih sadgatah baahaanahiyyah abbootan ken gabal heen. Qibaadâ-Qaril aban sadgatih duyye miizaanal haanam kee,
saaku-saaku kee bar-baraay sabti ayro YALLIH sadgatah yusguuden saqih cado carrisan waqdi kee, alsih biloh aban sadgat kee, wohuk kalah tan ayrooray kaadu qiidih asaanahiyya, YALLA faylisaanaah, kay migaaqay nabna le saarisaanamih qaada kaadu ken gabal heen. Yallih qibaada aban waqdi, oson ta taama elle aboonu waan inna kee, abu waa marih loowo yakku waah gide keenih warseeniih; too qaada wagittam elle aboonu waan madqa keenih yeyyeeqen.
Tonnal Yallih Nabnah-Siraq kee, qibaada edde aban duyyey taahirik tanihiyyah amo wagtaanaah dacrisaanam keenil caben. Tohuk kalah kaadu, Haaruunuk radde seekay keenih ramad luk tenehiyya YALLIH Qibaadah-Qarih addal abtah tan Yallih taamal ken cataanamih tiya kaadu ken wagitak ten.

Haaruun kee Haaruunuk rade marih nasab elle yan inni, ah kaana. Naharak Haaruun lab xaylok ferey luk yen. Too ferey, Nadab kee Abiihu kee Alqedar kee Itaamar deqsitak yenen.
Nadab kee Abiihu, abba keenik addunyal yan saaku rabeeniih; xaylo macabinnon. Ken toobokoh nammay, Yalli elle iyye'nnal, seeka yekken.
Dawud, Haaruunuk radde seeka butta-buttah hayya heeh aboonu waan taama keenih warse. Ta marah aboonu waan taama yaaxigeenim kee, woo taama ken gabal haanamih tiyal, Haaruunuk baxah yen Alqedarak rade Saaduk deqsita sek kee, Haaruunuk baxah yen Itaamarak rade Acimalek deqsita sek kaa elle cate.
Sek-Alqedar-duruyyat taban kee laca gexoh kuren. Itaamar-duruyyat kaadu bacra gexoh kuren. Alqedar-duruyyat taban kee laca gexoh akah kureenim, kaak rade gulub Itaamarak rade gulubuk manguk yen.
A namma marih addat inkihii, Qibaadâ-Qarih abbobti kee, awliyah yan mari yeneeh; tohuk gexxaamah ken gabal taama haanamak naharal aboonu waan taamah saami caxxa qiden.
Saami caxxa, marahaay, waqdi keenih qiden. Tohuk lakal Netanél-Samaqya deqsita numuy Leewih yoobokehiyya ken yiysibixen taama migooqa keenik yuktube. Malik Dawud kee kay gubal ten doolat abbobti kee, sek Saaduk kee Abiyatáar-Acimalek kee seekâ-kedoh-abbobti kee, Leewih yooboke maray wokkel suggu 'yehiyya inkih, tohumul sumaaqah raaqen.
Saami caxxi elle yewqe marih migooqa ah teeti.
Naharsi num migaaqah Yehoyaarib deqsitak yen.
Nammeyhaytô-num migaaqah Yadaqya deqsitak yen.
Sidochaytô-num migaaqah Caarim deqsitak yen.
Fereyhaytô-num migaaqah Seqoorim deqsitak yen.
Konoyhaytô-num migaaqah Malkiya deqsitak yen.
Leceyhaytô-num migaaqah Miyyamin deqsitak yen.
Malcinhaytô-num migaaqah Hakkox deqsitak yen.
Bacarhaytô-num migaaqah Abiyya deqsitak yen.
Sagalhaytô-num migaaqah Yaasuwa deqsitak yen.
Tabanhaytô-num migaaqah Sekaniya deqsitak yen.
Taban kee inikhaytô num migaaqah Elyaasib deqsitak yen.
Taban kee nammeyhaytô num migaaqah Yaakim deqsitak yen.
Taban kee sidochaytô num migaaqah Cuffa deqsitak yen.
Taban kee fereyhaytô num migaaqah Yesebqab deqsitak yen.
Taban kee konoyhaytô num migaaqah Bilga deqsitak yen.
Taban kee leceyhaytô num migaaqah Immar deqsitak yen.
Taban kee malcinhaytô num migaaqah Ceedir deqsitak yen.
Taban kee bacarhaytô num migaaqah Haffixxex deqsitak yen.
Taban kee sagalhaytô num migaaqah Fatacya deqsitak yen.
Labaatanhaytô-num migaaqah Yacedkel deqsitak yen.
Labaatanna kee inikhaytô num migaaqah Yaakin deqsitak yen.
Labaatanna kee nammeyhaytô num migaaqah Gamul deqsitak yen.
Labaatanna kee sidochaytô num migaaqah Dalaaya deqsitak yen.
Labaatanna kee fereyhaytô num migaaqah Maqadya deqsitak yen.
Akak raden Haaruun keenih yeyyeeqe madqa elle inta'nnal, ta mari midu-miduh YALLIH Qibaadah-Qarih addal faxximta taama abeeh; YALLAY Israayil doore Dagelta kinnihiyya isih, Haaruun ta taama elle aban inna amriseh suge.
Raaqe maray Leewih yoobokehiyyak migooqa, ah teeti. Qamram xaylok Sabuuwel deqsita numu; Sabuuwel xaylok Yecdayaahu deqsita numu.
Recabyak rade marak saqalay foocat yanih tenem Yissiya deqsita numuk ten.
Yixharak rade marak Seloomot deqsita numu; Seloomot rade marak Yacat deqsita numu.
Cebron xale xaylok Yeriyaahu barah inkih afat keenik yeneeh; kay lakal Amarya ciggiilak yen. Amarya lakal Yacadiyel anuk yeneeh, Yacadiyel lakal kaadu Yekamqam yen.
Quddiyeel xaylok, Miika deqsita numu; Miikâ-xaylok Saamir deqsita numu.
Miika toobokoytah yen Yissiya; usuk xale xaylok Zakariyya deqsita numu.
Maraari lab-xaylooy Macli kee Muusi kee Yaqdiyaahu deqsitak yenen.
Maraari rade Yaqdiyaahu-xaylok Sooham kee Dakkur kee Qibri deqsitta labha.
Macli xale xaylok Alqedar deqsita numuuy, lab-xaylo luk mananna.
Keesik rade marak Yeracmaqil deqsita numu.
Maraari xaylok nammayhaytô-baxay migaaqah Muusi deqsitak yenehiyya Macli kee Qeeder kee Yerimot xale.
Ta mari inkih Leewi deqsitta kedoh abbobtih yen.
Keenih ramad le maray Haarunuk radehiyya elle aben innal, saami caxxa keenih qiden. Saqalah yen numuk rade mara takkuu, qunxa toobokoytah yen numuk rade mara takkuu, taama abaanamak naharal saami caxxa elle qidda haanah saami elle awqinnaan mari abak yen. Malik Dawud kee Saaduk kee Acimalek kee, seekah abbobti kee Leewî-kedoh-abbobtiy wokkel sugga 'tehiyya inkih, tohumul sumaaqah raaqen.

Malik Dawud kee kedoh abbobti,
Naharak dooreenim, Asaf xaylok lab-xayloh fereeyi. Too mari migaaqah Dakkur kee Yuusuf kee Natanya kee Asareela deqsitak yenen. Ta mara amrissaah elle aban inna ken taybulleem, Asafak ten. Asaf Yalli iyyem saarê-gurral warsa'gidih, doorime numuk ten. Asaf amrissam, malikik ten.
Ta marak kalah kaadu tahah doorintem, Yedutun deqsita numih lab-xayloh laceeyik ten. Migaaqah Gedalya kee Xeri kee Yasaqya kee Simqi kee Casabya kee Mattitya deqsitak yenen. Foocat keenik gacca 'teh ken absiisak tenem, ken abbak ten. Oson Yalli iyyem saarê-gurral ummat aysixxiguk yenen. Toh yaysixxigen waqdi begena aagaruk Yalla faylisak candu kaah gacisak yenen.
Tonnah kaadu too saaku doorintem, Heeman deqsita numih lab-xaylok taban kee fereeyik ten. Migaaqah Bukkiyaahu kee Mattanya kee Quddiyeel kee Sabuuwel kee Yerimot kee Cananya kee Canaani kee Eliyaata kee Giddalti kee Romamti-Qeder kee Yosbakaasa kee Mallooti kee Cootir kee Macdiyot deqsitak yenen.
Heeman deqsita nabiy Yallih farmo Dawuduh baahak yenehiyyat Yalli hee barkatah xaylok tama gide luk yen. Say-xaylok kaadu sidoc luk yen. Yalli Heemanak rade marah qande aceeleemih xagana kaah culeh yeneeh; too xaganah xaylok tama gide kaah yeceeh yen.
Kaak lab-xaylo inkih giyaagib kee kirar kee begena digirak teneeh; usuk isih foocat keenik gacca 'yeh, Qibaadâ-Qaril YALLA yaqbuden waqdi, ken absiisak yen. Asaf kee Yedutun kee Heeman ta taamay keenil yeceenihiyya amrissam malikik ten.
Ta mara kee wohuk kalah yen maray keenih ramad lehiyya tittat mangah namma bool kee bacra-taban kee bacra num akkuk yenen. Oson inkih tahimih abittol nagay tan ixxiga luk yeneeniih; Yallih saare aban waqdi yaaguren duyye nagay barteenih yenen.
Ta taamah abittoh yamaaten waqdi, qunxa furraynu yakkay, idaltu yakkay, hinnay kaadu, a taamah abitto dumaak aaxaguk suge num takkay, woo way qusbih barta num takkay, taama abaanamak naharal saami caxxa elle qidda haanah saami elle awqinnaan mari abak yen.
Ta namma bool kee bacra-taban kee bacra num gulub-gulubuh labaatanna kee affara exxah heenih yenen. Kulli exxa taban kee namma num keenik akkuk teneeh, kulli exxaay isi abba keenik luk ten. Ken migooqaay saami caxxi elle qiden inni, ah kaa.
1. Yuusufuy Asaf buxah marak rade
2. Gedalya
3. Dakkur
4. Xeri
5. Natanya
6. Bukkiyaahu
7. Asareela
8. Yasaqya
9. Mattanya
10. Simqi
11. Qadarel
12. Casabya
13. Sabuuwel
14. Mattitya
15. Yerimot
16. Cananya
17. Yosbakaasa
18. Canaani
19. Mallooti
20. Eliyaata
21. Cootir
22. Giddalti
23. Macdiyot
24. Romamti-Qeder.

Leewih yooboke maray Yallih Qibaadah-Qari dacrisahiyya heen. Too dacayrit tenem, Korac deqsita gulubuk Koré-Maselemya deqsita num yen. Kaxxa abba kaak Asaf deqsita numu.
Maselemya lab-xaylok malciin luk yen. A malciinik barah afat tenem Zakariyya deqsita numu. Kay lakal Yadiqeel ciggiilak yen. Yadiqeel lakal Dabadya ciggiilak yen. Kay lakal Yatniyel ciggiilak yen. Yatniyel lakal
Qeelam yen. Qeelam lakal Yahoocanan yen. Yahoocanan lakal Elyahoqeenay yen.
Too dacayrit kaadu tenem, Yoobad-Edom deqsita numu. Yalli lab-xaylok bacaar kaah yeceeh yen. Too xaylok barah afat tenem, Samaqya deqsita numuk ten. Kay lakal ciggiltem, Yahodbad deqsita baxak ten. Kay lakal tenem, Yowac deqsita baxak ten. Kay lakal kaadu Sakar deqsita baxi yen. Sakar lakal Netanel yen.
Netanel lakal Qammiyel yen. Qammiyel lakal Issakar yen. Issakar lakal Faqultay yen. Toh akah tekkem, Yallak mango xaylo xalaamih barkat geemih taagak ten.
Yoobad-Edomuk naharsi-baxay migaaqah Samaqya akak axcuk yeneenihiyya lab-xaylok laceey luk yen. Migaaqah Qotni kee Rafaayil kee Yoobad kee Eldabad kee Eliihu kee Samakyaahu deqsitak yenen. A mari, isinni gulubih addat loonuh yan ixxigak gexxaamah, fula le marak ten. Eddeey edde Eliihu kee Samakyaahu edde yabba yan ixxiga kee bagi cubbi luk yenen.
Yoobad-Edom buxah mari, Qibaadâ-Qarih-dacayri abu waa maray dudda lehiyyak lactam kee namma num yekken.
Maselemyâ-buxah mari kaadu dudda le marak taban kee bacra num yekke.
Maraari gulubuk Coosa yen. Usuk lab-xaylok ferey luk yen. Too fereeyih abba Simri deqsita baxa foocat yan saqal abe. Barah toobokok inkih saqalah mananna'mmay, abba saqalah kaa akah heemi.
Raqte xayloh migaq Cilkiyya kee Tabalyaahu kee Zakariyya deqsitak yen. Coosâ-marak Yallih Qibaadah-Qarih dacayrit tenem, tittat taban kee sidooca numuk ten.
Qibaadâ-Qarit dacayrih yan mara gulub-gulubul kurra heenih; mariiy isi gulubih saqoolinna keenik luk yen. Gersi Leewih yooboke marak kaxxih, Qibaadâ-Qaril aboonu waan taama keenih yeexegeenih yenen.
Gulub-gulubul kurrumma iyyan waqdi, Qibaadâ-Qari fan akak culan mango afak dacayrih elle gacoonu waan afal, saami caxxa keenih qidak yenen.
Selemyal saami caxxah ayrô-mawqa le kabut raqta afa tewqe. Kay baxay migaaqah Zakariyya deqsitak yeney meqe fayu sinaamah yeceehiyyal kaadu kilbat le kabut raqta afa tewqe.
Yoobad-Edomul gabbi-qaxat raqta afa tewqe. Kaak lab-xaylol kaadu Qibaadâ-Qarih makaadan dacrisaana'gidih saami caxxi keenil yewqe.
Suffim kee Coosa kaadu ayrô-culma le kabut raqta afa dacrisaanamih saami caxxi keenil yewqe. Tohuk kalah kaadu, Salleket deqsitta afay Qibaadâ-Qarik daga raaqa gitat fan afkunuk raqtahiyyah dacayrih kaadu saami caxxi keenil yewqe. Ta mari dacayrih tokket gacak yeneenim, hununuh keenih yeexegen waktik ten. Naharsi numuh yeexegen wakti gaba kala waqdi, woo numul gersi num ciggiilak, tonnal kulli numuuy isih heen waktil dacayrih edde gacak yen.
Ayrô-mawqa le kabut raqta afat kulli ayro laca num dacayrih gacak ten. Kilbat le kabut raqta afat affara num dacayrih gacak ten. Gabbi-qaxat kaadu affara num dacayrih gacak ten. Qibaadâ-Qarih makaadanat kulli ayro affara num gacak teneeh; too fereeyik nammayaay waqdi makaadanat keenik gacak yenen.
Ayrô-culma le kabut raaqa daaratat affara numuy giti xaqut raqtahiyya dacayrih gacak ten. Namma num kaadu woo daaratih addat dacayrih gacak ten.
Korac kee Maraari deqsita gulubut raaqak yen mari, Yallih Qibaadah-Qarih dacayri elle abak yeneenim, tama gurrak ten.
A marak kalih maray kaadu Leewih yoobokehiyyah, Qibaadâ-Qarih-duyye kee Yallih sadgatah baahan duyye elle haan makaadan-abbootan keenih yeceen.
Yaciyelik lab-xayloh nammayay migaaqah Deetam kee Ayyuqel deqsitak tenehiyya, YALLIH Qibaadah-Qarik duyye elle daanisan golitteh abbootan luk yenen. Yaciyel akak radem, Laqdan deqsita numuy Gerson deqsita numuk baxah yenehiyya. Isi gulubuk abbah yan numuk ten.
Tonnah kaadu, Qamram kee Yixhar kee Cebron kee Quddiyeel deqsita marak rade marah, aboonu waanaah edde gacoonu waan taama yeexegen.
Sabuuwel Yallih Qibaadah-Qarih mattacoh yeceen duyye elle haan qarik tu edde taade saqalah yen. Sabuuwel Gersom kedoh aabakuk yen. Gersom Muusak baxah yen.
Gersom, Elqeederak toobokoytak ten. Seloomit keenik rade marak ten. Elqeedar Recabya xale. Recabya Yasaqya xale. Yasaqya kaadu Yooram xale. Yooram kaadu Dikri xale. Dikri kaadu Seloomit xale.
Seloomitiy Elqeedar samadah yenehiyya kee kay gulubut raqqa 'ye mari, Yallih sadgatah Qibaadâ-Qari baahan duyyeh abbootan luk yenen. Too duyye teceem, Malik Dawud kee kedoh abbobti kee gulub-gulubuk abbobtih yan mara kee qaskar abbobtih yan mara.
Woo mari qeebik dannabah orbisen duyyek garab beyya heeniih, YALLIH Qibaadah-Qarih addal woo qari edde bicsaana'gidih heen.
Wohuk kalah kaadu, nabi Samuwel kee Kées-Saawul kee Nér-Abner kee Xaruya deqsitta barrah baxay migaaqah Yowab deqsitahiyya, Yallih migaaqal bahha haan duyyeeyak inkih abbah tenem, Seloomit kee kay buxah marak ten. Seloomit kee kay buxah mari, Yallih Qibaadah-Qari Yallih migaaqal bahha haan duyyek inkih abbootan gabat luk yenen.
Yixharak rade marak Kananya kee kay xayloh addak, Qibaadâ-Qari hinna'mmay, xinto wagitta qaadoodi gabal akak heen mari yen. Too mari Israayil ummattak xintô saqoolinna kee, ummat fanat takke umaane bicsoonuh doorimen.
Cebron deqsita numuk rade marak, Casabaya kee kaah ramad le marak alfi kee malcina boolih numuy nagay tan ixxiga kee cubbi lehiyyah kaadu edde gacoonu waan taama yeexegen. Toh macâ-taamaay inteenik, Ordon weeqaytuk ayrô-culma le kabut raqqa 'ta Israayil ummatah diini wagitta qaadoodi kee, xinto wagga haytaamih qaada keenih abaana'gidi kee, keenih yableenimih tiyat ken heen.
Yeriyaahu deqsita num kaadu Cebroonuk radda 'ye marih abbootan kee saqoolinna luk yen. Dawud malik edde yekke morootomhaytô sanatat, Cebroonuk rade marih qaadak adda wagita mara heen. Too numih durruyyat elle tani'nna yaaxigeeni'gidih aben kusaaqisiyyal, Yaqder deqsitta magaalay Gilqad deqsitta baaxol geytintahiyyal, kaxxa ixxiga kee cubbi le maray Cebroonuk raddehiyya yanim geytinte.
Malik Dawud, namma alfi kee malcina boolih numuy Yeriyaahuh ramad luk yenehiyya, Israayil kedoodak Ruuben kee Gaad kee Manassek-garab guubuh elle tan rasul, diini kee xinto wagitta tiya woo marah abaana'gidih, abbootan ken gabal hee. Yeriyaahuh ramad luk yen mari inkih, buxâ-marak abbobtih yan maray ixxiga kee bagi cubbi lek ten.

Israayilih yooboke maray malikih taamitak yenehiyya yen. Osonuuy kedo kee gulub-gulubuk abbobti kee, alfi-alfi kee bool-boolul kurrunte qaskarak abbobtih yen mara kee, xintoh-abbobtih yenen. Ken taama macaay inteenik, qaskariino wagitta qaada abbootan luk yenen. Sanatal kulli alsa sissin exxay loowoh labaatanna kee affara alfih qaskariita takkehiyya taamitak ten.
Too marak naharsi alsat heen marak abbah dooreenim, Dabdiyél-Yaasobqam deqsita numuuy; ta num Yuudah aabakuk yeneeh, Fares deqsita gulubut raaqak yen. Naharsi alsat qaskar-abbobti inkih kay gubat ten.
Nammayhaytoh alsa Dooday deqsita num doorime. Too num Acowi deqsita numih samadak ten. Miklot deqsita num kay gubal abbah heen.
Sidochaytoh alsat sek Yoyadaq baxay Banaaya deqsitahiyya abbah heen. Too num kaadu «Yimixxige-Soddomul,» yaaxigen marak abbah yen. Kay baxay migaaqah Qammidabad deqsitak yenehiyya kay gubal abbah heen.
Fereyhaytoh alsat Qasahel abbah dooren. Qasahel, Yowab toobokoytak ten. Kay lakal kay baxay migaaqah Dabadya deqsitahiyya usuk abbah akak suge marak abba yekke.
Konoyhaytoh alsat Samhut abbah heen. Samhut, Yidrac deqsita numuk rade marak ten.
Laceyhaytoh alsat Qikkés-Qiira deqsita num abba yekke. Too num elle yoobokem, Takooqa deqsitta magaalak ten.
Malcinhaytoh alsat Celex deqsita num abbah heen. Too num akah aabakuk yenem, Efrayim deqsitta kedok ten. Elle yoobokem, Felon deqsitta magaalak ten.
Bacarhaytoh alsat Sibkay deqsita num abbah heen. Too num elle yoobokem, Cuusa deqsitta magaalak ten. Akah aabakuk yenem, Yuudâ-kedooy; Dara deqsita gulubut raaqak yen.
Sagalhaytoh alsat abbah dooreenim, Abiqeder deqsita numuk ten. Too num elle yoobokem, Qanatot deqsitta magaalak ten. Akah aabakuk yenem, Benyam deqsitta kedok ten.
Tabanhaytoh alsat Mahray deqsita num abbah heen. Too num elle yoobokem, Natoofa deqsitta magaalak ten. Gulubuk edde raaqak yenem, Dara deqsitta gulubuk ten.
Taban kee inikhaytoh alsat kaadu Banaaya deqsita num abbah heen. Too num elle yoobokem, Firqaton deqsitta magaalak ten. Akah aabakuk yenem, Efrayim deqsitta kedok ten.
Taban kee nammayhaytoh alsat abbah heenim, Celday deqsita numuk ten. Elle yoobokem, Natoofa deqsitta magaalak teneeh; gulubuk edde raaqak yenem, Qotniyel deqsita gulubuk ten.
Israayil ummat xiinissu wayta xintoh abbobti kaadu reedisen.
Ruuben deqsitta kedoh, Dikrí-Elqeeder migaq luk yen num xintoh abbah heen.
Simqaan deqsitta kedoh, migaaqah Maqká-Safatya deqsitak yen num xintoh abbah heen.
Leewi deqsitta kedoh Kamuwél-Casabya deqsitak yen num kee, Haaruunuk rade marah Saaduk deqsitak yen num xintoh abbobtih heen.
Yuuda deqsitta kedoh, Dawud saqalah yen Eliihu deqsitak yen num xintoh abbah heen.
Issakar deqsita kedoh, Mikaayíl-Qomri deqsitak yen num kee,
Dablon akak iyyan kedoh, Qobadyá-Yismaqyaahu deqsitak yen num kee,
tonnah kaadu, Naftaali deqsitta kedoh, Qadriyél-Yareemot deqsita num kee,
Efrayim deqsitta kedoh, Qadadyaahû-Hosiqa deqsita num xintoh abbobtih heen.
Ayrô-culma le kabut raqta Manasse deqsitta kedoh, Fadaayá-Ayyuqel deqsitak yen num kee
ayrô-mawqa le kabut raqta Manasseh kedoh, Zakariyyá-Qiddo deqsita num kee,
Benyam deqsitta kedoh, Abnér-Yaqsiyel deqsita num kee,
Daan deqsitta kedoh, Yaroocám-Qadaral deqsita num xintoh abbobtih heen.
Ta mari inkih Israayilik kedoh abbobtik ten.
YALLI, Israayil ummat mangah qaraanal tan cutuukah gide abeyyo 'yaanam iyyeh yeneeh; tohuk gexxaamah Malik Dawud Israayil marak labaatanni sanatak addah yan qumri le marih loowok raaqeh yen.
Yowab deqsita numuy Xaruya deqsitta barrah baxak yenehiyya, ayrok teena, Israayil ummat mangah takkeh gide yable'gidih loowo qimbise. Takkay immay amo akak tabba 'yeh duudussa mahanna. Too loowok gexxaamah, Yalli Israayil ummat digaaleh. Tohuk gexxaamah Israayil ummat mangah takkeh gide hununuh aaxaguk manannaay; tonna-leemiik ellecabo fanah, kulliimih caagid elle yaktuben kitaabal loowok yakkeenih gide tunkuttubeh mananna.
Tohuk kalah kaadu, malik dabaq kee duyye wagga haytaamak abbootan akah yeceen mari yen. Too marak addal kulli num isi taama keenik luk yen.
Qadiyél-Qadmawet akak iyyan num malik-makdanwak inkih abbah yen.
Qudiyyá-Yonaatan akak iyyan num inaytâ-magaalak afal raqta magaaloolih adda takkuu, gaandoodih adda takkuu, hinnay kaadu, megdebwah adda takku, duyye daanah elle yabbixen golittek abbah yen.
Kalúb-Qedri akak iyyan num buqret taamitta 'ya marih cawal kee qasbi wagitta taamak abbah yen.
Simqi deqsita numuy Raama akak iyyan magaalal yoobokehiyya, qinab xala cooxuk abbah yen.
Dabdi deqsita numuy Safam deqsitta magaalal yoobokehiyya, kaadu qinab xala cooxih xaylok bicsan kamrih abbootan luk yen.
Baqal-Caanan deqsita numuy Geder deqsitta magaalal yoobokehiyya, ayrô-culmat raqta mango koomaami le baaxol yan *daytuun xala coox kee *sublak abbah yen.
Yooqas deqsita num caxâ xaylok bicsen *zeyti elle gaaboysan aracak abbah yen.
Saaron deqsita aracal yooboke Sitray deqsita num kaadu Saaron-booxal yaloole laak inkih abbah yen.
Qadláy-Saafat deqsita num kaadu daqoorul yaloole laak abbah yen.
Oobil deqsita numuy Ismaaqilto deqsita marah aabakuk yenehiyya gaalak inkih abbah yen.
Yecdayaahu deqsita numuy Meronot deqsitta magaalal yoobokehiyya inkih tan danoonah abbootan luk yen.
Yaadid deqsita numuy Hagri-marah yoobokehiyya inkih tan illi kee wadarak abbah yen.
Yonaatan deqsita numuy Malik Dawud qammih yenehiyya fayu yecee kasloytah yeneeh; tonnah kaadu kaxxa baritto le numuk ten. Cakmooní-Yaciyel deqsita num malikik lab-xayloh barittoh abbootan luk yen.
Acitoofal deqsita num kaadu malikih fayu yecee kasloytak ten. Qarka deqsita gulubuh yooboke Cuusay deqsita num kaadu malikik kataysay malik mala elle baahahiyyak ten.
Acitoofal rabek wadir, Abiyataar kee Banaayá-Yoyadaq malikih fayu yecee mara yekken. Yowab malik qaskarak abbah yen.

Malik Dawud inkih tan Israayil abbobtih seeco abe. Keenih akah seecem, Yarusalaam magaalal gaaboowaana'gidik ten. Too seecol kedoh abbobti kee, kay dardaarinni maadda haa baaxol doolat abbobtih yan mara kee, gulub-gulubuk abbobtih yan mara kee, malik kee kaak lab-xaylo edderra hayte midirik amo wagitak yan mara kee, kay qaril abbootan luk yan mara kee, qaskarak foocat tan qaskar kee, wohuk kalah yan maray muxxo lehiyyak num maraaqinnay, inkih Yarusalaam magaalal gaaboowen.
Too mari inkih elle gaaboowe ikkel, Dawud foocal keenik solla iyyeh ken lih yaabe. Keenik iyyeemih, «Yi baaxoh ummatey, siinik axcem yok oobbeya. YALLIH Qahdih-Sanduguy kay ibih mattaaqatta kinnihiyya elle hayna'gidih, Qibaadâ-Qari xisam faxak suge. Inni Dageltah nabnah, kay Qibaadah-Qarih cato, bica naharal elle abeh suge.
Takkay immay xisam faxak suge waqdi, Yalli, ‹Atu qaskariita kinnitooh, mango qabal caxxe ikkal, yi Qibaadah Qari xisi koo mahaa› 'yaanam yok iyyeeh xise yoo kaleh.
Tonna'mmay YALLAY Israayil doore Dagelta kinnihiyya yi abbah buxak Israayil dardaarah gaca'gidih yoo dooreeh; yi durruyyatih reeda baxak baxal tabe leemih, YALLI qahdi neh culeh yan. Dardaarinna Yuudâ-kedoh yeceeh, Yuuda addak kaadu yi buxah marah dardaarinna geyaanamih nasiib yecee. Yi buxah marak addak kaadu yoo doorru heeh, inkih tan Israayil ummatih amoyta yoo abe.
Lab-xaylok mangom yoh yecee. Xalla hee xalaayak addak kaadu yi lakal Israayil ummatih amoytiinuh Suleeman doore. Isih, abbah akak yan Israayil-ummattal yi lakal malikih Suleeman hee leemih, xagana yoh culeh yan.
«YALLI yok iyyeemih, ‹Yoo elle yaqbudoonu waan Qari kee daaroota xissu waytam, ku baxa Suleemana. Baxa yoh yakke'gidih kaa dooreh an. Anu kaadu abba kaah akkeyyo.
Taway akah aba'nnah, anu ruube amri xagureeh, too amri iyyaamak tu cabe'kal duudusek, tonnal kay dardaarinni way akah baye waa'nnah abeyyo› 'yaanam yok iyye.
«Hay taway, yi ummatey, ni Dagelti yoo elle yaabbeeh, siiniy YALLIH ummat kinnihiyya yoo elle tablen ikkel, yaabah aniih; YALLAY ni Dageltah yani nee amrissa heem cubbusak abtaanam siinil cabah an. Tah duudussa hayteenik, ta baaxoy usuk siinih yeceehiyya sin ikoyta akkeleeh; baxak baxal ikoytah siinik raaqele» 'yaanam iyye.
Too waqdi Suleemanak iyyemii, «Yi baxaw, atu kaadu isi abba aqbuduk suge Dagelta taaxigeemiiy namma kalbi aalle'kal kaah taamittaamih fayxi taalleemi. Kaak kalih imih taamittam cabba hayteh dibuk kay taamat gactaama. YALLI nanu nacsubem kee niyatnam nek yaaxigeh. Niya kaa fanah haytek, kaa gee lito. Takkay immay darre kaat cabtek, darre kot cabeleeh; way kol mayaduura.
YALLI isi Qibaadah-Qarih xissa'gidih koo doorem kassa haay mahawweenin. Tahaysa kay qarih xisnet cultaamaay gaba kalla haytam fanah, fanat akak aade waytaama» 'yaanam kaak iyye.
Dawud, Qibaadâ-Qari elle xisu waa gurra Suleemanah yescesse. Qibaadâ-Qari akak culan arac kee, Qibaadâ-Qarih addal duyye elle daanisoonu waan golitte kee, Kulliimik-Taahiriinoh-Yayse-Goliy dambi-cabsuh culaanahiyya elle xisu waa inna kaah yescesseeh, tohuk kalah tan golittey raqqa 'tehiyya elle xisu waa innih gurra kaah yescesse.
Tohuk kalah kaadu, YALLIH Qibaadah-Qarih daaroota kee, woo daarootah dariifal faxxinta qarwa elle xiseh meqe innih tiyakaa, isit cella haytam inkih kaah yescesse. Qibaadâ-Qarih duyye edde haan golitte kee ummatta Yallih sadgatah bahta duyye elle haan golitte elle xisan innak isit celtam kaadu kaah warse.
Tohuk kalah kaah warsem macaay inteenik, seeka kee Leewih yooboke mara exxa-exxal akah kurra hee innaay; YALLIH Qibaadah-Qaril keenil tan taama akah aban innaay; wohuk kalah kaadu, Qibaadâ-Qarih addal Yallih sadgat wagga hayta taama edde aban mingilwa kee duyyeeyah amo akah wagtan innah ken missoysaanaah bical haanamih tiyak kaadu isit celtam kaah warse.
Too duyye kee mingilwa edde bicsaana'gidih, dahabak faxxintah gide kee lakqok faxxintah gide kaah warse.
Tohum, dahabak bicsen faanuswa kee, faanuswa elle haan mansafitteey, lakqok bicsen faanuswa kee, faanuswa elle haan mansafitteey,
dahabak bicsen miizway Yallih sadgatah baahen gaqambo elle haanahiyya kee, lakqok bicsen miizwaay;
wohuk kalah kaadu, dahabak bicsen feeraari le malaakiq kee sacnitte kee gaanitte kee daasatwâ bicsah faxxiima dahab kee lakqok ten. Ta duyyeeyah-bicsah inkih, dahab kee lakqok faxxintah gide kaah warse.
Tohuk kalah kaadu, qaydarus elle ruuban mansafih bicsah saafih yan dahabak faxxintah gide kee, dahabak bicsan gaariy galwa leemiy YALLIH Qahdih Sanduguk daga raqtahiyya kinni akah bicsan gurra kaah yescesse.
Tohuk lakal kaak iyyeemihii, «Taway koh warisak sugga excem inkih, ta qarih xisne kee teetih faxxinta duyye elle bicsan gurraay, taham yoh warissem YALLAAY; usuk yok aba elle iyye'nnal tunkuttubeh tan» kaak iyye.
Tohuk gaba kale waqdi kaak iyyeemih, «Tahaysa, yi baxaw, niya haysitaay abtaamak agaagul cabba haay digga 'xic. YALLIH Qibaadah-Qarih-taama qimbisaay, faxem takkeemih fanat akak maadayin. Dageltah yan YALLAY yi Dagelta kinni koo elle catele. A taamak gaba kalla haytam fan kol macabay koo elle catak sugele.
Qibaadâ-Qari xissu wayta saaku, seeka kee Leewih yooboke mari kaadu addal akak aboonu waan taamah bical yanin. Gabâ naggaarinna elle haah taamah ixxiga elli haa mari a taamal cataanamih fayxih qambaxxaagitak yanin. Wohuk raqqa 'te ummat kee ken abbobti a taamal atu ken akah amrisinnaanim abelon» 'yaanam kaak iyye.

Malik Dawud inkih tan ummatak iyyeemih, «Yalli malikih siinih doorem, yi baxa Suleemana. Takkay immay usuk ahayduma qunxa numuuy; taama elle aban innih ixxiga mali. Away xisneh kaa qambaltam, malik-qari hinnaay, Dageltah yan YALLIH Qibaadah-Qari. Tonna-kinnuk mango taama faxxiimele.
Qari-xisne kee, sarra Yallih qibaada elle aban saaku, faxxinta duyye naharal elle missoyseh cabah an. Toh maa duyyeey inteenik, faxximtam akak bicsaana'gidih, dahabaay lakqooy nacaasaay biriita kee yirgiqen coox cabah an. Tohuk kalah kaadu, limo gibdi xeetiiy, bilqah haan qaxmeqe xeetiy mango bisu lehiyya kee, qado-xeetik mangom cabah an.
Taham inkih ta Qibaadah-Qari bicsaana'gidih gaabossa heeh; tahak kalah kaadu, a Qibaadah-Qarih liyoh an kacanuk gexxaamah, inni buxal liyo dahab kee lakqo edde aceeh an.
Tohum, agle sinni dahabak bool alfih kiilok fula takkem eceeh, tonnah kaadu, saafik tan lakqok namma bool kee morootom alfih kiiloh gide ecee. Ta duyye akah eceem, Yallih Qibaadah-Qarih gidaar edde bilqisaana'gidiiy,
a Qibaadah-Qarih faxxinta mansafwa gabâ-naggaarinna le mari akak bicsa'gidi. Anu tah abek, taway ta qarih xisneh mattaco yaceem faxa mari siinik iyyaa?» iyye.
Malik Dawud toh keenik iyye waqdi, kedoh abbobti kee doolat kabuk kedoh abbobtih yan mara kee, alfi-alfi kee bool-boolul kurrunte qaskarak abbobtih yan mara kee, malik taamah abbobtih yan mari inkih, «Meqeh, aceenno» 'yaanam iyyen.
Too mari tittat yecee duyye; dahabak bool kee malcina-tabanih alfih kiilok fula takkem kee, lakqok kaadu sidooca bool kee morootom alfih kiilok fula takkem kee, nacaasak laca boolih alfi kee labaatanni kiilo takkem kee, biriitak kaadu sidiica malyoon kee affara alfih kiilok fula yeceen.
Limo gibdi xeet le mari kaadu too xeet mattacoh Qibaadâ-Qarih yecee. Sarra too qarih abbootan le Yaciyel deqsita numuy Gerson gulubut raaqehiyyah gabal yeceen.
Ummat isi fayxiik, num ken dirkise'kkal, mango duyye yeceeniih; mango duyye YALLAH tontocowweemih kaadu tassa iyyen. Malik Dawud tah yuble waqdi, kaadu ruffu iyye.
Tokkel inkih tan ummat elle gaabowte aracal Malik Dawud YALLA faylise. YALLIH faylah iyyeemih,
«YALLAW, nanu akak radne Israayil doore Dageltaw,
ku migaq kulli way fayla le.
Qaran kee baaxol tanim inkih kuumu.
Nabna leeh diifu lem kooy; qande kee nasri lem kooy;
hayba dibuk lem koo.
YALLAW, abbootan lem koo;
kulliimik fula leeh daga raaqa dardar koo.
Gaddaliino kee midir akak temeetem koo; mulki lem koo;
kullim inkih isi cayla kee qandet xiinissa.
Sahdaytu kaxxa num abtah, celem abtam koo.
Tonna leemiik, ni Dageltaw, candu koh gacisna.
Ku migaaqay kulsa le faylisna.
«Yi Dageltaw, yoo kee yi mara a axxul le maqaane geynam caddik le mara hinnino. Acwah koh naceem mannuuy; linom, kok geyne ku maqaaney wadir koh gacisnahiyya.
YALLAW, ni kaxxa abbobtik kaxxih, addunyal nan way, marin baaxol baaxo-maleelah sugna. A saaku nanim cellaamah, sahdayti mano saakih iraawih gideey rabah yan mara kinnino.
YALLAW, ni Dageltaw, a saaku a gid takke duyye bahneeh, gaabosne. Akah bahnem, kooy *kudduusuk yanihiyyah migaaqih nabnah qari xisna'gidi. Takkay immay a duyye neh teceem kooy; akak geynem koo.
Yi Dageltaw, kulli numuk afqado tagirribem kok aaxigeh; afqado akak digga le num table waqdi ruffu iyya Dagelta kinnitom kok aaxigeh. A duyyey anu inni le kabuk eceehiyya qado-baguuk eceeh inni fayxiik kaadu tet ecee. Tonnah kaadu, ku maray a duyye akke baahehiyya isi fayxiik bagu edde emeqqa 'yeenih baaheenim keenik ubleh an.
YALLAW, ni kaxxa abbobtih yen Abraahim kee Iscaak kee Israayil elle aamanuk sugte Dageltaw, a saaku lino meqe niya kulli way isi marih afqadot haay. Ken afqado koo fan hayisay.
Yi baxa Suleeman ku xinto kee amriiy atu intem baguuk aba'gidih, fayxi kaah ucuyaay; a Qibaadah-Qariy xisnê-duyye akah eceehiyya xisa'gidih, fayxi kaah ucuy» 'yaanam axcuk Yalla luk yaabe.
Too yaabak gaba kale waqdi ummatak, «YALLAY sin Dagelta kinni faylisa» iyye. Too waqdi suggu 'ye mari, YALLAY oson akak raden ken kaxxa abbobti doorehiyya fayliseenih. Qununna 'yeenih, baaxol gommoh radeenih, YALLA yessekexxeeniih; isinni malik kaadu yessekexxen.
Nammeyhaytoh ayro YALLIH sadgatah saqa yusguuden. Awurwak alfi yusguudeeniih; marwak alfi yusguudeeniih; anaaqek kaadu alfi yusguuden. Too saqih cado inkih sadgat elle aban mansafih bagul cararisen. Qinabak bicsen kamrih sadgat kaadu baahen. Tohuk kalah kaadu, YALLIH sadgatah mango saqa yusguudeeniih; too saqih cado ummatah inkih keefen.
Tohuk gexxaamah, uqubba heeniih, maaqo akamuk, farcatat YALLIH qiidih asen.
Dawud baxa Suleeman nammeyhaak malik aben. Too saaku YALLIH migaq edde xagak, malik yakke'gidih kaa yuskuteeniih isinni malik kaa aben. Kaxxa-seekih kaadu Saaduk yuskuten.
Tonnal Suleeman, isi abbah aracay YALLI keenih yeceehiyyal, malik yekke. Suleeman malik yekkek wadiril, abinnaanim gabal kaak bicteeh, Israayil mari kaadu kaah rammitakaay amri kaak oggolak yenen.
Doolat abbobti kee qaskar kee kay toobokoh agantah, «Malik Suleeman nek aba axcinnaanim abennooh, kaal mamakna» 'yaanam axcuk xiibiten.
YALLI, inkih tan ummat akak cunxitta numuy hayba le kaa abe. Israayilil dardaare marak, Yalli Suleeman gide nabna kee haybak akah yecee malik mananna.
Kay abba Yiisâ-baxa Dawud inkih tan Israayil ummatak malikih suge.
Morootom sanatih gide malikih sugeeh; too morootomuk Cebron magaalal malcina sanat malikih sugeeh; wohuk raaqa soddom kee sidooca sanat Yarusalaam magaalal malikih suge.
Barak nagay idaltuh yan saaku rabe. Yanim fanah gaddaliino kee caddi wee'kal rabe. Kay lakal kay aracal kay baxi Suleeman malik yekke.
Kay aydaadak qimbooy ellecabo Samuwel kee Naatan kee Gaad deqsita sidooca nabih aydaadi elle yan kitoobal geytinta.
Too kitoobal tanim macaay inteenik, usuk ummat elle xiinisak suge inna kee, usuk qandek luk yene inna kee, kaa kee Israayil ummat kee kay dariifal ten doolatwat tikka 'tem inkih, too kitoobal geytinta.

YALLAY Dawud baxa Suleeman doorehiyya, Suleeman lih yeneeh, kaxxa num kaa abe. Tonna-leemiik usuk kaadu is le kabuk isi abbootan nagay maqar bahsiise.
Ayrok teena Suleeman, Israayilik alfi-alfi kee bool-boolul kurrunte qaskarak abbobtih yen mara kee, cokmi-abeenit kee inkih yan Israayilik kedoh abbobtih yan marah inkih seeco abe.
Too waqdi Gibqon deqsita magaalal yen aracay Yalla elle yaqbudeeni fan ken lih gexe. Tokke fan akah gexeenim, Yallih Nabnah-Siraq tokkel yen. YALLIH naqasuh yan Muusa addunyâ-bagul yen saaku, bacarih tan baaxol woo siraq bicseenih yenen.
Yallih Qahdi addat akak yan Sandug Yarusalaam magaalal Malik Dawud soolise siraq addat daanat yen. Malik Dawud a Sandug Kiryat-Yaqaarim deqsitta magaalay elle sugehiyyak bahha heeh, Yarusalaam magaalal hee.
Takkay immay nacaasak bicsen mansafay Yallih sadgat elle abaanahiyya Gibqon deqsita aracal Yallih Nabnah-Siraqih foocal sooliseenih yenen. Too mansaf bicissem, Baxalal deqsita numuk ten. Baxalal, Uuri akak iyyan numuk baxak teneeh, Cuur akak iyyan numuk baxi baxak ten. Suleeman kee kaa'lih temeete Israayil ummatta Yalla elle taqbudem too aracak ten.
Suleeman Yallih Nabnah-Siraqak foocal yen nacaasak bicsen mansafak bagul YALLAH sadgat abe. Inkitanuuk cado akak cararisan sadgatak alfi takkem YALLIH sadgatah woo mansafih bagul cararise.
Too bar Yalli Suleemanah soonol yumbulleeh, kaak iyyeemih, «Maca koh abam faxxaah, yoo esseritey» iyye.
Suleeman Yallak iyyemii, «Yi abba Dawuduh kaxxa kacanu luk sugteeh, yoo kaadu kay lakal kay aracal malikih hayte.
Dageltah yan YALLAW, naharak yi abbah culte xagna yoh duudussam kok faxa. Ku ummattay mangah loowo akak duudume waytahiyyah abba yoo abteh tan.
Tonna-kinnuk, Dageltah yan YALLAW, ta mara inkih edde xiinissa haa kas kee ixxiga yoh ucuy. Too kas aalle week, a axxul le ku mara qadlit xiinisam maduuda» iyye.
Yalli too waqdi kaak iyyemii, «Meqem dooritte. ‹Gaddaliino faxa› maxaccitooy, ‹Mango midir faxa› maxaccito. ‹Migaq-gexxo faxa› kaadu maxaccitooy, hinnay kaadu, ‹Naqboytiitih yok yan mara yoh qid› yok maxaccito. Kaadu ‹Qumri yok eyxeer, yi Dageltaw› 'yaanam yok maxaccito. Tohuk tu yoo messerinnitoy, ‹Atu abba yoo akak abteh tan ku mara edde xiinisa'gidih kas kee ixxiga yoh ucuy› yok inte.
Too atu faxxe kas kee ixxiga koh aceeyyooh; toh lih kaadu, faxe malik duma luk suge weeh, sarra geyak raaqe wayu waa mango gaddaliino kee kaxxa midir kee migaq-gexxo koh aceeyyo» kaak iyye.
Sarrak Suleeman Yallih Nabnah-Siraq elle yen Gibqoonuk Yarusalaam magaala fan yuduure. Tokkel anuk Israayil mara xiinisak yen.
Suleeman alfi kee affara bool takke gaariiray faaris beyta kee, taban kee namma alfih farasay qeebi abtahiyya gaabossa hee. Tohuk tu takkem Yarusalaamal abbaxuk yeneeh, wohuk kalihim mango magaaloolil kaak ten.
Suleeman dabaanal lakqo kee dahab xeet manga luk teneeh; *sariidâ coox kaadu, mango-koomaami le baaxol tan *sublah innah qadad cabeh yen.
Malik afak yen mari faariisa akak xaamak yenem, Masri baaxo kee Kiiwu deqsita aracak ten.
Faaris-gaariira kaadu Masrik baahak yenen. Inki gaari lica boolih garsih keenik xaamakaay, faras kaadu bool kee kontom garsih keenik xaamak yenen. A mari sarrak Ciita kee Suuriyah malikwal inkih a duyye aylammuk yenen.

Malik Suleeman, YALLA elle yaqbuden qari xisam faxeeh; isih kaadu elle gaca malik-qari xisam faxe.
Too xisne abaana'gidih, faxxinta duyyeeya xayyoosa marak malcina-tabanih alfih num bical hee. Bacra-tabanih alfih num kaadu qaleela mango rasul xisnê-xeet oraah missoysa'gidih bical hee. Ken taamak amo wagita marak sidiica alfi kee lica boolih num amol keenik hee.
Sarrak Suur deqsitta magaalah malikiy migaaqah Curam deqsitak yenehiyyah farmo ruubeeh, kaak iyyemii, «Duma yi abba Dawud isi qari xise saaku edde xise sariidâ-coox kaah rubteh teneeh; a saaku kaadu yoh tonnah tanim abtam kok faxa.
Anu YALLAY yi Dagelta kinnihiyyah massakaxxah qari xisam faxa. Xisu waa qari taahirik yan qariy kaa elle yaqbudeeni akkele. Suruy meqe qerto YALLAH elle ruubennooh; kulli ayro kaadu taahirroysen-gaqambo too qaril heenno. Kulli ayro maaca kee carra kaadu kay sadgatah cado akak carrisan saq too qaril asguudenno. Tonnah kaadu sabti ayro kee alsi biloh qiid kee, wohuk kalah tan ayrooray YALLIH qiidih edde asaanahiyya YALLIH migaaqal cado akak cararisan sadgat too qaril abenno. YALLI Israayil ummatak, ‹Taham waarta madqa› 'yaanam iyyeh yan.
Ni Dagelti, nek kalih mari yalla axcuk yaqbuden duyyek inkih, muxxo le Dagelta kinniimih sabbatah, kaah xisu waa qari kaxxam naba qari akkele.
Tonna'mmay Yalla tikka 'ya qaran kinni-way yabbixu maduuda. Tonna-leemiik sahdayti kaa yabbixe qari xisu maduuda. Tonna-kinnuk, anu kaah sadgat elle abaanamak fula qari xisam maduuda.
Toh too tiya'mmay taway kok axcemii, duyyeeyâ-bagul kutbe haah, dahab kee lakqooy nacaas kee birti bicsa yaaxigeeh, tonnah kaadu, kuclinan kee qasdiiminaanaay qisik sari bicsa yaaxige num yoh rubtaama. Too num rubta waqdi, yi abba dumaak abbaxuk suge gabâ naggaarinna le maray Yuudâ-baaxo kee Yarusalaam magaalal yanihiyya lih taamitele.
Ku mari, coox-garuq kee missoysiyyal nagay tan ixxiga loonum keenik aaxigeh immay, Lubnaan rasuk sariida kee saagan kee gersi coox irgiqay yoh ruubetto. Anu inni kabuk ken catu waa mara ruubeyyo.
Ta mari, coox-bicsa ku mara luk abele. Xisam faxa qari qax-meqe weeloy nabahiyya aalleleeh; mango coox faxxiimele.
Too taamat yoh tamsissu wayta marah qasbih, namma malyoonih kiilo takke kamadi kee, namma malyoonih kiilo takke gabru deqsitta darooy, affara boolih alfih litri yakke kamriy qinabak bicseenihiyya kee, caxâ xaylok bicsen *zeytik affara boolih alfih litri ruubeyyo» 'yaanam farmoh kaah ruube.
Malik Curam too farmol raddi kaal gacseeh iyyeemih, «YALLI isi mara kicna Dagelta kinniimih sabbatah, koo ken malik abe.
YALLI, Malik Dawuduh kas le baxay bagi cubbi leeh, ixxiga akak dudda lehiyya yeceeh yan. Tonna-leemiik kay baxi YALLA elle yaqbuden qari xisaamat yemeeteeh; isih kaadu malik-qari xisaamat yemeeteh yan. YALLAY Israayil doore Dagelta kinnihiyyay qaran kee baaxo yuklukehiyyah fayla taafay.
Taway yoh rubte farmo yoo gufteeh, kaxxa kas leeh gabâ-naggaarinna kaadu kaxxam le numuy migaaqah Curam-abi deqsitahiyya koh ruubah an.
Ta num abuusam, Daan deqsitta kedooy; kay abba elle yoobokem, Suur deqsitta magaala. Dahab kee lakqooy nacaas kee biriita elle bicsan inna nagay yaaxige. Xeet elle oran inna kee qari xisnet bica coox elle yargiqen inna nagay yaaxige. Tohuk kalah kaadu, kuclinan kee qasdiiminan kee qisik sara elle bicsan inna nagay yaaxige. Tonnah kaadu, *baftak meqe sara elle bicsan inna yaaxige numu. Xeetik bagul taswiir kee kutbe elle haan inna yaaxigeeh, aba kaak axcinnaan taama elle faxxa haan innal abam yaaxige. Ta num yamaate saaku ku maray naggaarinna lehiyya kee duma ku abbah taamitak suge mara lih taamitay kaa axcetto.
Toh tiyaay, tonna leemik anu a num koh ruubah ani'mmay, atu koh ruubeyyo inte kamadi kee gabru deqsitta daro kee qinabak bicsen kamri kee caxâ xaylok bicsen *zeyti (saliid) neh ruubetto.
Lubnaan qaleelal yan sariida kee gersi cooxuk atu faxxa haytah gide irgiqqi heenih koh ruuba, axceyyo. Too coox tittat uxuyya heenih damâ-gurral badal akah tamaate innah abelon. Yaffâ-magaala fan badal koh amaatele. Tokkel matarra akah inteenih, tokkeek Yarusalaam fan ku mari beele» 'yaanam raddih kaah ruube.
Sarrak Malik Suleeman duma kay abba akah abe innah, Israayil addal tan allahih-baaxoh marak loowo takke gide, loowo akak abu waa mara ruube. Too mara lowwa heen waqdi, bool kee kontom kee sidiica alfi kee lica boolih num akkuk sugen.
Too marak malcina-tabanih alfih num a namma qari edde xisan duyye baahaanamih taamat heeh; bacra-tabanih alfih num kaadu qaleelak xeet yaggileeniih missoysaanamih taamat hee. Too mari meqe innah missat taamitem kee taamite weem wagtu waa marak amol, sidiica alfi kee lica boolih num keenik hee.

Suleemanak abba Malik Dawud, Yallih Qibaadah-Qari elle xisoonu waan arac dumal elle bicseh suge. Too arac, Yarusalaam magaalal tan Mooriya deqsitta qalek ten. Too arac, tohuk dumal Ornan deqsita numuy Yabuusa deqsitta kedoh aabakuk yenehiyya, daro kee caffa tittak elle baxisak yen araca. Suleeman qari-xisne qimbise.
Taama edde qimbisem, waktik malik edde yekke fereyhaytô sanatak nammeyhaytoh alsak ten.
Yallih Qibaadah-Qariy Malik Suleeman xisehiyya xexxaarah too saaku aaxaguk yenen cusuluk lactam akkuk yeneeh, labaatanni cusul baguh akkuk yen.
Qibaadâ-Qari akak culan naharsi goli baguh Qibaadâ-Qari'nnal, labaatanni cusul akkuk yen. Fayyah kaadu bool kee labaatanni cusul akkuk yen. Qarik adda agle sinni dahabay saafih yanit exfeenih yenen.
Qibaadâ-Qarik kaxxa qarih bagu saagan-cooxut exfeenih yenen. Too saaganak bagu nabam qax-meqe dahabat exfeenih yenen. Too dahabak bagul mango nakliita kee silsilatwa tasaawir heenih yenen.
Tohuk kalah, inkih yan qarik baguu, kaxxam qax meqe xeet kee Farwayim deqsitta baaxok baahen dahabat bileh yen.
Adda le kabuk gidaar akak dahabat exfeenih yenen. Toh lih kaadu, amô-tabsih coox kee qari culmah ranko kee albaabitte inkih, dahabak exfeenih yenen. Gidaarak bagul galwa leemih tasaawir bileenih yenen.
Adda le kabu raaqa goli, Kulliimik-Taahiriinoh-Yayse-Goli deqsitak yen. Too goli labaatanni cusul xexxaarah akkuk yeneeh, baguh labaatanni cusul akkuk yen. Tonnal inkih yan qari baguh yakkeh gide akkuk yen. Labaatanni alfi kiilok fula yakke dahabay agle sinnik woo Kulliimik-Taahiriinoh-Yayse-Goli edde exfeenih yenen.
Kiilô-garabak fayya 'ya dahabak bisaamir bicsen. Qarik amoh golittek adda le kabu kaadu dahabat exfeenih yenen.
Malik tohuk kalah, taamâ-marak iyyeemih, «Galwa leemih ceelok nammay bicissa haay bagul dahab akak exefaay, sarrak Kulliimik-Taahiriinoh-Yayse-Golil haa» iyye.
Too tasaawir too aracak tittak xaqut soolissa heenih, fooca akak woo arac akak culan culma fan afkunuk caben. A tasaawirik kulli tii namma gali luk yeneeh, kulli gali xexxaarah koona cusul akkuk yen. Tittak xaqut elle soolan ikkel, namma galiy fakimit yanihiyya woo kabu kee a kabuk titta keenik aleelak yen. A kabu kee woo kabuk kaadu, Kulliimik-Taahiriinoh-Yayse-Golih gidaar gufak yen. Tittat labaatanni cusuluh gide baguh yakke arac gufak yen.
Too golih afat wanxeexit sugte reebi-saro akak bicseenim, *baftak bicsen meqe saro kee kuclinan kee qasdiiminan kee qisi le tafulwak ten. Woo tafulwa kee saro titta lih meqe'nnal bicseenih; too sarok bagul galwa leemih tasaawir heenih yenen.
Kalah kaadu namma qamiddu bicsiiseeh; kulli qamiddi soddom kee koona cusul xexxaarah akkuk yen. Too namma qamiddu bahha heeh, Yallih Qibaadah-Qarik foocal soolise. Too qamidwak amot tan duyye fayyah koona cusul akkuk ten.
A qamidwak amo, silsilat kee bool takke rummaanat-ceeloy woo silsilatih bagul tenehiyyak bilqiseenih yenen.
A namma qamiddu elle sooliseenim, Qibaadâ-Qarih culmak a gambi kee woo gambik ten. Qari akak culan afak migdi kabuk soolisen qamiddi migaaqah Yaakin

Tohuk kalah kaadu nacaasak sadgat-elle-aban-mansaf bicseh yen. Too mansaf xexxaarah labaatanni cusul akkuk yen. Baguh kaadu labaatanni cusul akkuk yeneeh, fayyah kaadu tabna cusul akkuk yen.
Curam kaadu nacaasak sacni gurral yan kaxxa tanak bicse. Too tanakak adda koona cusul akkuk ten. A sanaak woo san farakkah tabna cusul akkuk yen. Soddom cusul kaadu inkih yan tattab kaak akkuk yen.
Namma roorul sittak bagul tan kulli cusulul tabna awur ceeloh taswiir tanakak a exxaay woo exxal akak yen. A taswiir yakkeemiik raaqe tanakak baxsa sinni gurral bicseenih yenen.
Too tanak nacaasak bicsen taban kee namma awurih ceeloh amol daffeyseenih yenen. Too awurwak kulli sidocuuy inki kabul afkanuk yen.
Woo tanak masuh gaba gennaqtah gide akkuk yen. Af akak figgaan af ceelak yen. San-san akak xambaqu luk cabeenih yenen. Too tanak leek lactam alfih litri abbaxuk yen.
Tonnah kaadu tabna sacni bicsen. A tabanak konoy Yallih Qibaadah-Qarik migdi le kabut heeniih, aki konoy guri kabul akak heen. Too sacnitte akah heenim, sadgatah qidan saqih cado elle kaqlisaana'gidik ten. Sacni gurral yan kaxxa tanakah tu gactek, seeka edde kaqalta lee elle haak yenen.
Kitab elle inxicca 'ye innal, tabna caxxay faanuswa amol akak haanahiyya dahabak bicsen. Too cooxuy dahabak bicseenihiyya Yallih Qibaadah-Qarik giffa 'ya golih addal heen. A tabanak konooy tattabak teenal heeniih, aki konooy kaadu gersi tattabal heen.
Tonnah kaadu tabna miiz bicsen. Qibaadâ-Qarih addal konooy tattabak teenal heeniih, aki konooy kaadu gersi tattabal heen. Tohuk kalah kaadu, dahabak qunxa sacnittey rifan qabala kee lee elle haanak bool bicsen.
Seeka elle gacta'gidih, Qibaadâ-Qarik adda le kabul daarat bicsen. Tonnah kaadu iro le kabuk kaxxa daarat bicsen. Daarat-alfintitte bicseenih; too alfintitte nacaasak exfen.
Sacni gurral yan kaxxa tanak elle heenim, Qibaadâ-Qarik gabbi le kabut raaqa tattab kee ayrô-mawqa le kabut raaqa tattab elle yangale aracak xaquk ten.
Curam tohuk kalah kaadu, gombod elle caxan mingilwaay, badiilaali kee, rifan qabala kee lee elle haan sacnitte bicse.
Curam Suleeman kaal yecee taamak gaba kaleeh, YALLIH Qibaadah-Qarih-taama duuduse.
Usuk bicse duyye ah teeti:
Namma qamiddu kee
woo namma qamidduh amot heen sacni af le duyye kee
too duyyey sacni af lehiyyak bagul bilqah heen sudaaducuh tittat yoxeen silsilatih tasaawir kee
rummaanat tasaawiriy affara bool mangah yakkehiyya bicse. Too tasaawir qamiddi amot tan duyyey sacni af lehiyyak bagul, tittat yoxeen silsilatih bagul, kulli mansafak a exxaay woo exxak namma rooruh hayya heenih duuduseenih yenen.
Tohuk kalah kaadu, Curam tabna gaari kee tabna sacni kee
sacni gurral yan kaxxa tanakaay,
woo tanak qekuh elle yan taban kee namma awurih ceelooy,
gombod elle caxan mingilwaay, badiilaali kee feeraari le malaakiq bicse.
Naggaarinna abba haa marak inkih foocat yan Curam ta duyye inkih akak bicsem, isiffiyya heen nacaasak ten. «Ta duyye YALLIH Qibaadah-Qarih tannal bicisa» kaak intem, Malik Suleemanak ten.
Suleeman ta duyyeeya elle bicsiisem, Ordon weeqaytuk Sukkot kee Xareeda deqsitta namma magaalak fanal yan aracay qasa-burta elle geytimtahiyyak ten. Tokkel, too duyyeh weelo qasa-burtak bicseenih, diyaayisen nacaas elle caxen.
Duyyek bicseenim mangoomuk teneeh, tohuk gexxaamah a duyyeh bicsaah nacaasak faxxinteh gidek loowo yaaxige num mayan.
Tohuk kalah Malik Suleeman Qibaadâ-Qarih addal heen duyye bicsiise. Tohumuu, sadgatah qerto elle qeerisan mansafay dahabak bicseeni kee, Yallih sadgatah xayyoosan gaqambo elle haan miizwa kee,
Kulliimik-Taahiriinoh-Yayse-Golik foocal, Muusal obte xinto elle inta innal, faxxiima waqdi ursan faanuswa kee faanuswa elle daffeysan coox agle sinni dahabak bicsen.
Tohuk kalah kaadu, kaxxam meqe dahabak qobor gurral bicsen tasaawiriiy, faanuswa kee, xikcin elle haan kabaaba kee,
faanuswa edde bargusan afti-xaylooy, rifan qabala elle haan sacnitteey, qeerisan qaydarus elle haan mingilwa kee, xikcin elle haan kabaaba inkih, saafik yan dahabak bicseenih yenen. Tohuk kalah kaadu, Yallih Qibaadah-Qari akak culan iro le kabut raqta culmah alfintitte kee Kulliimik-Taahiriinoh-Yayse-Goli akak culan alfintitte dahabat exfeenih yenen.

Tonnah abak, Suleeman YALLIH Qibaadah-Qarih xisnek gaba kaleh. Too waqdi Suleeman kay abba Dawud YALLIH qibaadah loowe duyye rikeek abbaxuk sugehiyya gaabossa heeh, sarrak Yallih Qibaadah-Qarik mattacoh yaceen duyye elle daanisan golitteh addal hee. Tohumuu, dahab kee lakqo kee, kaadu wohuk kalah, gersi duyyek ten.
Too dabaanal YALLIH Qahdih Sandug, Dawud-Magaalay Siyon deqsitahiyyal sugte. Malcinhaytoh alsat yamaate Iraawô-Dabih-Qiid deqsita qiidih ayro Yarusalaamal kobxen waqdi, Malik Suleeman too Sandug Yallih Qibaadah-Qari fan baahaana'gidih, Israayilik saqoltih yan maraay kedoh abbobti kee makaabonuh seeco abe.
Sarrak Israayil ummattak saqoltih yen mari elle yan ikkel, Leewih yooboke mari Qahdi-Sandug ukkuqqa heeh,
Yallih Qibaadah-Qari fan been. Leewih yooboke mara kee seeka, Yallih Nabnah-Siraq kee tet addal sugte duyye inkih, Yallih-Qibaadah-Qari fan been.
Malik Suleeman kee inkih tan Israayil ummat Qahdi-Sanduguk foocal solla 'yeenih, tokkel mangah loowo sinni illi kee laa sadgatah yusguuden.
Tohuk gaba kalen waqdi seeka, YALLIH Qahdih-Sandug ukkuqqa hayteh, Qibaadâ-Qarik addal Kulliimik-Taahiriinoh-Yayse-Goliy iqiyat raaqahiyyah addal daffeyseeniih, woo galwa leemih ceeloh gubal heen.
Tonnal galwa-leemih galway fakimit tanihiyya YALLIH Qahdih-Sandug kee tet elle yakkuqen cooxuh reebu tekke.
Tet elle yakkuqen cooxih buxuxwak exxaaxi Kulliimik-Taahiriinoh-Yayse-Goli deqsita aracak foocal soola numuh amballayuk yene'mmay, tohuk kalih kabuk amballayuk mananna. Too coox ta saaku fan tokkel elle yan.
Sandug addat geytimak tenem, namma luucuy xeetik bicseenihiyyak ten. Israayil mari Masri rasuk eweqqa 'yeh safarat yan saaku, YALLI Siinâ-Qaleh amol Israayil mara lih abe qahdih-yab too luucul yunkuttube. Too namma xaa too sandugih addat haytem, Muusak ten.
Seeka woo sandug daffessa haytek lakal, Taahirik-yan-Aracih-addak tewqe. Woo saaku, seeka akak inxicca iyyan mari faxe gulubuh yaabukoonay inkih gaaboowwa 'yeh, isinni taahirik heen.
Leewih ubukka 'ye marak saare abak ten Asaf kee Ceeman kee Yedutun akak axcuk yenen labha kee, oson akah yooboken gulubut raaqak yen mari inkih, too saaku sartanah *baftak bicsen meqe sarot gaceeniih; sadgat elle aban mansafak ayrô-mawqa le kabut, kirar kee *begena digirak giyaagib aagaruk soolen. Bool kee labaatanni seekiy *baanta aagaruk ken xaqut soolak yenen.
Yakkeenimiik inki adda akkaquk YALLA saarisan waqdi, *baanta kee giyaagib kee, wohuk kalah tan duyyey saareh yaagureenihiyya luk aagaruk aben. YALLIH saareh iyyeenim,
«YALLI maqaane le Goytak,
candu kaah gacisa, ummatey!
YALLIH kacni mayambaxak,
tohul candu kaah gacisa» axcuk Yalla faylisen.
Too waqdi, garciik qamburre YALLIH Qibaadah-Qarik adda inkih bulteh.
YALLIH nabna yaybulle noori, inkih yan qarik adda ifissa heemih sabbatah, seeka isinni taama abtuh, adda culaanam maduudinnon.

Too waqdi Malik Suleeman dooqa abeeh, dooqah iyyemii, «YALLAW, dite kee qamburreh addat gactam dooritte.
Away koh kaxxam naba qariy dabqih kulli way elle gactu wayta xise» 'yaanam iyye.
Sarrak inkih tan Israayil ummatay soltahiyya fan ufkunna 'yeh, dooqa keenih abe.
Tohuk lakal iyyeemih, «YALLAY Israayil doore Dagelta kinnihiyya fayla taafay. YALLI isi gabat yi abbah abe xagna duuduse. Yalli dumah yan saaku yi abbak iyyeemih,
‹Inni mara Masrik eyyeqqa heemiiy akke, Israayil baaxol yoo elle yaqbuden qari elle xisan magaala dooreh masuginniyo. Yi mara miraacisu waa num duma dooreh masuginniyo.
A saakuh tu gactek, yoo elle yaqbuden qari xisaana'gidih, Yarusalaam magaala dooreh aniih; kaaduuy, Dawudow, yi ummat xiinissa'gidih koo doore› 'yaanam kaak iyyeh suge» iyye.
Yab tokket mayseedinnay bisoh beeh iyyeemih, «Yi abba, YALLAY Israayil doore Dagelta kinnihiyya, elle yaqbuden qari xisam faxeh suge waqdi,
YALLI yi abbah yan Dawuduk iyyeemih, ‹Yoo elle yaqbuden qari xissam faxxe waqdi meqem niyatteh tani immay,
woo qari xissu waytam koo hinnay, ku baxa. Atu isih xalte ku baxi xisele› 'yaanam kaak iyye.
«Ta saaku, YALLI iyyeemik cabem maliiy duuduseh. YALLI elle iyye'nnal, Dawud aracal Israayil ummatih malik ekkeh an. YALLAY Israayil doore Dagelta kinnihiyya elle yaqbuden qari xiseh an.
YALLI isi ummat lih abe qahdi-kutbeh elle yan luuc addat akak yan Sandug too qarih addal heeh an» iyye.
Suleeman toh inxicca 'yeh gaabowwa 'ye mari kaa elle yable'kkel, sadgatah qidan saqa elle carrisan mansaf gariik solla 'yeh, dooqah namma gaba fayya hee.
Suleeman fayya 'ya aracay nacaasak bicseenihiyya Yallih Qibaadah-Qarih daaratih gudel heeh yen. Too aracay nacaasak bicseenihiyya affara kabuk tittat koona cusul akkuk yen. Fayyah kaadu sidooca cusul akkuk yen. Sarrak too mansafal bukka 'yeeh, kulli num kaa elle yable ikkek gulubuh nokka 'yeeh, dooqah qaran fanah namma gaba fayya hee.
Dooqah iyyeemih, «YALLAW Israayil ummatta doore Dageltaw, kok sa qaran kee baaxol Yalli mayana. Baguuk koo taqbude ku naqoosah litoh tan kacni akak amurruqe waa Dagelta kinnitooh; keenih culte xagana duudusa Dagelta kinnito.
Yi abba Dawuduy ku naqasuh yeneh culte xagana duudusseh. Duma edde yabba intem inkih tiya tiyah duudusseh.
Taway YALLAW, Israayil ummatta doore Dageltaw, duma yi abbak koh duudusseyyo inteemik inki tiyay raqtehiyya tan. Tohumuu, ‹Kok radu waa mari, atu akah abte innah, anu aba excem dudda luk abe ken tekkek, tonnal ku reeda baxak baxal raqta reeda akkele› 'yaanam inteh ten.
Tonna kinnuk, Israayil ummatta doore Dageltaw, atu inxicca 'teeh yi abba Dawuduy ku naqasuh sugehiyyah culte xagni ku gabat dudda geyay.
«Yi Dageltaw, baaxo koo tabbixeemih dudda geelee? Baaxô-bagul sinam fanal dabqah maay gactaa? Qaran kee qaraanak ellecabot raqta qaraanitte tabbixu dudda akah gee wayta Dagelta kinnitok, hay, xise-qari-baxi mannal koo abbixele?
YALLAW, yi Dageltaw, anu ku naqasu kinniyok, aba dooqa yok oobbeyaay, koo akah kallacam yoh duudus.
A qarik bar kee loqo amo akak wagit. A qaril «Yoo aqbudeloonu» 'yaanam inteh teneeh; tonna kinnuk, anu a qari fan ufkunna exceh abah an dooqa yok raabit.
Yoo kee ku maray Israayilih yoobokehiyya ta Qibaadah-Qari fan ufkunna inneh abna dooqa nek raabit. Qaraanay ku dabqih yanihiyyak ni kallaci oobbeyaay abne umaanek qafu neh ab.
«Sahdaytuk qellat bahte 'yeenih, kaa xibsisaana'gidih a Qibaadah-Qari fan kaa baahen ken tekkek, too num ‹Anuy baahem mayyu› 'yaanam axcuk Qibaadâ-Qaril yan sadgat elle aban mansafih foocal xiibite kaa tekkek,
too waqdi, yi Dageltaw, qaraanak ken ankacisaay, cakki le num uybulluy. Qellat le numul celta digaala kaat abaay, qellat baahe wee num currih rub.
«Atu isi mara abte Israayil ummatta kol baahen dambik gexxaamah naqboytit keenik tiysiise koo tekkek, oson toh ubulla heenih kol yuduureeniih, ta Qibaadah-Qarih fan amma 'yeenih koh rammitta axcuk, ‹Yallaw, bahneh nan dambik qafu neh ab› axcuk dooqa abeenik,
elle tan qaraanaak too dooqa keenik raabit. Ku ummatta abteh sugte dambik qafu keenih abaay; oson midirih loonuuh dumaak ken kaxxa abbobtih teceeh sugte baaxo fan ken gacis.
«Ku ummatta kol bahte dambik gexxaamah, qaran alfimeeh rob waytimam ubulla heenih, too saaku toobitta 'yeenih koh rammitak a qibaadah qari fan ufkunna 'yeenih dooqa aben ken tekkek,
too dooqa, elle tan qaraanaak keenik raabit. Israayil ummattay ku naqoosah tanihiyya abte dambik qafu keenih ab. Edde gexan meqe-gita ken baris. A baaxo, ku baaxoy ku marah ikoytah teceehiyya kinnuk, rob tet mawaysiisin.
«A baaxol qulul rade kee dalkay numuuk numut tabtahiyya sinaamat rade kee, tooboke daro orongoobitiiy caaco bayse kee, qanayti sele yekkek, naqboytit qeebih magaala keenik marot haytek, biyak ken yabbaxuuy, gibdaabina lem keenit tikka 'tek,
tohuk dooqa aban waqdi dooqa keenik oggol. Yi Dageltaw, ku ummattay atu isih doorittehiyyak faxe num abe dambih baguuk nadaamitta 'yeh, gaba fayya haak a Qibaadah Qarit ufkunna 'yeh dooqa abe kaa tekkek,
ken dooqa raabit. Qaraanay ku dabqah yanihiyyak ken dooqa ankacisaay, dambik qafu keenih abaay ken cat. Sahdayti afqadoh addat yascubem taaxigem, dibuk koo. Tonna-kinnuk kulli numuh kay abini elle aninnaan innal keenil uckum.
Tonnal ku mari atu ken kaxxa abbobtih ikoytah tecee baaxol yaniinim fanah ku yab oggolak xiinelon.
«Allî-baaxoh mari ku nabna kee ku qande kee cayla yaabboonu waan waqdi kee, ku abini le innak xaagu geyoonu waan waqdi, a Qibaadah-Qaril dooqa abaana'gidih xer baaxok yemeeten ken tekkek,
koo akah kallaceenim keenih ab. Qaraanay elle tantohiyyak ken dooqa raabitaay, kot faxak akah yemeeteenim keenih duudus. Tonnal, Israayil ummattak kaxxih, addunyal enna 'ta ummatta koo aaxigeleeh, ku amri duudusele. Toh lih kaadu a qariy anu xisehiyya koo elle yaqbuden qari kinnim aaxigelon.
«Ku mari, atu ken amrissa waqdi, naqboytiitih isik yan marat qeebi abaana'gidih gaadan waqdi, faxe ikkeliiy yanoonay, a magaalay isih doorittehiyya kee, ta Qariy ku qibaadah xisehiyya fan ufkunna 'yeenih, kooy YALLAH yanihiyya kallacan waqdi,
elle tan qaraanaak ken dooqa oggolaay nasri keenih ucuy.
«Dambit ase waa num mayanaay; tohih sabbatah ku mari dambi lem kol baahen ken tekkeeh, tohuk gexxaamah ku naqbi keenil oobeeh, naqboytit gabal ken hayte koo tekkeh, woo naqboytit xer baaxo takkuu, xayi baaxo takku, seewah ken been ken tekkek,
kaskassoowan waqdi, ‹Yallaw, dambit asneh naniih umam abneh noysommeh nanik, qafu neh ab› axcuk toobiten ken tekkek, too tooba keenik raabit.
Oson, too elle yanin baaxok nummaak isinni afqadook toobitta 'yeenih koo kallacen ken tekkek, too kallaciy kot abaanahiyya kaadu a rasu ken kaxxa abbobtih ikoytah teceehiyya fan ufkunnaay, kaadu ta magaalay atu isih doorittehiyya fan ufkunnaay, tonnah kaadu, ta qariy anu ku qibaadah xisehiyya fanah afkunuk aben ken tekkek,
tonnal, YALLAW, too dooqa keenik oggol. Qaraanay ku dabaaqah yanihiyyaak dooqa keenik oobbeyaay keenih racmataay, ku mari abba hee dambi keenih cab.
«Yi Dageltaw, a arac dacrisay; a aracal aban dooqah ayti ucuyaay aban kallaci macinin.
Dageltah yan YALLAW, qibaadah xisen qari fan amey, tokkel dabqih gaceey!
Ku qahdi addat le sanduguy ku qandeh asta yascasse, tokkel dabqih gaceey!
Dageltah yan YALLAW, ku seekah yan mari, sartan innah, cakkit gacoonay.
Imaan kol le mari ku maqaanet ruffu inxicay.
Dageltah yan YALLAW, isih dooritte malik macinin.
Dawuduy ku naqasuh yenehiyyah luk sugte kacanuy amurruqe sinnihiyya kulli way kassita» 'yaanam axcuk dooqa abe.

Suleeman dooqak gaba kalla hee waqdi, qaraanak temeete gira sadgatah yusguudeenih sugen saqih cado carrisse. YALLIH nabna yaybulle noori, inkih yan Qibaadah-Qarik adda ifissa hee.
A ifi YALLIH Qibaadah-Qari inkih dudda heeh; tohuk gexxaamah seeka addah cultam maduudinna.
Israayil ummatay wokkel sugtehiyya qaraanak gira oobah tubleeh, YALLIH nabna yaybulle noori qari duudusem yublen waqdi, baaxok bagul Yallih qibaadah gommoh radeeniih, sarrak kaa fayliseeniih,
«YALLI maqaane le Goytak,
candu kaah gacisa, ummatey!
YALLIH kacni mayambaxak,
tohul candu kaah gacisa» axcuk kaa saarisen.
Tohuk lakal Malik Suleeman kee wokkel suggu 'ye mari inkih YALLAH sadgat aben.
Suleeman sadgatah laak labaatanna kee namma alfi yusguudeh. Illik bool kee labaatanni alfi yusguude. Israayil ummatta kee malik toh akah abeenim, a sadgat, Yallih Qibaadah-Qarih orba sadgat yakke'gidik ten.
Too waqdi seeka, keenih yeexegen aracal solteeh, Leewih yooboke mari kaadu foocah keenit afkanuk soole. Too waqdi Leewih yooboke mari saareh yaaguren duyyeeyay Dawud keenih bicsiise yoogoren. Dawud abeh cabe saare edde heen. Saareh iyyeenimii,
«YALLIH kacani mayamurruqa,
kay kacani waarah yan kacanu» axcuk YALLA saarisen.
Too waqdi raqqa 'ye mari soolak yeneeh; seeka baanta aagaruk ten.
Suleeman Qibaadâ-Qarih daaratih addal, hununuh Qibaadâ-Qarih foocat raqta fanti exxa Yallih taamah taahirroyseh. Tokkel cado akak inkih cararisu waa saq yusguudeh, sadgatah daro baahe. Kaadu amaanah xiinaanamih astah aban sadgatak xayta cararise. Too sadgat woo aracal akah abem, sadgatah qidan saq elle yasguudeeni'gidih, nacaasak bicsen mansaf a axxul le sadgat bagul akak abaanah gide nabnah akkuk mananna.
Suleeman kee inkih tan ummatta Iraawô-Dabih-Qiid deqsita qiidih kaa aynabuk africuk malcina ayro qiidih asen. Too qiidih gaaboowe mari kaxxam manguk yeneeh; Camat deqsitta daabak xabba haanamaay Masri cuduudul yan daqaarah amma 'yaanam baaxok inkih, mango mari woo qiidih yemeete.
Tokkel yemeete mari naharsi malcina ayro Yallih qibaadah sadgat elle aban mansaf taahirroysak saqa qidak sugeeniih, ciggilta malcina ayro kaadu Iraawô-Dabih-Qiidih asen. Tohuk ellecaboh ayroy qiidik gaba kaleenihiyya qibaadah inki aracal gaaboowen.
Tohul ciggilta ayroy sanatak malcinhaytoh alsaay ayrok labaatanna kee sidochaytoh ayro kinnihiyyat Suleeman, yemeete mara, le baaxo fanah rubsuuse. Amma 'ye mari inkih, YALLI Israayil ummatay isi marah tanihiyya kee, Dawud kee Suleemanat hee barkat yubleenimih sabbatah, kaxxam ruffa iyyen.
Suleeman YALLIH Qibaadah-Qari kee isi qari kee, tama-qarwah-xisney niyat luk sugehiyya dudda luk gabal kaak bicca intek wadir,
YALLI barak teena kaah yumbulle. YALLI kaak iyyeemih, «Abte dooqa kok oobbeh. A qari yi sadgat elle aban qari yakke'gidih, yol abte kallaci kok oggole.
Rob keenik ayseede kee, tooboke daro selu waa qanaytu ruube kee, hinnay kaadu, numuk numut tabta dalka keenit ruubam yablen waqdi,
yi maray yi migaaqal yaaxigeenihiyya yoh rammitak yoo kallaceeniih, abak sugen umaane cabba heenih toobiten ken tekkek, tonnal aban dooqa, elle an qaraanak keenik aabbeyyooh, abeenimik qafu keenih abeyyo. Ken baaxol suggu 'ye niqmat wadir keenih gacseyyo.
Yi migaq elle waara'gidih, innih dooriteeh taahir abe qari kinnuk, ta qari yi dacayrih xiineleeh; a qaril abba haan dooqah ayti aceeyyo. Yi inti kee yi afqado kulli waqdi kaa dacrisele.
Ku abba Dawud akah abak suge innah, agaagul sinnuk baguuk yoo tuqbude koo tekkeeh, anu kok aba axcem abteeh, yi amri duudusse koo tekkek,
ku abbak, ‹Ku reeda baxak baxal raaqeleeh; ku nasab Israayil ummattak abbobti akkele› 'yaanam exceh sugeeh; tohim kaak elle inxicca exce'nnal duuduseyyo.
Takkay immay sin takku, sin ramad takku, darre yot cabteenik, aba siinik exceh sin akah amrisem cabba hayteenih, yi aftok gersiimih qibaadat culteenikii,
tonnal a baaxoy anu doore ummattah tan Israayilih ecee sugehiyyak sin ayyaaqeyyo. A Qibaadah Qariy yoo elle taqbudeeni'gidih taahirroysehiyya baaqid luk maraaqa. Kulli mari a qari yabloonu waan waqdi, anqaasah elle rabeloonuh, burtelon.
«Away tablen Qibaadah-Qari a xaqan le nabna leh yan qari'mmay, abur akkeleeh; wokkek gitah gaca mari a abur yabalu waa waqdi, qagabsiteloonuh, ‹YALLI a baaxo kee a Qibaadah-Qaril annah tanim akah baahem macak tan kaa?› axcuk waagiselon.
Too waqdi tokkel suge mari, ‹Ama marat ah akah tekkem, YALLAY ken kaxxa abbobti elle aamanuk sugteeh Masrik ken yeyyeeqehiyya cabba heenih gabak bicsen duyyeeyah qibaadat gaceenih. Tohih sabbatah YALLI tama-umaane keenil oobise› 'yaanam axcelon» kaak iyye.

Suleeman YALLIH Qibaadah-Qari kee kay qari xisne labaatanni sanat kaak beyte.
Kalah kaadu, Curam deqsita malik kaah yecee magaalooli nammeyhaak xiseeh, xisnek gaba kalla hee waqdi, Israayil mari elle gacaana'gidih tokke ken ruube.
Camat kee Xooba deqsita rasu qeebit yibbixe.
Tonnah kaadu, Tadmor deqsitta magaalay bacarih yan aracal tene nammeyhaak xiseh uqusbussa hee. Leek-maaqo kee saqi-qayso daanah elle hayu waa magaalooliy duma Camat deqsita rasul xisehiyya kaadu uqusbussa hee.
Tohuk kalah Suleeman Daga-raqta-Beet-Coron kee, Guba-raqta-Beet-Coron deqsitta namma magaala nammeyhaak bicseeh; maroh ten gasoosa kee, woo gasoosat magaala akak culan afoofay faxan way fakaanaah faxan way alfaanahiyya bicse.
Baqalat deqsitta magaala kee, leek-maaqoh enna 'tam elle abbaxuk yen magaalooli kee, isi gaariira kee faaris elle abbaxuk yen magaalooli kaadu nammeyhaak xise. Wohuk kalah kaadu, Yarusalaam takkuu, Lubnaan takkuu, hinnay kaadu, kay dardaarinni guffa haa baaxol, usuk faxxa haa xisne xise.
Suleeman, a xisne edde absiisem, duma too baaxol suge maray Israayil mari bayse weehiyyak rade marak ten. Too mari migaaqah Ciita kee Amoora kee Fariida kee Ciiwi kee Yabuusa deqsitta kedoodah yaabuke marak ten. A saaku fanah, Israayil mari too marak rade mara naqoosah tamsiisa.
Suleeman Israayil mara naqoosinnat abbaxuk manannaay; oson kay qaskar kee qaskar abbobti kee gaariira amrisa mara kee faaris amok qeebi abta qaskarah yenen.
Suleemanah xisne abak yen marak amo wagitak ken tamsiisak yen mari namma bool kee kontom num akkuk yen. Too mari Israayilih yaabuke marak ten.
Suleeman, Masri-malikih-baxáy ginnaaqot abbaxuk yenehiyya Yarusalaamal geytimta Dawud-Magaalal yaaxigen caafatay duma elle sugtehiyyak tet kaleeh, teetih xise qaril tet hee. Too qarit tet hee saaku iyyeemih, «YALLIH Qahdih-Sandug elle sugte arooca taahirik tanik, tonna leemiik yi barra Malik Dawud elle suge qaril dabaaqah gactam mameqe» iyye.
Suleeman YALLAH sadgat elle aban mansafay Qibaadâ-Qarik foocal bicseh yenehiyyak bagul, cado-akak-carrisan-sadgoota YALLAH abak yen.
Yalli-Muusal-oobise-xinto elle inta'nnal, Suleeman kulli sabti qiidih ayro kee, kulli alsih biloh akah asan qiid kee, tonnah kaadu, sanatal inki adda akah asan Kamiir-Sinni-Gaqamboh-Qiid kee, Daro-edde-Orbisan-Ayroh Qiid kee, Iraawô-Dabih-Qiid yamaate saaku, cado akak cararisan sadgat abak yen.
Isi abbah raatat gexakaay usuk fiiriseh cabe gita kataatak, kulli saaku seekal tan taama kee, Leewih yooboke maray Yallih saare abta kee tonnah kaadu seeka elle catehiyyah, too taama elle kuran innal, keenih warse. Tonnah kaadu, duma kay abba Dawuduy Yallih numuh yenehiyya fiiriseh cabe gita kataatak, Yallih Qibaadah-Qarih afal dacayri abu waa mara heeh, too marah Yallih Qibaadah-Qarih afoofak kulli afal gacu waa maral, taamak tanim kee elle aboonu waan inna keenih yescesse.
Duma kay abba, seeka kee Leewih yooboke mara wagitta qaadak duyye elle haan golitte kee, wohuk kalah taniimiy usuk edde yaabeh cabe inkih Suleeman yugdubeh.
Tonnah abak Suleeman too taamak gaba kaleh. YALLIH Qibaadah-Qaril rakiibo hayyaay xissaay, gaba akak kalla haanam fan faxximma 'ta taama akah abak, xisne gaba akak kalla heeh.
Tohuk gaba kale waqdi Suleeman, Qexyon-Gabar kee Eelat deqsitta namma magaalay booruh tenehiyya fanah gexen. Too namma boor elle yenemii, Agba deqsitta caraatak teneeh; Agbâ-caraata elle tenem, Edom rasuk ten.
Curam deqsita malik, maraakib kee woo maraakib amrissa abbobti, maraakib badal nagay beytu taaxige labha lih hayya heeh ruube. Too maraakibit sarrak Suleeman mara lih Oofir deqsitta baaxo fan gexen. Tokkek, dahabak taban kee koona alfih kiilok fula takkem baahen.

Saba deqsitta baaxoh maliká, Malik Suleeman le migaq-gexxo toobbe waqdi, kinni num kaak tabaluuy gibdi esseroorak mangom kaa essertuh kaa fan gexxe. Mango mara wakalih is lih hayyaay, gaalal caxâ-sifaay bilqah haan xeetiy limo gibdihiyya kee kaxxam mango dahabak eerra hayteh gexxe. Kaa fan temeete waqdi, kaa essertam faxak sugte esseroy niyat luk sugtehiyya kaa esserteh.
Too esseroy is kaa essertehiyya tiya-tiyah teetih gacse. Usuk gacsa akah waa esserok masuginna.
Too waqdi Sabâ-rasih-Maliká, Suleeman kas tubleeh; usuk xise qariiy
miizil heenih yanin kay maaqooy, kay doolat abbobti elle daffeyta gurraay, kay buxal kay taamat yan mari missal elle soola inna kee, kay taamah mari edde yan sartan tubleh. Usuk yakme way elle-yaaqube kobbaayiy-kaah-baaha-mari elle yani'nna kee, YALLIH Qibaadah-Qaril abah yan sadgataay; tah inkih tuble waqdi, qagabsitteh hagga-inte.
Too waqdi Suleemanak intemii, «Anu inni baaxoh addal atu abba haytem kee lito kasak mangom oobbeh. Oobba heem inkih numma kinnim away ableh an.
Atu lito midir kee kas elle oobbe'nnak fula lem away ableh an. Awayaay kinnih, sahda yoh warissem ahak garaba. Taway inni namma intih ubulla haam fanah, ku giddinaamak sinam yoh warissem innih numma akkaluk masuginniyo. Kas kee bagi cubbih oobbeemik fula litoh tan.
Ku mari maxaqan le nasiib geeh yan! Ko'lih taamita mari kamba nasiib leh yan! Kulli way ko'lih yaniiniih ku afak tawqe tuxxiq le maxco yaabbeenih.
YALLAY ku Dagelta kinnihiyya fayla taafay! Kay migaaqal Yalli isi mara xiinisa malikih koo doore waqdi, kot ruffa iyyem yuybulleeh; toh akah abem, isi ummatta Israayil kicnaamih taaga. Tonnah kaadu, daayiman ken fayya hayuuy, atu qadli kee cakkit ken xiinissa'gidi abeemi» inte.
Is sarrak Malik Suleemanah gabat bahte mattaco kaah teceeh, affara alfih kiilo yakke dahabaay, mango caxâ-sifa kee bilqah haan xeetiy limo gibdihiyya kaah tecee. Too saaku is Suleemanah tecee caxâ-sifa bis le caxâ-sifa wohuk duma masuginna.
Malik Curam kee Malik Suleeman mari, Oofir deqsita rasuk dahab kaah baahen. Too mari tohuk kalah duyyê-xisoh meqe coox kee bilqah haan xeetiy limo gibdihiyya baahen.
Suleeman too cooxuk YALLIH Qibaadah-Qari kee isi qarik elle yawqeeniih culan mawqeena bicse. Gad abeenitih kaadu, *begena kee kirar akak bicsaana'gidih hee. Kaak dumal inkih yan Yuudâ rasul a xaqan le bicaa kee taama tekkeh masuginna.
Malik Suleeman Sabâ-Maliká kaa esserra haytem inkih teetih yecee. Is kaah bahte mattacok naba mattaco teetih yecee. Sarrak tet kee tet lih yemeete mari isi baaxoy akak yemeetehiyya fanah yuduuren.
Malik Suleemanah kulli sanatal dahabak labaatanna kee sidooca alfih kiilo takkem baahak yenen.
Tohuk kalah kaadu, limo kee badaaqat aba marak gabbara beyak yen. Qarab baaxoh malikwa kee Israayil rakaakayittel abbobtih yen mari kaadu lakqo kee dahooba kaah baahak yenen.
Suleeman kaxxam naba goobwak namma bool takkem galbabbaqisen dahabak bicseeh, kulli gob malcina kiilo yakke dahabak bicse.
Wohuk kalah kaadu, qunxa goobwak sidooca boolih gid takkem galbabbaqisen dahabak bicse. Too sidooca boolih goobwak kulli gob sidiica kiilo yakke dahabak bicse. Too goobwa inkih elle abbaxuk yenem, ‹Lubnaan Garboh Kaxxa Goli› deqsita aracih addak ten.
Tohuk kalah malik kaxxam naba dardaarinni korsi luk yen. Woo korsi dakni-qaagak bicseenih, agle sinni dahabak exfen.
Suleeman woo korsil gacam faxa waqdi naharak laca maaqatta yakke mawqeenaak elle awaquk yen. Too mawqeena namma kabut inkih lubak ceeloy gabak bicseenihiyyak leceey-leceey luk ten. Tittat taban kee namma lubaakih ceelo akkuk ten. Tohuk kalah kaadu iba elle haysita mansafay dahabak bicseenihiyya woo korsit xakabuh yen. Too korsi namma gaba elle haan arac luk sugteeh, teetik namma tattabak kaadu lubak ceelo ten. Tonnah tanim kalah tan doolatih dardaarinnih-korsil ahaydumal mabicsinnon.
Malik Suleeman elle yaaqube kobbaayiy inkih dahabak ten. «Lubnaan Garboh Kaxxa Goli» deqsita aracih addal ten mingilwa kaadu akak bicseenim, saafik yan dahabak ten. Suleeman dabaanal lakqok bicsen duyye hebeltô-tu'xiq luk mananna.
Badal gexa maraakibik butta luk yen. Kay maraakib Curam maraakib lih gexak yen. Too maraakibit yan mari sidooca sanatal inki adda dahab kee lakqooy dakni-qaag kee wagaqwa kee qaxa le kaxxa kimbir eerra heenih baahak yenen.
Gaddaliino kee kasah Malik Suleeman innah yan malik baadal mananna.
Baaxol eneyya 'ta malikwa, Yalli kaah yecee kasak faxaanamal ken fayisa'gidih, kaal amaatuk ten.
Kaa fan amaatinnaan num mattacoh gabat dahab kee lakqok bicsen duyyeey, xer-sarooy, silacaay, caxâ-sifaay, faaris kee baakil kaah baahak yenen. Kulli sanatal kaal yamaate mari taham abak suge.
Tohuk kalah gasoosak affara alfi takkem luk yeneeh; toh akah abbaxuk yenem, faaris kee faaris giitak beyan gaariira. Tonnah kaadu taban kee namma alfih farasay qeebi edde abaanahiyya luk yen. Too faroosak garab Yarusalaam magaalal abbaxuk yeneeh; wohuk raqtem kaadu gersi magaaloolih addal abbaxuk yen.
Furaat weeqaytuk xabba haanamaay Filistiin rasu kee Masri cuduuduh amma 'yaanam tan baaxol enna 'ta malikwak abbah raqtaah keenil ackumuk tenemii, Malik Suleemanak ten.
Suleeman dabaanal Yarusalaam magaalal lakqo xeet manga luk teneeh; *sariidâ coox kaadu, mango-koomaami le baaxol tan *sublah innah qadad cabeh yen.
Malik Suleeman faaris akak bahsiisak yenemii, Masri kee wohuk kalah tan gersi baaxooxak ten.
Wohuk kalah taniimiy Malik Suleeman abak yenehiyya qimbok xabba haanamaay ellecabot akak amma 'yaanam yan aydaadi elle geytimam, Nabi Naatan Aydaada deqsita kitab kee Siilô magaalal yen nabi Aciiya yuktube kitab kee, nabi Qiddo, Nabát-Yarobqam giddinaamak yuble wacyih kitaabal geytinta.
Suleeman Yarusalaamal morootom sanatih gide inkih yan Israayilil malikih suge.
Tohuk lakal rabeeh; Yarusalaamal Dawud-Magaala deqsita caafatal kaa yoogoqen. Kay baxay Racabqam deqsitahiyya kay lakal malik yekke.

Racabqam, kilbat le kabut raaqa Israayil mari malik kaa aba'gidih elle mododeh suge Seekem deqsitta magaala fan gexe.
Nabát-Yarobqam duma Malik-Suleeman-meysih megloh Masri fanah kudeh suge. Ta xaagu yoobbe waqdi Masrik yuduure.
Guubuh kilbat le kabut raqqa 'ta kedooda farmo Nabát-Yarobqam fan rubteeh; usuk tokke yemeete waqdi, Racabqam fan gexen. Kaak iyyeenimih,
«Ku abba duma kaxxa gibdaabinat nee abbaxuk sugeeh; usuk nee edde abbaxuk suge gibdaabina nel sahhilossu waytek, ku xintot xiinenno» kaak iyyen.
Racabqam keenil gacseemih, «Inkiimihiiy sidiica ayrok lakal yol uduura; tuk teena siinil gacseyyok» iyye. Too waqdi too mari gexeh.
Malik Racabqam kay abbah taamat sugte idoolay kay abba fayu elle esserak sugehiyya fan *fayu essera'gidih gexeeh, «A mari yok iyyeemik maca keenil gacsam tayseeh?» axcuk fayu keenil essere.
Too mari kaak iyyeemihii, «A marah meqem abteeh, ceela yab keenil gacisseeh ruffa ken haytek, tonnal kulli way ku taamat gaceloonuh kol mamakaanak, toh ab» kaak iyyen.
Takkay immay oson kaah yeceen fayu cabba heeh, kay fiqmay kaa'lih tembeeh fayu kaah taceehiyya fan gexeeh,
«Taway ta marak maca axcem tayse? ‹Ku abba nee edde abbaxuk suge gibdaabina nel sahhilos› 'yaanam yok iyyeenik, too tiyal maca keenil gacsoo?» keenik iyye.
Too qunxaaneyti fayuh kaak iyyeenimih, «Yi abbah axcak yi qunxa feera nabaah; yi abba qilsa-le-quuka fillat siinik abbaxuk suge'mmay, anuy wohuuk gibdim siinil baaheyyo. Usuk qunxa keetalat sin aagaruk suge'mmay, anu faaris edde yaaguren keetalat sin aagureyyo› 'yaanam keenik inxic» kaak iyyen.
Sidooca ayrok lakal, Yarobqam kee inkih tan ummatta, usuk «Yol uduura» keenik elle iyye ayrol, Malik Racabqam fan yemeeten.
Malik idoola fayu cinna heeh, furrayna kaa fayisse ceele waa uma yaabat ummatta lih yaabeh, iyyeemih «Yi abba qilsa-le-quuka fillat siinik abbaxuk suge'mmay, anuuy wohuuk gibdim siinil baaheyyo. Usuk qunxa-keetalat sin aagaruk suge'mmay, anu faaris edde yaaguren keetalat sin aagureyyo» 'yaanam keenik iyye.
Aham duma akkelem YALLI, nabi-Aciiyah-afat Yarobqamah warseh sugeeh; tohuk gexxaamah Racobqam ummatta faxxam abam cineh. Siilol yoobokeh yen Aciiya deqsita nabi iyyem nummak maacisse.
Yemeete mari, malik yab keenik aabbe cinem yublen waqdi, «Ah maca neh xiqee, Dawud kee Dawuduk rade mara? Nee kee keenik maca tangalee? Kata labhay, nee beya! Racabqam ahaysa isih faxem abbaasitay» iyyen. Tohuk wadir Israayil mari woo xintol saduh gacen.
Tohih sabbatah Racabqam dibuk Yuudâ-rasul dabaaqah suge marih abbootan luk raaqe.
Toh yuble waqdi Racabqam, farmoh Adoniiram deqsita numuy dirkisak tamsiisan marih abbah yenehiyya Israayil mara fan farmoh ruube. Too mari too numut xeet heeh edde kaa qiden. Racabqam toh yoobbe waqdi, sissikuk faras-gaarit koreeh Yarusalaam fan kude.
Too ayrok wadir, Israayil rasuk kilbat le qaxat raqta ummatta inkih Dawud durruyyatih dardaarinnal saduh gacen.

Malik Racabqam Yarusalaam magaala gufe waqdi, Benyam kee Yuudâ kedoh addak bool kee bacra-tabanih alfi takke qaskaray dooro lehiyyah seeco abeeh, inki'kkel ken gaaboyse. Toh akah abem, kilbat le kabut raqta Israayilih ummattah amol malikih gacam faxak yen.
Takkay immay too qaskar qeebih ruubaamak dumal, YALLI nabi-Samaqya lih yaabeeh,
Malik Racabqam kee, Yuuda kee Benyaamah yooboke marah farmo ruube.
«Keenik intaamah, ‹Israayilih mari sin tooboko'mmay, qeebi keenit maabinaay; away tikka 'tem inkih yi fayxik tekkeemi'mmay, takkeenimik inkih isinni buxah uduura› keenik inxic» iyye. Too mari YALLIH amri oggoleenih, yakkeenimik isinni buxah yuduuren.
Tohuk wadir Racabqam Yarusalaamal elle raaqe. Tokkel gacca 'yeh Yuuda kee Benyam magaaloolit gaso maroh hee.
Gaso maroh edde heemii, Beetlacam kee Qetam kee Takooqa kee
Beet-Xur kee Sooko kee Qadullam kee
Gat kee Mareesa kee Diif kee
Adoraayim kee Laakis kee Qadeeka kee
Xorqa kee Ayyaalon kee Cebron deqsitta magaaloolik ten.
Too magaaloolit hee gasoosa kaxxam maqar luk ten. Kulli magaalak abbah qaskar abbobti hee. Kulli magaalal leek maaqok xagga hoonu waanam keenih hee. Tohuk kalah caxâ xaylok bicsen *zeyti kee qinabak bicsen kamri kulli magaalah adda keenih bahsiiseh yen.
Gob kee macaxuk faxxintah gide too magaalah addal abbaxuk yen. Tohuk gexxaamah Yuuda kee Benyam mara kee ken baaxo isi gubat abbaxuk yen.
Israayil rasul sugga 'ta Leewih yooboke mara kee seeka tokke cabba hayteh, gabbi-qaxat raqta Yuudah baaxo fanah yemeeten.
Leewih yooboke mari, Israayil-rasul luk sugen qarwa kee lacti malaalah baaxo cabba heenih, Yuudâ rasu kee Yarusalaam fanah yemeeten. Toh akah abeenimii, wokkel malikih suge Yarobqam deqsita malik kee kaak ciggilte malikwa, seekay YALLIH taamat sugtehiyya a taama abe kaleeniih; tohih faxe waytih Israayil rasu cabeenih Yuudâ-rasu fan yeerren.
Malik Yarobqam isih malikih elle suge baaxol, Yallih aftok duyyeeya elle yaqbuden aroocay fayyat raqtahiyyal isih doorite maray seeka akak iyyahiyya hee. Too aroocal dabeela kee daheltih ceelo aqbuduk yenen. A ceeloola akak bicseenim, cooxuuy xeet kee dahabak ten.
Inkih yan Israayil marih addakaa, isi afqadook YALLAY Israayil doore Dagelta kinnihiyya yaqbudem faxa mari, YALLAY oson akak raden ken kaxxa abbobti doorehiyyah sadgat abaana'gidih, Leewih yooboke marih lakat Yarusalaam magaala fan gexen.
Too mari malikih suge Suleemán-Racabqam cateeh; tohuk gexxaamah, Yuudâ-baaxo maqar baahak maacisse. Tonnal, sidooca sanatah, Dawud kee Suleeman raat katayak xiinen.
Racabqam Mahlat deqsitta barra digibih abite. A barra Yerimot deqsita numih baxák ten. Yerimot Dawud baxak ten. Mahlat Dawuduk baxi baxák ten. Ina teetik Abicayil deqsitta barrak ten. Abicayil kaadu Aliyab akak iyyen numih baxák teneeh; Yiisa deqsita numuy Dawud xalehiyyak baxi baxák ten.
Racabqam a barrat xaylok sidoc luk yen. Migaaqah Yaqus kee Samarya kee Daham deqsitak yenen.
Sarrak kaadu Absalaam baxá abteeh; too awká migaaqah Maqka deqsitak ten. Too barrat lab-xayloh fereey xale. Migaaqah Abiyya kee Qattay kee Diida kee Seloomit keenik axcuk yenen.
Racabqam-agbi tittat taban kee bacra akkuk yeneeh, wohuk kalah kaadu, caggô-gubih caggoh nikaacat yabbixe agabuk lactam luk yen. Xaylok kaadu lab-urrih labaatanna kee bacra kee say-urrih lactam luk yen. Nikaacat abbaxuk yen agabuk inkihii, kacanuh Maqkah lafitak yen.
Xaylok kaadu Abiyya deqsita lab-baxah lafitak yeneeh; kay lakal malik yakke'gidih xaylok addak kaa doore.
Racabqam abam kasat abak yen. Xaylo elle gactu wayta arooca kee abbootan meqe innal keenih kureeh; Yuuda kee Benyam rasul tan magaalooliy gasoosi maroh edde tanihiyyak kulli numuh elle gacu waa magaala kee yaallu waa abbootan naharal elle keenih yecee. Cindah mango mattaco keenih yeceeh, mango agabu digibih keenih abe.

Racabqam malik tikka 'yeh abbootan maqar bahha kaak hee saakuuk xabba haanam, kaa kee usuk amol akak reede mari YALLIH xinto cinaanam baahen.
Malikih koona sanat suggu 'yek sarra, kaa kee kay mara YALLAL aamine weenimih sabbatah, YALLI ken digaaleh. Sisak deqsita numuy Masrik malikih yenehiyya alfi kee namma boolih faras-gaariy carbi edde abaanahiyya kee, lactam alfih qaskariitay faras amook qeebi abahiyya kee, Liibiya kee Sukutti kee Kuus rasuk baahe qaskaray loowo sinnihiyya luk amma 'yeh Yarusalaam magaalat qeebi abe.
Naharak gasoosa maroh edde ten Yuudah magaalooli yibbixeeh, sarrak bisoh gutuqak Yarusalaam magaala fan yemeete.
Ayrok teena Samaqya deqsita nabi, Racabqam kee Yuudâ makaabonuy Masri malikih meysik gexxaamah Yarusalaam magaalal gaaboweh sugehiyya fanah yemeete. Too nabi keenik iyyeemih, «YALLAK temeete farmo siinih abbixeeh; YALLI, ‹Isin yoo cinteeniih, anu kaadu sin cineh an. Tonna-leemiik Sisak deqsita malikih gabat sin digaaleyyo› siinik iyye» 'yaanam keenik iyye.
Malik kee malik lih sugte makaabon abak sugte dambit too waqdi isik raddeeh; too waqdi YALLAH rammiteeniih, «YALLI nel baaham faxam, ni umaaneh net takkeemi» iyyen.
YALLI woh keenik yuble waqdi, nabi lih qagseh yaabeeh, «Away yoh rammiteenimih sabbatah, ken mabaysa. Sisak Yarusalaamat qeebih abeleeh; takkay immay ken kee Yarusalaam magaala bayi mahaay ken baatik innih cateyyo. Yi naqbi elle yani'nnaak keenil mooba'mmay,
Sisak-gabat gacelon. Too waqdi yoh taamitaanam kee baaxoh abbobtih taamitaanamak taysem isinnih ablelon» 'yaanam farmoh kaal keenih ruube.
Sarrak Sisak Yarusalaam yibbixeeh, YALLIH Qibaadah-Qarih addal sugte duyye kee malik buxal sugte duyye buubeh bee. Malik Suleeman yen saaku bicseh cabeh suge goobway dahabak bicseenihiyyah agantah beeh.
Racabqam woo goobwah aftok nacaasak bicsen goobwa bicissa heeh; sarrak malik qarih afal dacayrih yan maral amaanatah yecee.
Malik YALLIH Qibaadah-Qari fan gexa waqdi, quukah tokke fan baahak yeneeniih; usuk wokkek yaduure waqdi, daanah elle yabbixen malik-qari fan gacisak yenen.
Malik Racabqam YALLAH rammiteeh; tohuk gexxaamah YALLIH bagcarra kaal xabbacowteh; ummat kaxxa baatik cattinteh. Tonnah kaadu Yuudâ-baaxol caalat muquk yen.
Racabqam Yarusalaamal malikih elle raaqeeh, qandeh lafitak lafte. Naharak malik yekke saaku qumrik morootom kee inki sanatat yeneeh, taban kee malcina sanat Yarusalaam magaalal malikih suge. Yarusalaam magaala, YALLI inkih yan Israayil rasuk kay qibaada elle abaana'gidih doore magaalak ten. Racabqam ina migaaqah Naqma deqsitak teneeh; Qammon deqsita marah aabakuk ten.
Racabqam uma taamat akah sugeemik sabab, baguuk YALLIH gital masuginnaay, umaane akah abak yenem, tohuk ten.
Racabqam qimbooy ellecabo fanah abba heem kee kay buxah marak nasab elle geytintam, Nabi-Samaqya-Aydaada kee Nabi-Qiddoh-Aydaada deqsitta namma kitaaba. Racabqam kee Yarobqam addunyal yenen saaku, kulli way carbi tittat abak sugen.
Racabqam rabeeh; Dawud-Magaala deqsita caafatal malikwâ-buxah mara edde yoogoqen kabrit kaa yoogoqen. Kay lakal kay baxi malik yekke. Migaaqah Abiyya kaak axcuk yenen.

Yarobqam Israayil malik edde yekke taban kee bacarhaytô sanatat, Abiyya Yuudâ-malik yekke.
Yarusalaamal sidiica sanatah malikih suge. Kaak ina Mikaaya migaq luk teneeh, tet abba Uriyel deqsita numuy Gibqa deqsitta magaalal yoobokehiyyak ten.
Ayrok teena Abiyya kee Yarobqam fanal carbi rade.
Abiyya too carbih affara boolih alfih qaskariita ugseeh; Yarobqam kaadu is le kabuk bacra boolih alfih qaskariita ruube.
Carbi keenik elle radem, Efrayim rasuk qaleela mango aracak ten. Malik Abiyya Xamaraayim migaq le qaleh amol bukka 'yeeh tokkeek Yarobqam kee Israayil marah deerise. Keenik iyyeemih, «Israayil maraw, yoo ankacisa.
YALLAY Israayil doore Dagelta kinnihiyya, Dawud kee Dawuduk rade marah way baye waa xagana culeeh, ‹Sin durruyyat baxi-baxih dabaanah Israayil-malikwa akkele› keenik iyyem kassa mahaytaana?
Nabat baxa Yarobqam duma Malik Suleemanay isi amoytah sugehiyyak qaduwwih suge.
Sarrî-daban kaadu anfiqe sinni maritteeta gaabossa heeh, kaak raaqe baxay woo saaku qunxaaneey ixxiga boola kee kasih dagna lehiyyat qeebi abe.
Ta saaku kaadu isin Dawuduk rade maray YALLI isih dardaarinna akah yeceehiyyat qeebi abtaanamal malissen. Kaxxam mango qaskar haysittaay dahabak bicissen daheelah ceeloy Yarobqam siinih bicseeh yalla axcuk taqbudeenihiyya haysitta hayteeniih,
YALLIH seekay Haaruunuk raddehiyya baaxok xiiriyteenih Leewih yooboke mara kaadu baaxok teyyeeqeenih, ken aftok Yalla maleela akah abta innah, isinnih dooritten maray seekâ-samad alle waahiyya yallah liton duyyeeya elle taqbuden aracal seekah haysitten. Dahaltu kee malcina maruw baahinnaan numuk, ‹Isin seeka tekkeenih› intan.
«Ni tiyah tu gactek, YALLAY ni Dageltah yanihiyya naqbudeeh kaak maxxeerinnino. Sek Haaruun-duruyyat uxih seekah linooh, Leewih yooboke mara ken catot nabbixe.
Kulli saaku kee carra carra YALLIH qibaadah qaydarus qeerisnaah kay sadgatah inkih tan cado akak carrisna saq nasguude. Seeka YALLIH sadgatah miiz amol haak yenen taahirroysen-gaqambo uxih hayta. Magribik wadir dahabak bicsen caxxay daabiseenihiyyah bagul tan faanusway kaadu dahabak bicseenihiyya ursan. Nanu YALLAY ni Dagelta kinni nee akah amrisem abnah immay isin kaa cine mara tekken.
Qeebil Yalli isih nee miraaciseleeh; kay seeka qeebi sin lih abnu wayna waqdi, taaguru wayta *baanta taagure'gidih bical tan. Tanna'mmay Israayil ummatey, siinik axceemihii, YALLAY isin akak radden sin kaxxa abbobti doorehiyya lih qeebih abtaanam maduddaanak mataqabina» 'yaanam keenik iyye.
Usuk too yaabat yan waqdi, Yarobqam isi qaskarak tu takkem ruubeeh, «Gexay darre le kabuk gacca 'xicay qeebi keenit elle abtoonu waytan ikket sasot suga» iyye. Yuudâ-mari Yarobqam fanah afkunuk sugeeh, darre le kabuk tamaate qaskar garciteenih. Sarrak wonnah darre le kabu wagga heen waqdi, Israayil-qaskar marot ken tabbixem yublen. Too waqdi, «YALLAW nee cat» axcuk Yallat xaaqimen. Seeka qeebi qimbisa 'yaanamih astah baanta toogoreeh;
qaskar qeebih tirtirisse. Too waqdi too qeebil Yalli, Abiyya kee Yuudâ mara, Yarobqam kee Israayil qaskarak yiysiiseh.
Israayil-mari, Yuudah yooboke marak yoowwe. Yalli Yuudâ-marih gabal ken hee.
Abiyya kee kay qaskar kaxxa qawwalayla keenit abteeh, Israayil qaskarak koona boolih alfi takkem qiden.
Too qeebil Yuudâ mari kaxxa nasri geeh; too nasri akah geenimii, YALLAY ken kaxxa abbobti doorehiyyal imaan heenimik ten.
Abiyya Yarobqam qaskar lakak ayradduk xiiriyya ken hee. Yarobqam abbootanah amol akak yen magaaloolik tu takkem yibbixeh. Tohumuu, Beetal kee Yasaana kee Qefron kee too magaaloolih dariifal ten gaandoodik ten.
Yarobqam tohuk wadir Abiyya malikih suggu 'yem fanah, luk suge milki luk maraaqinna. Sarrak YALLI uma rabah kaa qide.
Abiyyah tu gactek, abbootanah aysuk yeyse. Addunyal suge saaku xaylok lab-xayloh labaatanna kee nammay kee, say-xayloh taban kee lecey xale. Agabuk taban kee affara barra abite.
Tahamak kalihimiy Abiyya abba heehiyya kee edde yaabe yab Nabi-Qiddoh-Aydaada deqsita kitaabih addal tan.

Malik Abiyya rabe saaku, Dawud-Magaala deqsita caafatal kaa yoogoqen. Kay baxi kay lakal malik yekkeeh; migaaqah Aasa deqsitak yen. Malik Aasa malikih suge tabna sanatih addat kay baaxo amaanah xiinak sugte.
Aasa YALLAY kay Dagelta kinnihiyya kicnam abakaay cakki gitat gexa malikik ten.
Kaak duma sugte mansafittey sadgat elle abak sugeeni kee fayyat raqta aroocay duyyeeya elle aqbuduk sugeenihiyya wokkek kaleh. Taahirik tan qamidwa akak iyyan qamidway xeetik bicseenihiyya kee Aseera deqsittaamay yaqbudeenihiyyah astah heenih sugen gurumuuda bayseh.
Yuudâ-marak, «Ummatey, YALLAY nanu akak radne ni kaxxa abbobti doorehiyya faxam aba. Kay xinto intam kee kay amri duudusa» axcuk yen.
Yuudâ-magaaloolik kaak duma sugte diini-maleela qibaada-elle-aban-aroocay fayyat raqtahiyya kee qaydarus elle qeerisak sugen arooca bayisak sugeeh; tohuk gexxaamah usuk malikih suge saaku kay baaxo amaanah sugte.
Baaxo amaanah sugte sanoota Yuudâ-magaaloolit gasoosa maroh hee. YALLI kay baaxo amaan kaah abeemih sabbatah, too sanoota kay rasul qeebi kee carbi masuginna.
Yuudâ marak iyyeemihii, «Ninni magaaloolit gaso maroh haynaay; fayya 'ta aroocay takkem akak nablehiyya amol akak xisnaay; gasot magaala akak culan afay fanxa way faknaah fanxa way alifna akah haynay. Tonnal faxe waynam magaalah adda culi mahayna» iyye. Qagseh keenik iyyeemih, «Ninni baaxo ninni milkih nabbixeeh; toh akah kinnim, YALLAY ni Dageltah yanihiyyah amri duudusneemih taaga. Kay fayxi oggolneemih taagah kulli kabuk dacayrit nee yabbixe» keenik iyye. Too mari toh oggoleeh; xiseeniih, ken gabal bicteh.
Sidooca boolih alfi qaskariitay Yuudah yoobokehiyya luk yeneeh; yakkeenimiik gob kee macaxu tikiyah luk yenen. Benyam kedoh yooboke marak kaadu namma bool kee bacra-tabanih alfih qaskariita luk yeneeh; silaacah gob kee gaysê-baxa luk yenen. Yakkeenimiik nagay tan qaskaray baritto kee agiirinna lehiyyak yenen.
Ayrok teena Dara deqsita numuy Kuusuh yoobokehiyya malyoon qaskariita kee sidiica boolih faras-gaariy qeebi edde abaanahiyya haysitta heeh, Yuudâ-rasu yabbixe'gidih, Mareesa deqsitta magaala xaqu yemeete.
Aasa qeebi kaat aba'gidih, elle suge ikkek yemeete. Sarrakaa, Dafaata-Golo deqsita aracay Mareesâ magaalat xayuk raaqahiyyal fooca kee foocah gacca 'yeenih qeebih bicsiten.
Tokkel qeebi radaamak dumal, Aasa YALLAY isi Dagelta kinnihiyya fan dooqa abeeh; dooqah iyyeemih, «YALLAW, boola-le-qaskar cayla-le-qaskarak qeebil taysiisem koo. Nanu, ni Dageltaw, kibaalah linom koo kinnuk, a gid takke qaskaray loowo sinnihiyyat qeebi abna'gidih ku migaaqal ugunneh nan. YALLAW, nee cat; nee doortem koo. Kok taysem matana» iyye.
Sarra qeebi radeeh; Yuudâ-qaskar ken dadahteeh qeebi keenit abte. YALLI qeebil Kuus marak ken yiysiiseenih; Kuus mari kudeh.
Aasa kee kay qaskar lakak ken ayradduk Giraar-magaala ken baahen. Kuus qaskarak mangom rabteemih sabbatah, amo sittal gacissa heenih wadir qeebi elle aban inna luk maraaqinnon. YALLIH qande ken lih teneemih sabbatah, Yuudâ-mari keenik yeyseeh mango duyye keenik buuben.
Tohuk lakal Giraar dariifal ten magaalooli keenik bayseeniih; wokkel suge mari YALLIH abitto yoobbeenih yeneenih, tonna-leemiik cunxoh axaxitak gaba gacsitoonu yeffereenih. Qaskar magaalal sugga 'te duyye keenik buubeeniih mangom dannabah keenik orbisen.
Tohuk kalah gaala kee illi elle orbisak sugen arooca buubeeniih, gaala kee illik mangom dannabah keenik orbisen. Tohuk wadir Yarusalaam magaala fanah yuduuren.

Ayrok teena Qooded baxa Qadaryal Yallih Roocaaniyya obteeh;
too num tohuk lakal malik Aasat matra'gidih gexe. Anay fayya heeh deero kaah abeeh, «Malik Aasaw, yoo ankacis. Yuuda kee Benyam maraw, kaadu yoo ankacisa. Isin YALLIH mara tekkeenik, YALLI kaadu sin lih anele. Niya kaa fanah hayteenik, kaa gee liton. Takkay immay darre kaat cabteenik, darre siinit cabele.
Mango dabaanah Israayil mari nummâ-Yallak yexxeereenih sugeeniih, kay xintok kaadu yexxeereenih sugen. Kay xinto ken barissa seeka luk masuginnon.
Takkay immay gadaama ken tibbixe saaku kaal yuduureeniih, YALLAY Israayil doore Dagelta kinnihiyya fan niya haysiten. Kaal yuduureeniih, kaa geen.
Too dabaanal kulli baaxol mango gibdaabina kee amaan-sinna teneeh; tonna-leemiik akak gexe ikke amaanah yaduure num masuginna.
Doolat doolatat xukkutakaay, magaalak teenal yan mari, gersi magaalal yan maral umam baahak yen. Tohum akah akkuk tenem, Yalli isi makkok gadaama kee gibdaabina sinaamal oobisak sugeemih sabbata.
A saakuh tu gactek, agiira takkeenim siinil taniih; niya siinik baxaqe waytaama. A saaku abtan taamah galto Yallak geetton» keenik iyye.
Aasa a nabi edde yaabe yab yoobbe waqdi, niya kaat gacteeh; tonna-leemiik Efrayim rasuk qaleela le aracal tan magaalooliy qeebit yibbixe kee, Yuuda kee Benyam rasul sugga 'te duyyeeyay gabak bicissa heenih aqbuduk sugeenihiyya wonnah baaxot qide. Sarrak YALLIH Qibaadah-Qarih daaratal suge mansafay YALLIH sadgatah saqa elle asguuduk sugeenihiyya yuqusbuuse.
YALLAY kay Dagelta kinnihiyya kay xaqut yanim yublen waqdi, Efrayim kee Manasse kee Simqaanal suggu 'ye mari usuk malikih elle yan baaxo yemeeteeniih, dabqah tokkel gacen. Sarra, Aasa too mara kee Yuuda kee Benyaamah yooboke marah seeco abe.
Too mari, Aasa malik edde yekke taban kee konoyhaytô sanatak sidochaytoh alsat Yarusalaam magaalal gaaboowen.
Too ayro dannabah orbisen laa kee illi kee wadar YALLIH sadgatah qiden. Laak malcina boolih saga kee, illi kee wadarak kaadu malcina alfi yusguuden.
Tokkelii, «Tahaysah, YALLAY nanu akak radne ni kaxxa abbobti doorehiyya baguuk aqbudenno» 'yaanam iyyeeniih, too tiyal sittin-gey haysiten.
Barak qunxa num takkay, idaltu takkay, say-num takkay, lab-num takkay, YALLAY Israayil doore Dagelta kinnihiyya aqbude waa numul rabi cokmi haanamal titta geen.
Anay fayya haak, «Ta saaku titta elle geyya hayneh madaqnemii, arac xagisennoomuh YALLIH migaaqal xiibinnah nan» 'yaanam axcuk xiibiten. Sarrak qaffaydah baanta yoogoren.
Too ayro gaabowwa 'ye mari, inkim axcuk ta tiyal isinni afqadook titta geenimih sabbatah, kaxxam ruffa iyyen. YALLA yaqbudeenim kaxxa rufto keenil tekkeeh; YALLI oson aban qibaada keenik raabiteh. Tonna-leemiik elle yanin baaxok kulli exxa amaan keenih abe.
Malik Aasak aboyyah ten barray migaaqah Maqka deqsitak teneh ‹Inah tan maliká› 'yaanam akah axcuk sugeenihiyya woo abbootanak kaleh. Tet abbootanak akah kalem, say-yalla akak iyyan duyyey migaaqah Aseera akah iyyaanahiyyah gurmudday umâ-yabulih-tani soolisseh sugte. Woo duyye wokkek kallaay iggiggilla heeh, Kidroon-goloh addal girat carrise.
Israayil baaxol kaak duma sugga 'te qibaada elle aban aroocay fayyat raqtahiyya inkih mabaysinna'mmay, addunyal sugem fanah, YALLAL leh yan imaan digga kaak luk yen.
Kay abba kaak dumal Yallih qibaadah orobta'gidih heeh suge duyye kee, usuk isih Yallih qibaadah taamat asisa'gidih rikeek heeh suge dahab kee lakqo kee gersi duyye bahha heeh, Yallih Qibaadah-Qarih addal hee.
Tohuk wadir Aasa malik edde yekke soddom kee konoyhaytô sanat guffa haam fanah baaxol carbi masuginna.

Aasa malik yekkeemih soddom kee leceyhaytô sanat guffu hee saaku, Malik Baqsa Yuudâ-rasu warareeh, sinam Yuudâ-rasu awqe waytaah afak akah cule wayta innah, Raama deqsitta magaalat maro haam qimbise.
Toh yuble waqdi, Aasa isi qarih adda kee YALLIH Qibaadah-Qarih addal daanat sugte lakqo kee dahooba wokkek yeyyeeqeeh, Damaskoh magaalal Suuriyah malikih yen Banihadad deqsita numuh ruube.
Afti farmoh ruubeemiih, «Duma ni abbobti qalla luk sugteeh; tonna'mmay ahaysa koo kee yoo ni abbobtik kaxxih, qalla haysinnaama. Ama dahab kee lakqo mattacoh koh ruubah an. Tonna'mmay Malik-Baqsay Israayil malikih yanihiyyak qaskar yi baaxok akah tawqe innah, kaa'lih lito qalla kaak targiqeemi» 'yaanam farmoh kaah ruube.
Malik Banihadad too farmo kaak oggoleeh, sarrak Israayil magaalooli yabbixeeni'gidih, qaskar abbobti kee qaskar ruube. Too qaskar Qiyon kee Daan kee Aabil-Beet-Maqka deqsitta magaalooli kee, inkih tan Naftaalih kedoh magaalooliy leek maaqo akak inxicca 'yaanam daanah elle sugtehiyya yibbixen.
Malik Baqsa a xaagu yoobbe waqdi, Raamâ-magaalay maro edde haak sugehiyya fanak cabe.
Baqsa gexek sarra, Aasa inkih yan Yuudah rasul tan ummattah seeco abba heeh, Baqsa Raamâ-magaalat maro haa'gidih baaheh suge xeet kee coox weerra heeh; sarrak Gabaq kee Mixfa deqsitta namma magaalah gaso maroh edde xise.
Too dabaanal, Canaani deqsita nabi malik Aasal yemeeteeh, kaak iyyeemih, «Atu YALLAY ku Dagelta kinnihiyyal hinna'mmay, Suuriyah malikih qaskaral kibaal hayteemih, Suuriyah malikih qaskar kok tisillimeh.
Macaa, mangah tu gactek, Kuus kee Liibiya loowo sinni gaariiray qaskar qeebi edde abtahiyya kee mango qaskaray faras amok qeebi abtahiyya luk tene'mmay, woo saaku YALLAL kibaal hayteemih sabbatah, YALLI keenik koo yiysiseh.
YALLI afqadook kaa yaamine marah qande yecee'gidih, inkih yan baadat cubbi le. Tonna'mmay ku tiyah tu gactek, duqur-taamat asseeh; tonna-leemiik ta saakuuk wadir carbi ku amok makata» kaak iyye.
Malik Aasa toh kaak iyye waqdi, nabam yinqibeh. Too waqdi, «Silsilatat kaa uxuya» iyyeeh kaa casbiseh. Too ayrok wadir sinaamak garabal umam baaha num yekke.
Aasa reedda 'yeemiy rabba 'yam fanah abba heemii, ‹Yuuda kee Israayil Malikwah Aydaada› deqsita kitaabih addal tan.
Malik edde yekke soddom kee sagalhaytô sanatat, ibak gibdi biyaakah biyaakiteeh, ellecabol aracal yekke. Woo biyak kaa yibbixe saaku kinni-way, catoh YALLAL makibalsitinnay dayla-aba fan gexe.
Namma sanatak lakal rabeeh,
Yarusalaamak Dawud-Magaala deqsita caafatal, boolok gubat isi bicsiteh suge kabrih addat kaa yoogoqen. Kaa yaaguqeenimik dumal, ginaada kaak qatri kee saliidit yuskuteeniih; kaxxa gira kay massakaxxah ursen.

Yacoosafat isi abbah Aasa lakal malik yekkeeh, Israayil marak saduh amot gace.
Isi qaskar Yuudâ-magaalooliy gaso maroh edde sugga 'tehiyya kee Yuudâ-rasuk barrih tan baaxol bicat hee. Tonnah kaadu, kay abba Aasa Efrayim rasuk qeebit yibbixeh suge magaaloolil kaadu qeebi abtu wayta qaskar bicat hee.
Yacoosafat isi abba qimbol kataatak suge Yallih gita kataata num yekkeeh, Baqal migaq leemiy sahda aqbuduk sugehiyya maqbudinna. Tohuk gexxaamah YALLI barkat kaat hee.
Kay abba aqbuduk suge Dageltah qibaada abeeh, Yallih amri iyyam abak yen. Israayil malikwa Yallih gitak tewqeh sugte'mmay, usuk ken innah mawqinna.
Yacoosafatah YALLI Yuudâ-rasul-milkiino yeceeh; tonna-leemiik Yuudâ rasi kay milkih yen. Yuudah-ummat inkih mattaco kaah bahteeh; tohuk gexxaamah gaddaliy ummat tassakaxxehiyya yekke.
YALLAT abah yan qibaada kibaalah luk yeneeh, Yalla-maleela elle aqbuduk sugte aroocay fayyat raqtahiyya bayseh. Diini-maleela Aseera deqsittaamay yaqbudeenihiyyah astah sooliseenih sugen gurumuuda Yuudâ-rasuk bayseh.
Isih reedda 'yeemih sidooca sanat guffu hee saaku, Yuudal tan magaaloolil, Yalli Muusal ruube xinto barissa abbobti ruube. Too saaku ruubem, Bencayil kee Qobadya kee Zakariyya kee Netanel kee Miikayhu deqsita marak ten.
Ta mara lih wakalih ruubemii, Leewih yooboke marih sagaal kee seekâ-nammayak ten. Leewih yooboke marak ruubemii, Samaqya kee Netanya kee Dabadya kee Qasahel kee Samiraamot kee Yahonaatan kee Qadoona kee Tobyaahu kee Toobadoniyya deqsita marak ten. Seekâ-nammayak gexxem, Alisamaq kee Yahooram deqsita namma seekik ten.
YALLIH xinto elle tan kitab gabat hayya heenih, inkih tan Yuudah magaalooli fanah gexak, ummat barsen.
Yacoosafat dariifal enna 'ta rasuk cuggaaneh enna 'ta malikwa carbi kaat abtaamak, YALLI kay cunxo keenit ruube.
*Filistiin marak tu takkem mattacoh lakqo kee kalah tan duyyeeya kaah bahte. Qarab marak baali tonnah, mattacoh illik malciina alfi kee malcina boolih maruw kee, wadarak kaadu malciina alfi kee malcina boolih dabeela takkem baahen.
Tohuk gexxaamah maqarah aysuk yeyse. Inkih yan Yuudah rasul megdebitte kee duyye daanah elle hayu waa magaalooli xise. Tonnah kaadu, leek maaqo akak inxicca 'yaanamak kaxxam mangom Yuudâ-magaaloolil daanah abbaxuk yen. Yarusalaam magaalal gulub-gulubul kurra heeh, kas kee bagi cubbi leh yan mara qaskar-abbobtih hee.
Too marakaa, Qadna akak iyyan numuy kedok Yuudah taabuke qaskarak abbah hee. Too numuu, sidiica boolih alfi takke qaskarak abbah yen.
Kay lakal saqalah heem, Yahoocanan deqsita numuk ten. Ta num kaadu namma bool kee bacra-tabanih alfih qaskariitak abbah yen.
Sidochaak abbah tenem, Dikrí-Qamasya deqsita numuk ten. Namma boolih alfih qaskariitak abbah yen. Qamasya isi fayxik YALLAH too taama abam faxa numuk ten.
Benyam kedoh tooboke qaskarak abbah tenem, Elyadaq deqsita qaskariitay kas kee bagi cubbi luk yenehiyyak ten. Too numuu, namma boolih alfih qaskariitay gob kee gaysê-baxa silaacah lehiyyak abbah yen.
Kay gubal kaadu qaskar abbah tenemii, Yahodbad deqsita numuk ten. Ta num kaadu bool kee bacra-tabanih alfi takke qaskaray qeebih tikiyal tanihiyyak abbah yen.
Ta mari inkihii, Yarusalaam magaalal malik taamat yenen. Tahak kalah, Yuudâ-rasul ten magaalooliy gaso maroh edde enna 'tahiyyal qaskar abbaxuk yen.

Malik Yacoosafat gaddaliino kee migaq-gexxo geeh. Sarrakaa, isi buxah mara kee Israayil malikih yen Acab fanal rihim qaada elle abbaasitan gita bicse.
Dago sanootak wadir, Yacoosafat Malik Acabat boysita'gidih, Samaariyah magaala fanah safare. Yacoosafat yemeete waqdi, Malik Acab kay qibnaytiino kee assakaxxiyyah kaa kee kaa'lih yemeete marah mango laa kee illi qide. Sarrak Gilqad rasul tan Raamot magaalat abam faxa gaadut kaa yasgallem faxe.
Yacoosafatak iyyeemih, «Raamot-magaala gaadam faxak, qeebit yo'lih angale mantuu?» iyye.
Yacoosafat kaal gacseemih, «Isin bical gacinnaan saaku neh waris, yoo kee yi qaskarih agantah siinik maraqnak.
Takkay immay wohuk naharal YALLAL fayu essernam nel tan» kaak iyye.
Sarrakaa, Acab affara bool takke nabuwwah seeco abeeh; too nabuwwa temeete waqdi ken essereh, iyyeemih, «Raamot magaala nabbixe'gidih gaadu'nna, raaqooh?» iyye.
Oson too waqdi, «Gexay gaad, Yalli nasri koh aceelek» kaak iyyen.
Yacoosafat iyyeemih, «Ahak kalah YALLIH nabiy YALLI aba iyyam neh warisa mayanaa?» iyye.
Acab iyyeemih, «Inki numuy Yimlá-Miikayhu deqsitahiyya yani'mmay, usuk kulli way umam akke waytek meqem yoh mayablaay; tonna-leemiik kaat mayyu» iyye.
Yacoosafat, «Wonnah maxcin, iyyaanam hinnak» kaak iyye.
Too waqdi Malik Acab malik buxat taamitak yen qaskariitah secca 'yeh, «Gexay Miikayhu sissikuk ni fanah bah» kaak iyye.
A namma malikii, Samaariyah-magaalah-gasok-afal, darok caffa elle baxsan aracalaa, malik edde gaca sartanay ibak xibqi gufahiyya yeneeh, malik elle daffeya namma korsil elle daffeyan ikkel, a nabuwwa foocal keenik gacca 'teh, takku waytaamat ken lih yaabak sugen.
Too nabuwwak numuk teeni Kanaqná-Xidkiya deqsita nabik ten. Too nabi, birtak bicse gaysoosi luk yen. Iyyeemihii, «YALLI, ‹A gaysoosit Suuriyah marat qeebi abettooh inkitanuuk ken baysetto› kok iyya» kaak iyye.
Raqqa 'te nabuwway wokkel sugga 'tehiyya usuk iyyem inteeh, «Gexay Raamot magaalat qeebi ab, aysettok. YALLI nasri koh aceele» iyyen.
Oson tohut yanin waqdi, Miikayhu baaha'gidih gexe qaskar-abbah-yen-num kaa geeh kaak iyyeemih, «Nabuwwa inkih malikih meqem tubleh tani'mmayii, atu kaadu oson yubleenim tableemi» kaak iyye.
Miikayhu kaal gacsemii, «YALLAY waarahiyyah migaaqal xiibitah ani'mmay, Yalli yok inxica iyyeemiik kalihim kaak maxca» iyye.
Sarra Malik-Acab fan yemeete waqdi, Malik-Acab kaak iyyemii, «Miikayhuw, yoo kee Malik-Yacoosafat Raamot-magaala qeebi abna'gidih gaadnu innaa, magaadnuuh?» kaak iyye.
Miikayhu iyyeemih, «Gexay ken gaada. Keenik aysettoonuuh nasri geetton» kaak iyye.
Acab essero kaat qagseeh, «YALLI iyyeemit yo'lih yabta waqdi, ‹Nummat yo'lih yab› kok exceh mananniyoo? Nummat macah yo'lih yaabe wayta?» kaak iyye.
Miikayhu too waqdi kaak iyyeemih, «Israayil qaskaray loyna sinni illi innah fixixih tanihiyya ableh an» iyye. Qagissa heeh, «YALLI, ‹A mari is miraacisa abba leh mayanak, isinni buxaaxih gexxaasitoonay inxic» 'yaanam axcuk oobbe» iyye.
Too waqdi Malik-Acab Yacoosafatak iyyeemih, « ‹A nabi yoh umaamak sah meqem mayabla› 'yaanam kok maxacciyoo?» kaak iyye.
Miikayhu qagseh iyyeemih, «Taway YALLI iyyem siinih warisu waa. Anu YALLA qaraanal isi amoytiinih korsih bagul daffeyah uble. Kay malaykoota inkih migdaa kee gurak kaa maraasiyot kaa abbaxih ubleh eneeh;
too waqdi isi malaykootak, ‹Acab Raamot magaala gexxa 'yeh wokke akah raba innah kaa ayrissu duddam iyyaay?› iyye. Too waqdi malaykootak mariiy tu iyye.
Sarrak roocaaniyya fanaak amma 'teh YALLAL xayyowteeh, ‹Anu kaa ayriseyyo› 'yaanam inte. YALLI, ‹Mannal abettooh?› iyye waqdi,
‹Gexxa exceh Acab-nabuwwa diraabat yaabiseyyo› 'yaanam inte. YALLI too waqdi, ‹Gexay, kaa ayris, ku gabal bicelek› 'yaanam axcih uble» keenik iyye.
Miikayhu ellecabol yaabak af edde cabeemii, «Taway tekkem tamaha. Ku nabuwwa diraabat yaabiseh; koh tu gactek, YALLI kol oobisu waa bala kol yuckumeh» kaak iyye.
Tah yoobbe waqdi Xidkiya deqsita nabi garih kaak amma 'yeh xaban kaak yootokeeh, «YALLIH *Roocaaniyya yoo cabteeh kot gactem maa saaku?» kaak iyye.
Miikayhu kaal gacseemih, «Qarik darrê golit sasoh cultu wayta saaku, wohim aaxigetto» kaak iyye.
Tohuk lakal Malik Acab isi qaskarih abbak iyyemii, «Miikayhu uxuyay magaalâ-xintoh abbah-yan-Amon kee malik-baxa-Yooqas fan kaa bey.
Keenik intaamah, ‹Malikii, «Anu amaanah uduurra axcem fanah tama num casbit sugusaay, dago maaqo kee leek biso kaah maacina» siinik iyye› keenik inxic» kaak iyye.
Miikayhu iyyeemihii, «Atu amaanah uduurra 'tek, YALLI yo'lih yaabe kaa hinna» iyye. Qagseh kaadu iyyemii, «Ummatey, anu axcem oobbeyay yok raaqa» iyye.
Tohuk lakal Malik-Acabay Israayil malikih yenehiyya kee Malik-Yacoosafatay Yuudâ malikih yenehiyya Gilqad rasul ten Raamot-magaalah gaaduh gexen.
Acab, Yacoosafatak iyyemii, «Carbi booxa fan genxa waqdi, anu a sarak katta exceh aki sarat gacca exceh aki num ceeleyyo'mmay, atu malik sartanak makatinay edde idiy» kaak iyye. Tonnal Israayil-malik kaa elle aaxige waan sartanat gacca 'yeh qeebit cule.
Qeebi rade waqdi Suuriyah malik, faras-gaarih-abbobtih amri yeceeh iyyemii, «Gexay dibuk Israayil malik ibbixaay, kaak kalih marat qeebi maabina» iyye.
Oson Malik-Yacoosafat yublen waqdi, yakkeenimiik inkih Israayil malik kaa yekkeleeniih; too waqdi kaa yabbaxoonuh kaa fan yenkeleeleben. Takkay immay usuk xongolo abe waqdi YALLAK cato geeh, Yalli aki kabul ken yuyfukune.
Faras-gaarit qeebi abta qaskarak abbah yen mari Israayil-malik hinnam kaak yubleeniih; too waqdi kaa makataatinnoonuuy yanay kaa iyyen.
Sarrak, garciik Suuriyah-qaskariiti ruubeh yan gaysê-baxi Acab, fillat-xagar-dacayrih-leh-yan-birtak addak kaa mude. Too waqdi Acab faras-gaari beyak suge numuk, «Mudduumeh! Gaari eykeleelebay nee gacis» iyye.
Carbi laqak laqeeh; takkay immay Acab kay gaarih addal rekuh kaa heenih, Suuriyah qaskar fan afkanuk raaqe. Ayro korte waqdi, rooci kaak yewqe.

Sarra, Malik Yacoosafat amaanah isi buxay Yarusalaamal tanihiyya fan yemeete.
Canaaní-Yaahu deqsita nabi kaal yemeeteeh too waqdi kaak iyyeemih, «Uma-taama abaah YALLIH naqabu xagarat le mara lih gacaanam gitah abtem kot celtaa? A saaku atu abtem YALLIH naqabu koh xalteh tan.
Tohu'mmay away uxih Yallih garil maqaanek baxaysite num hinnito. Aseera deqsittaamay yaqbudeenihiyyah astah sooliseenih sugen gurumuuda bayisseh. Yallih gita katayak sugte» kaak iyye.
Malik Yacoosafat dabqah Yarusalaamal yene'mmay, inki aracal maadayinnay ummattah adda gexam gexak yen. Gabbi-qaxak Bersabaq magaalak xabba haanamaay kilbat le kabuk Efrayim rasuk qaleela mango aracak ragidih amma 'yaanam tan baaxo fan fiiruk geerah safarak suge. Elle gexaamal ummatak, «YALLAY isin akak radden sin kaxxa abbobti doorehiyyal uduura» axcuk ummatah seeco abak suge.
Yuudâ-magaalooliy gaso maroh edde tanihiyyak kulli magaalal cokmaaba hee.
Sarrak taama elle aboonu waan inna keenih warse. Keenik iyyeemih, «Cokmi abtan waqdi cubbusak aba. Sin gabal heem, num isih elle faxe innal cokmi akak aba abbootan hinnaay, aham YALLIH taama kinnukuu, cokmi elle teceen aracal, YALLI sin lih yanim mahabbaalina.
Cokmi abtan waqdi, YALLIH meysi taalleenimi; abtan cokmi cubbusak abtaanama. Macaay inteenik, YALLAY ni Dageltah yani cokmil sinam yadlumeenim kee, isinnih akah faxen marah iyyaanam kee, guqul beyaanam maqansiisa» 'yaanam keenik iyye.
Yarusalaam addal Yacoosafat Leewih yooboke mara kee seeka cokmaaba reedise. Tohuk kalah, baaxô-xaylok tu takkem cokmaaba abe. Too reeda keenih akah yeceemii, YALLIH xinto intam abe cinee kee, hinnay kaadu, magaalah addal yan marak titta waa mari yenekii, yab keenih abaana'gidih ken hee.
Too marah kaadu too taama elle aboonu waan inna warse. Keenik iyyeemih, «A taama abtan waqdi YALLIH meysi xagarat taalleenim faxxintaah, abba haytaanam isinni afqadook qadaalatat abtaanama.
Sin toobokok faxe num takkuu, faxe magaalak takku, nabsit aseh suguu, hinnay kaadu, faxe madqa kee Yallih xinto intaamak amo koreh sugek, sin fan ken baahan waqdi, isin cokmi abtan waqdi YALLIH garil qellat le mara akah akke waan innah meqe gita ken barisa. Toh abe wayya hayteenik, Yallih naqbi sin kee ken maade'kal maraaqa. Takkay immay isinni taama meqe innal gexsisseenik, qellatak cattiimetton.
Kaxxa seekih yan sek Amarya diini qaada wagga haytaamak abbah siinik yan. Yuudâ-kedoh abbah yan Ismaaqíl-Dabadya ayyunta wagga hayta qaadak tu edde taadee saqalah siinik yan. Leewih mari yekke cokmi abinal asem kee ase weem wagita marah yanin. Tonna'mmay tahaysa niya siinik salace ikkal ta taama digga luk abtaanama; YALLI cakkih taamita mara lih siinik yanay» keenik iyye.

Ayrok teena Mooyab kee Qammon qaskar Maquunim deqsita maray qalla lih luk yeneenihiyya lih gacca 'yeenih, Yuudâ-rasu wararen.
Farmoh sinam temeeteeh, Yacoosafatak iyyeenimih, «Kaxxam mango qaskar Edom baaxok Rabe badih tattabak gacca 'yeenih qeebi siinit abaana'gidih yemeeteenih yanin. Caxaxon-Tamaari deqsitta magaala gufeenih» kaak iyyen. Ta arac kaadu Qengeedi migaq luk suge.
Toh yoobbe waqdi Yacoosafat cunxo hayteeh, YALLAL gita essereemit yemeete. Sarrak inkih yan rasul sinaamak sooma iyyeeh amri yecee.
Inkih yan Yuudah rasuk sinam Yarusalaam fanah temeeteeh; akah temeetem, YALLAL cato esseraana'gidik ten.
Too magaalal YALLIH Qibaadah-Qarik qusbih bicsen daaratal gaaboowen. Malik Yacoosafat gaaboowe marih foocal solla 'yeh,
anay fayya haak dooqa abe. Dooqah iyyeemih, «YALLAW, nanu akak radne ni kaxxa abbobti doore Dageltaw, qaraanal cokmi lem kooy; inkih yan baad xiinissam koo. Qande leeh cayla le Dagelta kinnitooh; kot missowtaah koo aleltam matana.
Ni Dageltaw, Israayil ummatay isi mara abtehiyya a baaxo fanah yemeete saaku, akkel suge mara eyyeqqa hayteh, isi maray isi kataysa Abraahimik radehiyyah ikoytah tecee.
Akkel dabaaqah gaceeniih, koo elle yaqbudeeni'gidih ku Qibaadah-Qari xisen.
Xisen waqdi iyyeenimihii, ‹Digaalah carbi net yekkek, dalkay sahdat taban-tabtahiyya nee tibbixek, hinnay kaadu, qulul nel rade yekkekii, a Qibaadah-Qariy koo elle yaqbudeenihiyyah foocal solla inneh dooqa abenno. Gadaama nee tabbixe saaku koo kallacitnek, atu woo kallaci neh oggolettooh, nee wadetto› 'yaanam iyyen.
«A saaku hay, Qammon kee Mooyab kee Edom mari titta geyya heeh qeebi net abah yan. Nanu akak radne ni kaxxa abbobti Masrik tewqeeh akke temeete saaku, too marih baaxol culaanam oggolteh masuginnito. Ni kaxxa abbobti dariifa keenik gacca 'yeenih gexeeniih immay ken mabaysinnon.
A saaku wohuh galtoh atu neh tecee baaxok nee yayyaaqeenim faxan.
Ni Dageltaw, a axxul le qaskaray qeebi net abahiyyat edde kalalinna qande mannu immay, ken neh digaal. Kook sah nee cattam matanaay; abnam manaaxigaay, catoh waginnam koo» iyye.
Too waqdi Yuudâ-marak ginnaaqot yan agabu kee urrih agantah num raaqeh manannaay, YALLIH Qibaadah-Qarih afal soolak yenen.
Gaabooweh suge marih addak Leewih yooboke numuy migaaqah Yacadiyel deqsitahiyyal YALLIH *Roocaaniyya obte. A num Asaf akak iyyan gulubut raaqak yen. A gulub elle muggaaqiseenim, Asaf deqsita numuk teneeh; Asafak rade Mattanya Yaqiiyal xaleeh, Yaqiiyal Banaaya xaleeh, Banaaya Zakariyya xaleeh, Zakariyya ta numuy YALLIH Roocaaniyya elle obtehiyya xale.
Too waqdi Yacadiyel iyyeemih, «Amoytaay, Yuuda kee Yarusalaam ummatey, YALLI siinik iyyamaa, ‹A qaskaray kaxxam mangohiyyak mameysitinaay niya siinik addigille waytaama. Carbi Yalli siinih abele'kkal isin mabtan.
Beera Xiix gitak gaceenih yamaatoonu waan waqdi, qeebi keenit abtaana'gidih foora. Yaruwel magaalah deraafil tan bacarih tan baaxo edde taade exxal tan golo guffu haan waqdi ken geetton.
A carbih qeebi maabinay, inki aracal missowwa 'xicay elle idiya. Too waqdi YALLI siinih yacayu waa nasri isinnih abletton. Tonna'mmay Yuuda kee Yarusalaam magaalah maraw, meysi kee bagbaggoowiyya cabba haay, qeebih eweqa; YALLI sin lih yanik» 'yaanam keenik iyye.
Toh yoobbe waqdi, Yacoosafat Yallih assakaxxah qansa kaak baaxo xagtam fanah qununna 'yeeh; gaabooweh suge mari kaadu usuk abba heem aben. Tokkel suggu 'ye mari gommoh radeeh YALLA yuqbude.
Leewî-kedok Kohat kee Korac akak iyyan mari anay fayya haak, YALLAY Israayil doore Dagelta kinnihiyya faylisen.
Nammeyhaytô-saaku dibroh ugutta 'yeenih, Takooqa deqsitta magaala elle tan bacarih tan baaxo fan gexoh ugten. Gexo qimbisen waqdi, Malik Yacoosafat ken lih yaabeeh keenik iyyeemih, «Yuuda kee Yarusalaam magaalah ummatey, siinik axceemihii, YALLAY sin Dagelta kinnihiyyal kibalsita. Tonnal maqar baahetton. Away kay nabuwwa sin lih edde yabte yab eemenaay, tonnal nasri geetton» keenik iyye.
Yacoosafat isi mara lih malissa heek lakal, Yallih saare aba marak, «YALLIH Qiidih ayro edde gactan sarat gacca 'xicay qaskarak foocat,
‹YALLIH kacni mayambaxak,
tohul candu kaah gacisa›,
axcuk YALLA saarisak gexa» iyye.
Ta mari Yallih saare qimbissa hee waqdi, qeebih keenih amaatuk sugte qaskarat YALLI badit abe.
Qammon kee Mooyab qaskar Edom qaskarat qeebih gexxa 'teeh bayissa ken heen. Tohuk wadir qeebih tittal ufkunna iyyen. Ibak gibdi qeebi tittat aben.
Yuudâ-qaskar woo bacarih tan baaxo akak yablen ikke guffu heenih, taaxige qeebih keenih tamaate qaskar fanah wagga heen waqdi, yakkeenimiik baaxok bagul qangalaylut yan maray rabehiyya yublen. Num keenik raaqe'kal yembexeenim keenik yublen.
Toh yublen waqdi, Yacoosafat kee kay qaskar ken fanah gexxeeh, keenik raqte duyye buuben. Mango laa kee maaqiddaay, sartan kee, wohuk kalah tan duyyey mango tuxxiq lehiyya keenit geen. Sidooca ayro too duyyeh gaaboysat sugeeniih, ellecaboh duyyê-mangak gexxaamah onkoysoonu efferra heenih elle caben.
Fereyhaytoh ayro Beraaka deqsitta golol gaabowna heeniih; too ayro tokkel YALLI keenih abeemih kaa faylisak asen. Too arac tohuk wadir Beraaka
Yacoosafat kee kay qaskar YALLI naqboytiitik keenih yecee nasrih afracuk Yarusalaam fanah yuduuren.
Magaala guffu heen waqdi, *begena kee kirar aagarukuuy *baanta kaayisak, YALLIH Qibaadah-Qari fan gexen.
Israayil naqboytiitil YALLI baahem toobbe doolatwa inkih cunxitak raaqen.
Tohuk gexxaamah Yacoosafat isi baaxol amaanah ackumuk yeneeh; Yalli kulli kabuk kay baaxo amaan abe.
Yacoosafat malik yekke saaku qumrik soddom kee koona liggidat yeneeh, labaatanna kee koona sanat Yarusalaam magaalal abbootan luk suge. Kay ina Qaduuba deqsitta barrak teneeh, Silci deqsita numih baxák ten.
Kay abba Aasak kaxxih, YALLIH garil cakkik tan taamah taamitak yen.
Tonna'mmay diini-maleela elle taqbude aroocay fayyat raqtahiyya kay dabaanal baateh mananna. Ummat kaadu, isi afqadook ken kaxxa abbobti doore Dageltah qibaadat gaceenih manannon.
Ahak kalah taniimiy Yacoosafat malik tikka 'yeemiy rabba 'yem fanah abba heehiyya, Canaaní-Yaahuh Aydaaday Israayil Malikwah Aydaada deqsita kitaabak exxak teenah yanihiyyal geytima.
Yacoosafat kaadu Acadya deqsita numuy Israayil malikih yeneeh qamal umaane luk yenehiyya lih qalla haysiteh yen.
Qexyon-Gabar deqsita boorul kaxxa badal gexa maraakib bicsen.
Too waqdi Elqeeder deqsita numuy Mareesâ magaalal yooboke Doduwaahu baxak yenehiyya Yacoosafak iyyeemih, «Acadya lih qalla haysitteeh, tohuk gexxaamah YALLI atu xissem kok baysele» 'yaanam axcuk garci kaah kale. Woo maraakib yiddigilleeh, badal gexak maraaqinna.

Yacoosafatal Yallih amri yemeeteeh; Yarusalaamak Dawud-Magaala deqsita caafatal malikwâ-buxah mara edde yaaguqen magaqat kaa yoogoqen. Kay lakal kay baxay migaaqah Yahooram deqsitahiyya malik yekke.
Yahooram lica toobokoyta luk yen. Migaaqah Qadarya kee Yaciyel kee Zakariyya kee Qadariyaahu kee Mikaayil kee Safatya deqsitak yenen.
Ken abba mango dahab kee lakqo kee wohuk kalah tan duyyey mango tuxxiq lehiyya keenih yecee. Kulli num keenik Yuudâ magaalooliy gaso maroh edde tanihiyyah abba abe. Barah keenik inkih Yahooram saqalah yeneeh; tonna-leemiik ken abba isi lakal malik kaa abe.
Yahooram isi abbootan maqar bahsiisek lakal, lab-tooboko inkih kee Israayilil abbobtih yen marak tu takkem qidsiiseh.
Yahooram qumrik soddom kee nammayhaytot yan saaku malik yekkeeh, Yarusalaamal bacra liggida malikih suge.
Malik Acab kee wohuk kalah tan Israayil malikwak kaxxih, Malik Yahooram uma-taama abak suge. Tohut akah asem, Acab baxá rihimih abiteemi. YALLAL dambi lem baahe.
Takkay immay YALLI, Dawuduk raaqe dardaarinni samad cabsiisam mafaxinna. Toh akah tekkemii, YALLI, Dawudukuu, «Ku reeda baxak baxal tabele ikkal bayya m'inta» 'yaanam axcuk tohul xagna kaah culeh yen.
Yahooram malikih yen saaku, Edom mari gaadileh kaat ugteeh, sarrak isi amô-baxxaaqqa kaak geenih isinni malikih gubat xinta doolat yekken.
Tohuk gexxaamah Yahooram kee kay qaskar qeebi abta faras-gaariira lih Edom rasuh gaaden. Edom mari maro keenit hee'mmay bari yekke waqdi, Yacooram kee kay qaskar keenik tuftuceh tisillime.
Tohuk wadirih, Edom mari currih gace. Tonnah kaadu too dabaanal Libnâ-magaalah mari gaadileh yewqe. Toh akah tekkem, Yahooram YALLAY usuk akak rade kay kaxxa abbobti doorehiyya cineh yeneemih taaga.
Yuudâ-rasuk fayya le baaxol, Yalla maleela xeet kee coox elle taqbude arooca bicse. Yuuda kee Yarusalaam magaalah ummat, Yallih garil dambik keenil loowintu waytaamat asise.
Nabi Eliyyas warkat kaah ruube. Too warkatal kaak iyyeemihii, «YALLAY ku kaxxa abba Dawud aqbuduk yenehiyya atu abta umaane kok niqbah. Macaay intek, ku abbah yen Malik-Yacoosafat katayak suge gita makatayinnitooy, ku kaxxa abbah yen Malik-Aasa katayak suge gita makatayinnito.
Ken gita cabba hayteh, Israayil malikwa abak tenem abta. Yuuda kee Yarusalaam magaalah mara Yallak teyxeereh. Malik Acab kee kay lakal malikwa yekke mari Israayil mara Yallak akah yeyxeeren innal, atu Yuuda kee Yarusalaam mara Yallak teyxeereh. Tohut macabinnitoy ku toobokoy kok aysuk tenehiyya qidde.
Tohuk gexxaamah YALLI ku maraay ku xaylooy ku agabu kee edderri hayteemil bala oobisele.
Atu isih ulqi-lakimah biyaakitettooh; too biyak ayrook ayro lafak koo lafele» kaak iyye.
YALLI, Filistiin mara kee Qarab marak tu takkemiy Kuus mari dabqah elle yan ikkeh xaqul tenehiyya, Yahooram-marat qeebi akah aban innah ken uguuguse.
Too mari Yuudâ-baaxo warareeh malik qari buuben. Malik gennaaqoh agabu kee lab-xaylo seewah kaak orbisen. Raqtem dibuk kay xaylok barah inkih qunxuk yen awkay migaaqah Acadya deqsitahiyya.
Toh inkih kaat tikka 'tek sarra, YALLI ulqi lakimay kaxxa biyak lehiyya kaat ruube.
Too biyak namma sanatih gide kaxxa biyaakah kaa biyaakak sugeeh, ellecabol uma-rabah akah rabe. Duma kay kaxxa abbobtih akah abak yenen innah, kay rabah gira muurusinnon.
Yahooram soddom kee nammayhaytot yan saaku malik yekkeeh, sarrak Yarusalaamal bacra sanat malikih suge. Rabe saaku kay rabah rookittem matan. Magaalak Dawud-Magaala deqsita caafatal kaa yoogoqeeni'mmay, malikwa edde yaaguqen magaqat kaa maaguqinnon.

Duma Qarabak tu takke maritteeta Yuudâ-baaxo warar abte waqdi, Yahooram xaylok Acadya deqsita baxay barah inkih salafat yanihiyyak kalih xaylo inkih qideenih sugen. Tonna leemiik Yarusalaam magaalah mari, kay abbah aracal malikih kaa heen.
Acadya qumrik labaatanna kee nammayhaytot yan saaku malik yekke. Yarusalaam inki sanat malikih suge. Acadya kaadu Malik Acab buxah marih raatat gexe. Toh akah abemii, Qatalya deqsitta barray Malik Acabak baxáh teneeh Malik-Qomri kaadu baxi baxák tenehiyya kaak inah ten. Is uma fayuy Yallak kaa yayxeerehiyya kaa fayisak ten.
Kay abba rabek sarra, Malik Acab buxah mari kaadu uma fayuh kaa fayisak yenen. Tonna-leemik, Acab buxah mari akah abak suge innah, Malik-Acadya kaadu YALLAL dambi lem baahe. Toh sarra baati kaah xalte.
Too marih fayuh Suuriyah malikiy Cadayel deqsitahiyya kee Israayil malikiy Yooram deqsitahiyya qeebi abte saaku, Israayil malikih qaxat gacca 'yeh Suuriyah malikit qeebi abe. Too qaskar Gilqad rasuk Raamot magaalal gaba kee gabah toome. Too qeebit Yooram mudduume.
Sarrakaa, mudumuk uram fanah Yidraqel magaala fanah yuduure. Acadya kaat boysita'gidih tokke gexe.
Acadya tokke Israayil malikit boysita'gidih abe gexo, Yalli baati kaal akah takke innah, abe. Usuk tokkel gexe waqdi, Yalli, kaa kee Yooramat, Nimsí-Yaahu deqsita num ruube. YALLI too num akah ruubem, Acab durruyyatih dardaarinna a numih gabat bayisa'gidik ten.
Yaahu, YALLI elle iyye innal, Malik Acab durruyyatih dardaarinnal taguude digaalat elle abak suge ikkel, Yuudâ doolatih abbobti kee Acadyâ nangaltay Acadya lih wakalih temeeteh sugtehiyya yubleeh, too waqdi yakkeenimiik ken qide.
Sarrak Acadya gorriseeniih Samaariyah magaalal yombooqoreh suge. Kaa geeniih, Yaahu fanah kaa beeniih tokkel raba kaal yuckumen. Takkay immay kay kaxxa abba Yacoosafat cormatah meqe magaqah kaa yoogoqen. Iyyeenimihii, «Kay kaxxa abba YALLI kicna taamah baguuk taamitak suge numuk ten» iyyen.
Acadyâ-xaylo kee ramaday kay lakal dardaarahiyya maraaqinna.
Malik-Acadyah-inah ten Qatalya, tet baxa qideenim toobbe waqdi, Yuudâ marak dardaarinni elle amma axce raare mara inkih qidaanamih amri tecee.
Takkay immay Acadya lih abba le barray migaaqah Yahoosebqa deqsittahiyya ten. Too barra abbaxuk tenem, Yoyadaq deqsita seekik ten. Too barra, Acadyâ-xaylok numuk teenay migaaqah Yooqas deqsitaah qide raareenihiyya kee, inah innal kaa dacrisak sugte barra beyya hayteh, Yallih Qibaadah-Qarih addat xinti-aracal ken hayte. Tokkel kaa tooqoreeh, Qatalyâ-gabat rabaamak kaa waddeh.
Qatalya malikáh sugte laca sanat, tokket uqurat kaa sugusse.

Laca sanat tokket kaa sugseenik lakal, sek-Yoyadaq, «Tahaysa kay qaadak tuk teena abnam tayse» 'yaanam iyye. Sarrak qaskar abbobtik laca num lih bica haysite. Tohumuu, Yaroocám-Qadarya kee Yahoocanán-Ismaaqil kee Yoobád-Qadarya kee Qadaayá-Maqseyaahu kee Dikrí-Alisafat deqsitta qaskar abbobtik ten.
Ta mari, inkih tan Yuudah magaalooli gexxa 'yeh Leewih yooboke mara kee gulubwak abbobtih yan mara Yarusalaam fanah baahen.
Too mari inkih, Yallih Qibaadah-Qaril gaabooweeniih, malikik raaqe Yooqas lih Yalla-kee-xagana haysiten. Tokkel Yoyadaq keenik iyyemii, «Dumî-malikih baxi ah kaana. YALLI dumaak Dawuduh xagana culeh sugeeh, ‹Dawudow, ku reeda baxak baxal raaqele› 'yaanam kaak iyyeh suge. Ta saaku ta num too xaganal malik yakkeemi.
Taway abnu waynam macaay inteenik, seeka kee Leewih yooboke mari sabti ayro taama aba'gidih yamaate waqdi, sidooca afah ken heenno. Naharsi afa keenik Yallih Qibaadah-Qarih afal dacayrih gacele.
Nammayhaytoh afa keenik malik qarih dacayrit gacele. Raqqa intem Rakiibô-Culma deqsita aracal gacele. Ummat inkih Qibaadâ-Qarih daaratal mododele.
Too waqdi a taamah taahirik tan seeka kee Leewih yooboke marak kalih mari Qibaadâ-Qari macula. Keeniy ta taamat yanihiyyak kalih mari macula. A mari a taamah taahirroowe mara kinnuk, culam tu mali'mmay, keenik kalih mari macula. Aki mari, YALLI elle iyye innal, Qibaadâ-Qarih afal aadelon. YALLIH yab oggolaanam faxxinta.
Leewih yooboke mari siiben seef lih malik dariifa kee kay xaquk kate waanama. Usuk angayyinnaan ikke kaa'lih gexaanama. Qibaadâ-Qarih adda culam faxa num yenek, kaa qidaanama» keenik iyye.
Leewi kee Yuudâ mari, sek-Yoyadaqah yab yukkuqeenih keenik akah iyye innah abe. Sabti ayrol labhak sabti ayro taamah gexa mara kee gexe waa mara inkih kaal baahen. Taama gaba kale mara isi buxaaxi fan gexe kalen.
Yoyadaq, Malik Dawud macaxu kee goobuy Yallih Qibaadah-Qaril daanat sugtehiyya qaskar abbobtih yecee.
Sarra siiben seef gabat le labha malik dacrisaana'gidih, Yallih Qibaadah-Qarih dariifal ken hee.
Sarrak sek-Yoyadaq, Yooqas afah yeyyeeqeeh malik-kalabta kaat heeh, malik rasu elle xiinisa xinto kutbeh elle tan warkat kaal yecee. Yooqas tonnal malik yekke. Sarrak sek Yoyadaq kee kay xaylo kaa tuskuteh. Tohuk wadir suggu 'ye mari anay fayya haak, «Ani hay malik! Ani haay!» iyyen.
Qatalya, malik assakaxxiyyah, anay fayya haak yaaba mara toobbe waqdi, sissikuk YALLIH Qibaadah Qari fan gexxe. Tokkel gaaboowe mari teetih suge.
Woo baaxol qaadah akah abak sugen innah, Yallih Qibaadah-Qaril yan qamiddih garil, soola malik tuble. Bool-abbobtih ten qaskar kee *baanta yaagure maray maraasiyot kaa yabbixehiyya tuble. Kaadu farcatak yan maray waxxaq iyya kee baanta yaagurehiyya tuble. Qibaadâ-Qaril saare aba mari elle digran duyye luk a qaffaydak foocat yen. Toh tuble waqdi, Qatalya niya teetik baxaqteeh sara isik qanxisseeh, «Gano leelaay, gano leelaay! Ah gano!» inte.
Sek-Yoyadaq, Qatalya YALLIH Qibaadah-Qarih deraafil tet qidaanam mafaxinnaay, tonna leemik qaskar abbobti amriseh, «Ama qaskaray rooruh tanik gudeek hayya hay, tet beyaay, tet catam faxa mari yenek, ken qida» iyye.
Too waqdi tet yibbixeeniih, malik-qarih-daarat fan tet beeniih, Faras Culma deqsitta aracal tet qiden.
Sek-Yoyadaq, Malik Yooqas kee ummatta YALLIH mara yakkeeni'gidih, YALLA kee ken fanal bica abe. Sitta fanah xayyossa heeh, YALLIH mara akkeloonumuh Yalla-kee xagana ken culse.
Tohuk wadir tokkel suggu 'ye mari inkih, Baqal elle yaqbuden qari gexeeniih bututtukka heen. Tokkel sugte sadgat elle abak sugen arooca kee, xeet kee cooxuk bicsen duyyeeyay Yallih aftok yaqbudeenihiyya yiggiggileenih. Mattan deqsita numuy Baqal yaqbude mari seekih luk sugehiyya Baqalah sadgat elle abak sugen aroocak foocal qiden.
Sarrak Yoyadaq seeka kee Leewih yooboke mara YALLIH Qibaadah-Qaril aban taamah abbootanat hee. Ta mari Malik Dawud ken edde hee taama kee, Muusal obte xinto elle inta innal, YALLIH sadgatah baahan saqih cado cararisaanam taamah luk yenen. Tohuk kalah, Malik Dawud elle iyye'nnal, Yallih saare qiidih asan saakih qaffaydah abbootan keenih yecee.
Tohuk kalah kaadu, Qibaadâ-Qari taahir maliinoh yamaate mara waasu waa maray Qibaadâ-Qarik culmal dacayrih gacu waahiyya doore.
Tohuk inkih gaba kalla hee waqdi, qaskar abbobti kee makaabonuuy doolatak saqoltih yan mara kee wokkel suggu 'ye ayyunti inkih, sek Yoyadaq lih gacca 'yeh, Qibaadâ-Qarik malik dabaaqah elle gaca qari fanah maraasiyot kaa baahen. Malik-qarik kaxxa afay akak culaanahiyyak culla 'yeeniih, malik elle gaca rikeek tan korsil kaa heen.
Ummatta inkih ruffa 'teeh; Qatalya qideenimih sabbatah, magaalal karbacca intam masuginna.

Yooqas malik yekke saaku karmak malcina sanatat yen. Sarrak Yarusalaam magaalal morootom liggida malikih suge. Kay ina Xibya deqsitta barrak teneeh; elle toobokem, Bersabaq-magaalak ten.
Yooqas, sek Yoyadaq addunyal yanim fanah, YALLI kicna taamat asak suge.
Sek Yoyadaq namma barra doorru heeh rihimih kaah abe. Too agbi lab-xaylo kee say-xaylo kaah xale.
Malik Yooqas waqlak wadir, YALLIH Qibaadah-Qari yaqusbuuseemit yemeete.
Too waqdi seeka kee Leewih yooboke marah seeceeh, keenik iyyemii, «Yalla kinni sin Dageltih Qibaadah-Qarih aqusbuusiyyah sanatal faxxinta lakqo kobxissaana'gidih, Yuudâ-rasul enna 'ta magaalooli fan xayuk gexxa xicay, tama lakqo gaaboysa» keenik iyye. Takkay immay Leewih mari gexok udurruteh.
Tah yuble waqdi, sek Yoyadaqay keenik abbah yanihiyyah secca 'yeeh, «Leewih marak, ‹YALLIH naqasuh yen Muusa amriseh cabe lakqoy ummatta Yallih Nabnah-Siraqih catoh gabbarah tayyaaqehiyya, Yuudâ-rasul yan mara kee Yarusalaamal yan marak gaaboysay baaha› keenik exceeh; too mari uxih magexinnay elle yanik; ahak tuk teena m'intaa?» kaak iyye.
Too dabaanal, Qatalya deqsitta barray taama akak toomehiyyah gita kataatak suge mari, Yallih Qibaadah Qari abuuruseenih sugeeniih, addal akak sugte duyyey taahirik tanihiyya wokkek beyya heenih, Baqal akak iyyaanamay yallah loonuhiyyah qibaadah heenih yenen.
Sarrak Malik Yooqas Leewih marak iyyeemih, «Gexay gabbarah yayyaaqen lakqo edde qidan sandug bicissa haay woo Qibaadah-Qarik culmal haa» keenik iyye.
Sarrak, Yarusalaam magaala kee inkih yan Yuudah rasu fan farmo ruube. Iyyemii, «Yallih naqasuh yen Muusa, Israayil mari bacarih tan baaxol yen saaku, Yallih Nabnah-Siraqih catot assa'gidih ummatak salaqe lakqo, a saaku salaqqa haay ruuba» 'yaanam farmoh ruube.
Ta farmo akah ruuben ummatta kee baaxoh abbobti ruffa 'teeh, lakqo salaqqa heenih baaheeniih, a lakqoh Qibaadâ-Qarih culmal heen sandug kibeenih.
Kulli ayro sahda gexxa 'te waqdi, Leewih mari sandug malik gubal taamita maral acayuk yenen. Sandug lakqok kibbiiminnaan waqdi, malik kutbe-abeena kee kaxxa seekih afak yan num sanduguk lakqo eyyeqqa hayteh, sandug elle suge ikkel gacisak yenen. Tonnal abak mango lakqo gaaboysen.
Malik kee sek Yoyadaq too lakqo YALLIH Qibaadah-Qari bicsa marih amol yan marih gabal haak yenen. Qarik tiddigille arooca xeetik xisa maraay coox bicsa mara kee biriita kee nacaasak tu bicsa mara a taamah doortem keenik ten.
Ta taamat hayya heen mari Yallih Qibaadah-Qari meqe innal bicseeniih, duma xisen saaku elle suggu 'ye innah heen.
Bicsak tonnal gaba kalla heen waqdi, lakqo kee dahabak raqtem malik kee sek Yoyadaqal yeceeniih; malik kee sek too lakqo kee dahabak sacnitte kee faxxinta mingilwa YALLIH Qibaadah-Qaril haana'gidih akak bicsen.
Sek Yoyadaq addunyal suggu 'yem fanah, Qibaadâ-Qaril sadgat kulli saaku abak yenen.
Sek Yoyadaq barak bool kee soddom liggida guffu heeh kaxxam idoolite saaku, Yallih amri kaal yemeete.
Sek Yoyadaq rabe saaku, Dawud-Magaala deqsita caafatal malikwa elle yoogoqen ikkel kaa yoogoqen. Toh akah abeenimii, usuk Israayil marah meqem abeh, Yalla kee Yallih Qibaadah-Qarih meqem abe.
Sek Yoyadaq rabek wadir Yuudah abbobti malikit culla 'teh, sekti gita hinna'mmay, isinni malah kaa heen.
Tonna-leemiik ummatta YALLAY oson akak raden ken kaxxa abbobti elle aamanuk sugtehiyyah xisen qaril abak sugen qibaada cabba heenih, xeet kee cooxuk bicsen duyyeeya kee Aseera deqsittaamay yaqbudeenihiyyah astah soolisen gurumuudah qibaadat gacen. Oson too umaanet aseenim, Yuuda kee Yarusalaam maral Yallih naqabu bahte.
YALLI, uma gitak ken waasaana'gidiy kay fan ken gacsaana'gidih, nabuwwa keenil ruube'mmay, ummatah tu gactek, ken yab aabbe cineenih.
Sarrakaa, seekik raaqe baxay Zakariyya migaq luk yenehiyyal Yallih Roocaaniyya obte. Too sek sinam kaa elle table ikkel solla 'yeeh, anay fayya haak, «YALLI siinik iyyaamah, ‹Ummatey, yi amri akah cintaanaah bala isinnil akah oobissaanam macaa? Yoo cinteeniih anu kaadu sin cineh› siinik iyyah yan» iyye.
Malik Yooqas edde anuk, ta seekik aboonu waanamal malissa heeniih; tohuk wadir malik «Kaa qida» 'yaanamih amri yecee. Too mari YALLIH Qibaadah Qarih daaratal kaa qiden.
Malikii, Zakariyyah abba maqaanek kaah xiqeh gide hawwenna heehii, kay baxa qidsiisaamat ase. Zakariyyal rooci kaxkaxah yan waqdi, anay fayya heehii, «Abtaanam YALLI siinik yabalay! Sin akah digaalay» 'yaanam iyye.
Too sanatat sugum yemeete waqdi, Suuriyah qaskar Yuudâ-rasu kee Yarusalaam magaalat qeebi abeeniih, abbobtih suggu 'ye mara inkih qiden. Mango duyye keenik dannabah Damasko fan orbisen.
Suuriyah qaskar Yuudâ-qaskarak daguk tene'mmay, YALLI makkok keenik ken yiysiiseh. YALLAY ken kaxxa abbobti aqbuduk tenehiyya toh keenik akah abem, kaa cineemih sabbata. YALLI, Malik-Yooqas tonnal digaale.
Qeebit kaxxam mudduumeh raaqe. Sarra Suuriyah qaskar baaxok tewqe waqdi, kay gubal doolat abbobtih ten namma num kaal malisseeh; Sek-Yoyadaqah baxat abe qidimih caneh, isi kaqaadal yan waqdi kaa qiden. Magaq magaalak Dawud-Magaala deqsita caafatal kaa yoogoqen. Takkay immay dardortih aracat kaa maagaqinnon.
Kaal malisseh kaa qiddemii: Dabad deqsita numuy Qammon marih barrah baxah yeneyii ina akak Simqat deqsitak tene kee, Yahodbad deqsita numuy Mooyab barray migaaqah Simrit deqsittahiyya baxak tenehiyyak ten.
‹Malikwah Abina› deqsitta kitaabih maybalaalaqal, Malik Yooqas xayloh aydaad kee, kaat takku waytaamih giddinaamak nabuwwa edde yabte yab kee, usuk Yallih Qibaadah-Qariy yiddigilleh sugehiyya elle bicsiise innih aydaadi yan. Kay lakal kay baxay migaaqah Amaxya deqsitak yenehiyya malik yekke.

Amaxya qumrik labaatanna kee konoyhaytot yan saaku malik yekke. Sarrak Yarusalaam magaalal labaatanna kee sagla sanat malikih suge. Kay inah migaq Yahoqaddinik teneeh; elle toobokem, Yarusalaam magaala.
YALLI kicna taamah taamitak yene'mmay, baguuk abak mananna.
Amaxya malik tikka 'yeh qande baahe saaku, kay abba qide maray doolat saqoltih sugehiyya caneh qide.
Takkay immay Yallih xinto elle tan kitaabay Muusal obtehiyya elle inta innal, oson abeenimih ken xaylo maqidinna. Too xintol, «Abba baaheemih xaylo maqidinaay; xaylo bahteemih abbobti maqidina» 'yaanam tan. «Numul rabi elle yamaatem, dagaak num isih baahe umaane» 'yaanam tan.
Malik, Yuuda kee Benyaamah yooboke mara gulub-gulubul baxissa heeh qaskarat ken hee. Sarrak alfi-alfi kee bool-boolul kurra ken heeh ken amrissa abbobti keenih hee. Qaskarat hee mari qumrik labaatannaak amo gufa marak ten. Tittat sidiica boolih alfih num qaskarat hee. Ta mari inkih qeebih bical yaniih, macaxi-qido kee goobut isinni akah raaqisan inna nagay yaaxige marak ten.
Tohuk kalah kaadu, Israayil rasuk qasbih sidiica alfi kee affara boolih kiilo lakqok akah yeexege qaskarak bool alfi takkem baahe.
Sarrak nabi kaal yemeeteeh kaak iyyeemih, «Amoytaw, Israayil qaskar is lih mahan. A maray kilbat le kabih xintok yemeetehiyya YALLI kicna mara hinnon.
A mari carbil kaxxam koh xiqeloonum takkale koo immay, nasri koh teceeh qeebil naqboytak koo taysiisem, Yalla ikkal, a mara hinna. A mari sin lih gexek, Yalli naqboytit siinik aysiisele» kaak iyye.
Too waqdi Amaxya iyyemii, «Hay meqehik, a gide takke lakqoy keenil meklehiyyak maca aboo?» kaak iyye.
Nabi kaak iyyemii, «YALLI wohuuk fula koh aceele» kaak iyye.
Toh yoobbe waqdi, Amaxya taaxige qaskaray lakqot limmoyseh sugehiyyak, «Ahaysa isinni baaxo uduura» axcuk xiiriye. Too qaskar isi baaxo tuduureh immay, Yuudâ-mara kaxxa naqabuh niqibuk gexen.
Sarrak Amaxya niya gacissa heeh, isi qaskarak foocat gacca 'yeh Qasbo le Golo deqsita arac fan ken been. Tokkel qeebi abeeniih, too saaku Edom qaskarak tabna alfih num qiden.
Tabna alfih qaskariita kaadu yibbixeenih. Too qaskar Silaq deqsitta qalek amo beyya heenih boolok amok ken qiden. Too qalek kombobbolak obba 'yeenih boolok gubat yan kaxxa xixxooqal radeeniih, tonnal yembexen.
Oson tohut yanin waqdi, duma Amaxya xiiriye Israayil qaskar amma 'teh, Samaariya kee Beet-Coron fanal enna 'ta Yuudah magaaloolit qeebi abeeniih, sidiica alfih num keenik qiden. Mango duyye kaadu dannabah keenik orbisen.
Amaxya Edom marak yeyseh elle yemeete ikkel, oson aqbuduk sugen coox kee xeetik bicsen duyyeeya gabat keenih baahe. Too duyye inki soolissa heeh yuqbude. Woo aracal qibaadah sadgat too duyyeh migaaqal abe.
Taham YALLIH naqabu kaah bahte. Tonna-leemiik YALLI nabi kaa fan ruube. Too nabi kaal yemeete waqdi, kaak iyyeemihii, «Ta duyyey elle gexxe baaxoh mari aqbuduk sugehiyya yaqbudeenimit koo bahtem macaa? Aham tu xiqta way, le maray aqbuduk sugehiyya wadak ten kaak; koo tahat asissem macaa?» kaak iyye.
Yaabak fanat kaak radda 'yeh, too tiyak malik kaal gacseemihii, «Malikih fayu yecee num koo abtem iyyaay? Ahaysa yab eyseed; cintek, rabi gadda akketto» kaak iyye.
Nabi fayuk kaak yeedeeh immay, qangara kaat heeh, iyyeemihii, «Ta saaku Yalli baati koh loowem ableh an. Toh elle ablemii, umaanek ta axxul lem abba hayteh, away yi fayu cintaamal kok ableh an» kaak iyye.
Ayrok teena malik Amaxya kee kaah fayu yecee marak titta geyya heenih, Israayil malikil malsen. Abeenih yanim malahaa, too malikih farmo ruubeeniih, «Qeebih yoo duude tellek, bical gacay» axcuk qeebih kaa niyaataanam kaah warsen. Israayil malikik migaq Yahoqasak ten. Kay abba Yowaahad deqsitak yen. Kay kaxxa abba Yaahu deqsitak yen.
Sarrak Israayil malik a farmol kaal gacseemih, «Dumah yan saaku Lubnaan rasuk qaleh amol tooboke keenan le caxâ-baxa *sariddoh farmo rubte, iyye. ‹Ku baxá yi baxah digbis› 'yaanam rubte, iyyen. Tohut yanin waqdi, kaxxa ali yemeeteeh taaxige caxah-baxat taqqa 'ye waqdi, itqat edde tet yiggiggile, iyyen.
Hay taway too missilah, duma Edom-marak teysek sah, geyte iisa koo maxiqtay kaxxiinah qubbuy intaa? Yoo qeebih suumutaanam koo kee Yuuday ku marah yanihiyyah baati xalelem mataaxigaa? Maabinay isi aracal elle idiy, qeebi hinnak» 'yaanam kaah ruube.
Amaxya a fayu kaak cineh. Yalli Amaxyah a qeebil gacam looweh yen. Duma Edom marak kaa yiysiiseh immay, a saaku a qeebil kaa gacsiisaamal gaba kaleh yen. Toh akah kaak abaamat akah yemeetem, Edom marih baaxok baahe duyyey xeet kee cooxuk bicseenihiyya yuqbudeemih sabbata.
Sarrak Yahoqas fayu kaak cinem yuble waqdi, qeebih kaah gexe. Yuudâ rasuk Beet-Semes deqsitta magaalal yongoorowen.
Amaxyâ-qaskar qeebil gacteeh, qaskar takkeemik kudak isinni buxaaxih fan gacen.
Israayil malikih yen Yahoqas, Amaxya yibbixeeh, Yarusalaam fanah kaa bee. Yarusalaam magaalat maroh tan gasok Efrayim-Afak xabba haanamaay Rukni-Afa deqsita aracah amma 'yaanam tan gaso butukka hee. Too arac xexxaarah namma boolih gide mitrik takke baaxok ten.
Yallih Qibaadah-Qarih addal suggu 'ye dahab kee lakqo Samaariyah magaalah fan dannabah orbise. Yoobad-Edom deqsita numuk dacayrih edde suge duyyey Qibaadâ-Qaril sugga 'te kee, malik-qarik-duyye-elle-daanisan-aracal sugte duyye weerra heeh bee. Tohuk kalah kaadu, carbit yibbixe mara seewah Samaariyah magaala fan gabat bee.
Malik Amaxyay Yuudâ-malikih yenehiyya, Israayil malikih yen Yahoqas rabek sarra, taban kee koona sanat suge.
Tahak kalih qaaday Amaxya reedda 'yeemiiy rabba 'yam fanah abba heem inkih, ‹Yuuda kee Israayil Malikwah Aydaada› deqsita kitaabal tan.
Yallih yab cinna heeh isih faxaamih abittot gace ayrook wadir, Yarusalaam magaalal sinam kaak abta waytaamat malisak sugte. Sarrak Laakis deqsitta magaala fanah awyah gexe. Takkay immay kaa niqibuk yen mari tokke fanah lakal kaak gexxa 'yeenih kaa qiden.
Ginaada kaak farasal hayya heenih Yarusalaam fanah beeniih, tokkel Dawud-Magaala deqsita caafatal malik buxah mara edde yoogoqen kabrit kaa yoogoqen.

Yuudâ mari yakkeemiik Amaxyah baxay migaaqah Quddiyya deqsitak yenehiyya abbah aracal malikih dooren. Too saaku Quddiyya qumrik taban kee lica karmat yen.
Quddiyya isi abba rabek lakal, Eelat deqsitta magaalay qeebit raaqiseenihiyya Yuudah gacseeh nammeyhaak tet xise.
Quddiyya malik yekke saaku qumrik taban kee leceyhaytot yeneeh; Yarusalaam magaalal kontom kee namma sanat malikih suge. Kay ina migaaqah Yakolyaahu deqsitak teneeh; elle toobokem, Yarusalaam magaalah addak ten.
Quddiyya isi abbah raatat gexak, YALLI kicna taamah taamitak yen.
Zakariyya akak iyyan seekiy Yallih gita kaa barisak yenehiyya addunyal suggu 'yem fanah, kay fayu oggolakaay YALLI kicna taamah baguuk taamitak suge. Tonna-leemiik Yalli barkat kaat hee.
Quddiyya Filistiin marih gaaduh ugteeh, Gat kee Yabne kee Asdood akak iyyan magaalooli yiggileh. Asdood xaqu kee raqqa 'te Filistiin rasul magaalooliy gasoosa maroh edde tanihiyya xise.
Filistiin-mara kee, Gurbaqal deqsitta magaalal ten Qarab kee, Maquunim deqsita marat abe gaadul Yalli nasri kaah yecee.
Qammon mari qusuur kaah mekelak yen. Qandeh lafitak lafteeh; tonna-leemiik kay migaq Masri baaxoh agantah gexeeh; too baaxol kinni way yontoobbeh.
Yarusalaam magaalat maroh edde heen gasoosa maqar bahsiisa'gidih, Rukni-Afa deqsita arac kee Goloh-Afa deqsita aracih amol, allak tamaatem akak yablen qari xise. Gaso akak makkinta aracal kaadu tonnah yan qari xise.
Tonnah kaadu, sinam isinni aroocal allak tamaatem akak yablen fayya le qarwak mangom xise. Ayrô-culmat raqta mango koomaami le baaxo kee booxaaxah tan baaxol mango laa luk yeneeh; leê-raaqisso mangom dage. Buqre kaxxam kicinuk yeneeh; tonna-leemiik taamita marak, «Qaleelah tan baaxol qinab xala coox ubquraay; lee le baaxoy buqre elle bictal daro qida» iyye.
Qaskarak kaadu mango qaskaray qeebih bical tanihiyya luk yen. A qaskarih migaq kee qaada Yaqiiyal kee Maqseyaahu deqsita namma numih gabat yen. Ken nammayih amo wagitiyyi qaadaa, kaadu Cananya deqsita numuy malik awlaytittek numuk teenah yanihiyyah gabat yen.
Qaskarak abbobtih yan mari mangah namma alfi kee lica boolih num akkuk yen.
Ta qaskarih abbobti amri elle luk ten qaskar mangah sidiica bool kee malcina alfi kee koona boolih qaskariita akkuk ten. Oson malik carbil catoonuh cayla leeh, qaskariino-baritto abe suge marak sugte.
Quddiyya silaacak gob kee macaxuuy amot haan birti-kalabtaay birta isinnik edde waasan birtak bicsen kameesiiy gayse kee gaysê-xaylo kee wanxefit qidoonu waan xeetik ken yitkiyeh yen.
Silac kaah bicsa maray kaxxa ixxiga lehiyya Yarusalaam-magaalat marot heen gasoh amol, allaak yamaate mara akak yablen fayya-le-qarwa kee, too gaso akak makkinta aroocaak qidoonu waan gaysê-xaylo kee kaxxa xeet qiddu wayta wanxefih-siba bicsen. Quddiyya Yallak gee cato luk yeneeh, tonna-leemiik migaq kulli ikkel kaak yontoobbeeh; kaxxa cayla-li yekke.
Tonna'mmay qandeh lafitak elle lafitak maacise ikkal, kaxxiina xagarat kaak gacteeh; toh baati kaah xalte. YALLAY kay Dagelta kinnihiyya kaa akah amrise weem abeeh; YALLIH Qibaadah-Qaril qaydarus elle qeerisan mansaf gexxa 'yeh qaydarus qeerise.
Qadarya kee bacra-tabanih seekiy meysi sinnihiyya tah abah kaa yublen waqdi, tokke gexxa 'yeeniih,
«Aham maabin, Quddiyyaw» kaak iyyen. «Aham ku taama hinna, YALLAH qaydarus qeerisaanam koo wagintam hinna» kaak iyyen. Qagseenik kaak iyyeenimih, «A taama abtaamih cakki lem, dagaak Haaruunuk rade marak tan. Akkel qaydarus rubteemih YALLIH naqabu isil oobisse. A taahirik yan aracak eweq. Tahak wadir YALLI barkat koo waysiisele» kaak iyyen.
Toh kaak iyyen waqdi, Quddiyya Qibaadâ-Qarik qaydarus elle qeerisan mansafal xaqul soolak yeneeh, qaydarus elle qeerisan girgira gabat abbaxuk yen. Seekay toh kaak intehiyya yinqibeeh; tonna-leemiik, too waqdiik qansal kaak kaxxam gibdi biyaakay arab yakmehiyya kaak yewqe.
Too waqdi Qadarya kee raqte seeka aham tubleeh; «Qibaadâ-Qarik xayuk eweq» axcuk kaa yiysissiken. Quddiyya kaadu YALLIH digaala yuble waqdi, sissikuk yewqe.
Tohuk wadir rabba 'yam fanah a dalkah sabbatah taahirik manannaay, Qibaadâ-Qari culaamak waasot yen. Tonna leemik sinaamak baxsimeh dibuk yan qarit yeneeh; kay baxay Yootam deqsitahiyya kay aftok baaxo xiinisak yen.
Nabi Yasaqya ahak kalihimiy usuk abehiyya yuktube.
Quddiyya rabe saaku malik nasab le mara edde yaaguqen kabrit kaa maagaqinnon. Takkay immay too kabrih xaqul kaa yoogoqen. Toh akah abeenimii, Yalli kaal ruube dalkah sabbata. Kay lakal kay baxi malik yekke. Migaaqah Yootam deqsitak yen.

Yootam malik yekke saaku qumrik labaatanna kee koona sanatat yen. Yarusalaam magaalal taban kee lica liggida malikih suge. Kay ina Yaruusa deqsitta barrak ten. Tet abba Saaduk deqsita numuk ten.
Yootam isi abbak kaxxih, YALLI kicna taama abak yen. Takkay immay kay abba akah abe innah, YALLIH Qibaadah-Qaril qaydarus maqeerisinna. Takkay immay ummat dambi abittok maadayinna.
YALLIH Qibaadah-Qarih kiblati-kabih culmah arac xissem, Yootamak ten. Yarusalaam magaalak Qoofal deqsita aracal sugte gasot, mango taama edde abtem, kaak ten.
Yuudâ qaleelal magaalooli xise. Garbo le baaxol kaadu xeri ikkek tamaatem akak yablen fayya-le-qarwa kee megdebitte xise.
Qammon malik kee kay qaskarat, kaa kee kay mara qeebi abteeh; too qeebil keenik yeyseenih. Qeebil keenik yeysek wadir, qusuur ken mekelsiise. Sidiica sanatak kulli sanatal sidiica alfi kee affara boolih kiilo lakqok kaah acayuk sugen. Kamadik alfih tonni kaah acayuk sugen. Alfih tonni kaadu gabru deqsitta darok kaah acayuk sugen.
Yootam YALLAY kay Dagelta kinnihiyyal kaxxa imaan heeh, YALLI aba iyyem abak yen. Tonna-leemiik cayla Yalli kaah yecee.
Wohuk kalah taniimiy Malik Yootam abba heehiyyak usuk abe carbi yanuu, kay xinto tanuu, reedda 'yeemiy rabba 'yam fan abba heem, ‹‹Israayil kee Yuudâ Malikwah Aydaada›› deqsita kitaabal tan.
Malik yekke saaku qumrik labaatanna kee koona sanatat yeneeh; taban kee lica sanat Yarusalaamal malikih suge.
Yootam rabe saaku, Dawud-Magaala deqsita caafatal malikwâ-buxah mara edde yaaguqen magaqat kaa yoogoqen. Kay baxi-Acad kay aracal malik yekke.

Acad malik yekke saaku qumrik labaatanni karmat yen. Yarusalaam magaalah addal taban kee lica sanat malikih suge. Takkay immay isi kaxxa abba Malik Dawud raatat gexak masuginnay, YALLI niqba taamat asak suge.
Duma sugte Israayil amoytiitik kaxxih, Yalli niqbam abak suge. Baqal deqsittaamay Yallih aftok yaqbudeenihiyyah weelol birtak bicse.
Hinnom deqsitta golol gabat bicsen duyyeh qaydarus qeerisak suge. Kaadu girat isi xaylo sadgatah qide. Woh akah abem, Israayil-mari yamaateemik naharal woo baaxol suge maray YALLI yeyyeeqehiyyak raaqisen umâ-yabulih tan qaadah gabbaaqiyyak ten.
Diini maleela qibaada elle abta aroocakaa, koomaamih amo takkuu, silal le cooxih guba takku, too aroocal Acad sadgatah saq elle qidaah, qaydarus elle qeerisak suge.
Usuk abah yan dambih, YALLAY kay Dagelta kinnihiyya Suuriyah malik kaat ugse. Too malik qeebil kaak yeyseeh, sarrak too malik Yuudâ-marak mangom seewah Damasko fan gabat bee. Tonnah kaadu, Israayil malikiy Ramalyaahû-Fekac deqsitahiyya kaat ruubeeh; too malik Yuudâ-qaskaray kaxxa agiirah tenehiyyak bool kee labaatanni alfih num inki ayroh addat qide. YALLI tah keenil akah baahem, kaay oson akak raden ken kaxxa abbobti doorehiyya cabba heenih dambi le taamat asak sugeenimih sabbata.
Dikri deqsita qaskariitay Israayilik yemeetehiyya, malikik baxah yan numuy migaaqah Maqseyaahu deqsitahiyya kee malik buxah xintok abbah yen Qadrikam deqsita num kee Elkaana deqsita numuy malikik elle oobaanahiyya qide.
Yuudâ mari ramad keenih le marak tene'mmay, tohuhuu, Israayil qaskar keenik urru kee agabuk namma boolih alfi takkem xabba hayteh casbih keenik beyte. Too mara Samaariya fanah been. Tohuk kalah mango duyye dannabah keenik orbisen.
Samaariyah magaalal Qooded deqsita num yen. Too num YALLIH nabik yen. Too nabi, a qaskar Samaariyah magaala tuduure waqdi, keenit matra'gidih yemeete. Too nabi keenik iyyeemih, «YALLAY isin akak radden sin kaxxa abbobti doorehiyya Yuudâ-mara yinqibeh sugeeh, tonna-leemiik sin gabat ken qide. Takkay immay isin keenit abten uma qidim, a saaku Yalla fan gufe.
A saaku Yuudâ-rasu kee Yarusalaam magaalal agabu kee labhak rabak raqtem isinni naqoosa abtaanam faxxan. Tonnal hay, isin isinnih, YALLIH garil dambit ase mara takkeenim siinih matambullaa?
Taway hay, siinik axceemihii, YALLIH naqbi siinil oobaamak. ama maray seewah tabbixeenihiyya sin tooboko kinnim ixigga hayteenih, ken baaxo fanah ken ruuba» keenik iyye.
Tohuk wadir Efrayim abbobtik Yahoocanán-Qadarya kee Masilleemót-Barkiyya kee Sallúm-Yahidkiya kee Cadláy-Qamaasa deqsitta labha, titta geyya hayteh, Israayil maray carbik andabbuk sugehiyyat matarra 'yeenih,
«A maray seewah orbiseenihiyya gacisaay, YALLIH garil dambi nel takku waytaamat maasina. Duma abne dambi nee xiqahak, YALLIH naqbi nel oobeh yaniih; gersi dambi net moosisinna» keenik iyyen.
Toh keenik iyyen waqdi, qaskar abbobti seewah abbaxuk sugen mara kee, dannabah beenih sugen duyye, doolat-abbobti kee ummat elle gaabowte aracal cabeenih.
Taaxige Efrayim-abbobti seewah abbaxuk sugen mara rubsusaanak duma, qasunuk suge mara keenik dannabah been duyyek sarisen. Sartanaay ibi kabeeliiy leek-maaqo kee dayla keenih yeceen. Boolaateh suge mara danoonal hayya heenih ruuben. Too maray seewah orbiseenih sugeenihiyya Yerikô-magaalay nakliita caxa elle tanihiyyal ken mari elle suge aracah fan ken gacsen. Isinnih Samaariyah magaalay akak yemeeteenihiyya fanah yuduuren.
Edom mari qagteh yemeeteeh, Yuudâ-marat qeebi aben. Sinam seewah been. Too saaku Malik Acad Assuuriyah malikik, «Yoo cata» 'yaanamih farmo ruube.
Filistiin mari kaadu Yuudâ rasuk gabbi-qaxat raaqa rakaakay kee ayrô-culmat raqta mango koomaami le baaxol tan magaalooli wararen. Ta mari, Beet-Semes kee Ayyalon kee Gadeerot deqsitta magaalooli qeebit xabbaay isinni gabat raaqissa heen. Tonnah kaadu, Sooko kee Timna kee Gimdo deqsitta magaalooli kee ken dariifal sugte gaandoodi edde yibbixen. Sarra, wokkel elle nooken.
YALLI, Malik Acad sabbatah, Yuudâ-mara sinaamak gaca mara abe. Malik Acad YALLAL imaan sinni num sugeeh; isih leh yan umaane Yuudâ-marat tabseeh; too mari kay gita kataatak suge.
Tiglat-Fileeser deqsita Assuuriyah malikiy usuk farmo akah ruubehiyya yemeeteh immay, usuk kaak faxe cato hinnay, gibdaabina kaal baahe.
Acad, tuxxiq le duyyek malik elle gaca dabqal sugtem kee, kay gubal taamita mari luk sugem kee, tonnah kaadu, YALLIH Qibaadah Qaril sugtem beyya heeh Assuuriyah malikih yecee. Takkay immay tohut catoh tu magenna.
Too saaku too gadaamah addat anuk, YALLA kassa mahannaay; umaane kaak dumak lafitteh.
Too waqdi, Acad isi bagul «A mara qeebil cattem, Suuriyah mari yaqbude yallak tanih tanikii, sadgat oson yaqbuden yallah abaama» 'yaanam heeh; qeebil akah gacem, a duyye yuqbudem kinnim yeegemeh. Damaskoh mari yalla axcuk yaqbude duyyeh sadgat abe. Takkay immay too duyyeh qibaada kaa kee Yuudâ-marah baati xalte.
Acad kaadu YALLIH Qibaadah-Qaril sugte duyye wokkek beeh, rike-rikeh kureeh, Qibaadâ-Qarih afoofi alfe. Yarusalaam magaalah gitittek xaqul sadgat elle aban arooca xise.
Sadgat elle abaana'gidih, Yuudal enna 'ta magaaloolil duyye elle yaqbuden aroocay fayya lehiyya xise. YALLAY kaak duma usuk akak rade kay kaxxa abbobti doorehiyyah naqabu isil oobise.
A malik abeh yan taamak ahak kalih qaadoodi, ‹Yuuda kee Israayil Malikwah Aydaada› deqsita kitaabal tan.
Rabe saaku kaa elle yoogoqeenim, Yarusalaam addak ten. Takkay immay malikwa edde haan kabrit kaa mahannon. Kay lakal kay baxi malik yekke. Kay migaq Ciskiyyaahu deqsitak yen.

Ciskiyyaahu qumrik labaatanna kee konooyut yan saaku Yuudâ-malik yekke. Yarusalaamal labaatanna kee sagla sanatah malikih suge. Kay ina Abiyya deqsitak teneeh; Zakariyyak baxák ten.
Usuk isi kaxxa abba Malik Dawuduk kaxxih, YALLI kicna taamat asak yen.
Ciskiyyaahu malik edde yekke sanatal, sanatak naharsi alsat YALLIH Qibaadah-Qari akak culan iro le kabut raqta culmah alfintitte fakka heeh bicsiise.
Qibaadah-Qarih daaratak ayrô-mawqa le kabut raaqa aracal seeka kee Leewi-mara gaaboyse.
Tokkel ken lih yaabeh keenik iyyemii, «Isin Leewî-maraw, siinik axcem yok oobbeya. Taahirik isinni haa; YALLAY sin kaxxa abbobti doorehiyya elle yaqbuden qari taahirroysa. Kay Qibaadah-Qari wassakossa haytam inkih wokkek kala.
Ni kaxxa abbobti YALLAY ni Dageltah yanihiyyal luk ten imaan cabeeniih; YALLI anqibinnaanim abak sugen. YALLA hawweeneeniih, kaa elle yaqbuden aracat darre caben.
Yallih Qibaadah-Qarih afa alfeenih, addal sugte faanuswa bargusen. Qibaadâ-Qarih addal qaydarus qeerisaanam kee cararisen sadgat yeceenim cabeenih.
Tonna-leemiik YALLI, Yuuda kee Yarusalaam magaalah marat bagcarriteeh; usuk keenil baahem kulli numut axaxo kee cunxo qidde. Isin ahim digga haytan.
Ni abbobti carbit rabteeh, ni agabu kee xaylo seewah been.
«Anu taway YALLAY Israayil doore Dagelta kinnihiyya net bagcarrite waa'gidih, bica kaa'lih abam faxa.
Yi xayloy, tamahat isissika. YALLI kay taamat gacoonuuy, kay qibaada elle aban aracal taamitoonuuy, tonnah kaadu sadgat kaah xayyoosoonuh doorem siini» keenik iyye.
Too saaku too gaabownal
Kohat gulubuk Qamaasay baxi Macat kee
Qadarya baxi Ayyuqelik ten.
Maraari-gulubuk kaadu, Qabdi baxi Kees kee
Yahalleleel baxi Qadarya sugte.
Gerson gulubuk kaadu, Dimma baxi Yowac kee
Yowac baxi Qadan sugte.
Alixafan gulubuk kaadu, Simri kee Yaqwel sugte.
Asaf gulubuk tonnah, Zakariyya kee Mattanya sugte.
Heeman gulubuk kaadu, Yahuwel kee Simqi sugte.
Yedutun gulubuk Samaqya kee Quddiyeel sugte.
Ta mari isi innah yan Leewih yooboke marah daffeyna hee. Aham keenih warseenih isinni kaadu taahirroyseenih. Sarrak malik keenik akah inxicca 'ye innah, YALLIH Qibaadah-Qari taahirroyseenih. Tohim Yallih xinto inte innal aben.
Seeka YALLIH Qibaadah-Qari taahirrossa'gidih, Qibaadâ-Qarih adda culteeh; taahir sinnuk sugtem inkih, woo Qarih addak daarat fanah yeyyeeqen. Leewî mari too duyye inkih tokkek magaalak iroh Kidroon golo fan been.
Wohimih taama qimbiseenim, sanatak naharsi alsak naharsi ayrok ten. Bacarhaytoh ayro woo Qibaadah Qarih adda akak culan naharsi goli taahirroysaana'gidih yemeeten. Gersi bacra ayroh gide kaadu taahirroysiyya abak sugeeniih, sarrak tittat taban kee laca ayrot taahirroysiyyak gaba kaleenih, too Qari qibaadah bical heen.
Leewî mari Malik Ciskiyyaahuk iyyemii, «Inkih yan YALLIH Qibaadah-Qari taahirrosne. Sadgat elle aban arac kee edde aban duyye kaadu taahirrosneh. Tonnah kaadu, taahirroysen-gaqambo elle haan miiz kee elle xayyoosan duyye taahirrosne.
Malik Acad Yalla cine saaku beeh suge duyye gacisneh. Too duyye inkih Yallih taamah gacisne. Woo duyye inkih YALLIH sadgat elle aban mansafih foocal hayne» kaak iyyen.
Too waqdi Malik Ciskiyyaahu sissikuk gexxa 'yeh, magaalak saqoltih yan marah seeceeh; too mari titta lih gacca 'yeenih, YALLIH Qibaadah-Qari fan gexen.
Malik buxah marih dambi kaloot kee, Yuudâ-marih dambi kaloot takke'gidiiy, tonnah kaadu, Qibaadah-Qarih-taahirroysiyyah sadgatah yasguudeeni'gidih, malcina awur kee malcina maruwuuy malcina anaqtu kee malcina dabeela yusguuden. Too waqdi malik wokkel sugte seekay Haaruunuk raddehiyyak iyyemii, «Isin ama saq, sadgat elle aban aracal YALLIH migaaqal sadgatah usguuda» keenik iyye.
Too waqdi too seeka naharat awurwa tusguudeeh, sarrak kaadu marwa tusguudeeh, lakal anaaqe tusguude. Usgudda heen saqak inkih, qabala ummattâ-dambi kalootuh, woo sadgat elle aban aracal rifen.
Sarrak, woo dabelwa malik kee wokke qibaadah yemeete mara fan beeniih; woo mari woo dabelwak xagaral gaba rubbu heen.
Too waqdi seeka woo wadar tusguudeh. Malik, «Cararisan sadgat kee dambi-kaloot-sadgat Israayil marah inkih aba» 'yaanam iyyeemih sabbatah, woo wadarih qabala woo sadgat elle aban aracal caxen.
Malik Ciskiyyaahu, Gaad deqsita nabiy YALLI Malik Dawuduh ruubehiyya kee nabi Naatan Malik Dawuduk ab axcuk sugtem abe. Ciskiyyaahu, Leewî mara kirar kee *begena digirak, giyaagib aagaruk, YALLIH Qibaadah-Qarih addal hee.
Woo mari, Malik Dawud gabat luk yen duyyey Yalla faylisan waqdi yaagureeni gabat heen. Seeka gabat *baanta luk, ken garik solte.
Too waqdi Ciskiyyaahu, «Cado akak cararisan saq sadgatah xayyoosa» iyye. Woo sadgatih duyye yusguuden waqdi, saare abe mari YALLA faylise. Saareh yaaguren duyye yaagure mari kaadu baanta kee saareh yaaguren duyye yoogoren.
Toh abak sugen waqdi, wokkel suggu 'ye mari inkih baaxok bagul Yallih qibaadah gommoh raden. Cararisan sadgat cararra 'yam fan, YALLIH saare aba mari saare abak sugeeh; baanta kee gersi duyye yaagure mari tonnah, too duyye aagaruk suge.
Too waqdi Malik Ciskiyyaahu kee raqqa 'ye mari inkih gulubuh gacca 'yeh YALLA yuqbuden.
Malik kee baaxoh abbobti, Leewî marak, «Malik Dawud kee nabi Asaf tuktube YALLIH saare aba» iyyen. Too mari inkih gulubuh gacca 'yeh ruffa axcuk too saare abeeniih, YALLA yuqbuden.
Sarrak Ciskiyyaahu ummattak iyyeemih, «Isin away taahirrowteenihik, YALLAH fayla elle gacissan sadgat baaha» keenik iyye. Too mari too amri oggoleh baaheeh; gersi mari kaadu, «Baaha» keenik axce'kal, sadgatah cararisan duyye isinnil yeexegeenih baahen.
Awurwak malcina-tabanaay marwak booluuy illi-xaylok namma bool takkem cararisan sadgatah baahen.
Toh lih kaadu laca boolih awur kee, sidiica alfi yakke illi kee wadaray cado akak yakmeeni sadgatah baahen.
Mangah woo saq inkih tasguude seeka wokkel masuginnaay; tonna-leemiik Leewî mari woo saq inkih usgudda haanam fan kee gersi seeka taahirih gactam fan masgaadal seeka catak sugen. Leewî mari imaanak gexxaamah, seekak fula taahirik isinni abbaxuk sugen.
Woo sadgatah baahan mango saq cararisaanam luk, seeka qinabak bicsen kamriy woo sadgat lih baahaanahiyya sadgat elle aban aracal caxaanam kee, amaanah xiinaanamih astah qidan sadgatah baahan saqih xayta carrisaanamih taama luk yenen.
Tonnal abak Yallih Qibaadah-Qaril duma abak sugen qibaada nammeyhaak qimbisen.
Malik Ciskiyyaahu kee ummatta, Yalli a taama xayih gabal keenik bicseemih sabbatah, kaxxam ruffu iyyen.

Ummatta Elle-Tatriyyi-Qiid naharsi alsay kaa elle abeh meqehiyyat abaanam maduudinnon. Woh akah takkem, seekak faxxintah gide taahirik masuginnaay; tonnah kaadu Yarusalaamal mango mari gaabooweh masuginna. Tonna-leemiik Malik Ciskiyyaahu kee kay gubal taamita mara kee raqqa 'te ummatta, woo qiid ciggiila alsat abaanamat caben. Too waqdi Malik Ciskiyyaahu inkih tan Israayil kee Yuudah ummattah farmo ruube. Efrayim kee Manasse kedoh meqe innal yuktube warkat ruubeeh iyyeemih, «Yarusalaamal yan YALLIH Qibaadah-Qaril YALLAY Israayil doore Dagelta kinnihiyyah nabna edde kassinna Elle-Tatriyyi-Qiid abna'gidih ama» 'yaanam keenih yuktube.
Malik kee raqqa 'te ummatta ahamah aben mala isinnik nabam yossokooten.
Tonna-leemiik inkih tan Israayil ummattay kilbat le kabuk Daan deqsita rasul taniiy gabbi-qaxak kaadu Bersabaq deqsitta magaalal tanihiyyak num raaqe'kal, Muusal obte xinto elle inta innal, woo qiidih asaana'gidih, duma akkuk amaatuk sugeenimik manguk akah yamaaten innah, farmo keenih ruuben.
Farmoh ruuben mari, malik kee malik gubal taamita mari keenik elle iyye innal, inkih tan Yuuda kee Israayil rasu gexeeniih; yuktuben warkat akriyuk, keenik iyyeenimih,
«Israayil maraw, YALLAY Abraahim kee Iscaakaay Yaqkuub doorehiyyal uduura; toh abteenik, siiniy away Assuuriyah marih gabak cate mara kinnihiyyal aduurele.
Sin kaxxa abbobti kee sin innah yan Israayil mari akah suge innal, YALLAY sin kaxxa abbobti doorehiyyal imaan sinni mara makkina. Isin akah tablen innah, YALLI wohuh ken uma'nnah digaaleh.
Oson akah sugen innal, aabbe cina mara makkinay; YALLIH amri oggola. Away Yarusalaamal yan Qibaadah-Qariy YALLI kulli way taahir abehiyyal ama. YALLIH bagcarrak cattintaana'gidih, kaay sin Dagelta kinnihiyya uqbuda.
YALLAL tuduureenik, sin mara seewah bee mari keenih xuwaaweleeh, isinni buxah yaduuroonay ken axcelon. YALLI maqaane kee racmatta le Yallaay; kaal tuduureenik, sin oggolele» 'yaanamih farmo keenit waden.
Farmoh ruuben mari too farmo Efrayim kee Manassê-kedoh rasul tan magaalooli kee Dablon kedoh rasuk kaadu kilbat le kabuh amma 'yaanam yakke marah inkih warsen. Takkay immay too mari too farmo yoobbe waqdi, asal kee furkacatah ken haysite.
Takkay immay Aaser kee Manasse kee Dablon kedoh addak tu yakke maray YALLAH rammitehiyya gexe. Too mari farmo oggoleh Yarusalaam fan gexe.
Yalli, Yuudah ummatta titta geyya hayteh usuk faxam abtuuy, malik kee malik gubal yan marih amri edde duudussa digga keenit hee.
Nammeyhaytoh alsat Kamiir-Sinni-Gaqamboh Qiid abaana'gidih, Yarusalaamal mango mari gaaboowe.
Woo mari, Yarusalaamal sugga 'te mansafittey sadgat elle abak sugeenihiyya kee, tonnah kaadu, qaydarus elle qeerisak sugen mansafitte inkih beyya heenih Kidroon-Goloh addat qiden.
Elle-Tatriyyi-Qiid edde aben nammeyhaytoh alsak taban kee fereyhaytoh ayro, qiddi sadgatah marqa qiden. Seeka kee Leewî-marak taahirik keenik suge wee mari wohut wacarriyeeh, tonna-leemiik isinni taahirik hayya heenih, YALLIH Qibaadah-Qarih fooca le kabul cararisen sadgat baahen.
Too waqdi Muusay Yallih num kinnih xinto elle inta innal, Yallih Qibaadah-Qaril kulli way elle gacoonu waan arac haysiten. Leewî-mari sadgatah qiden saqih qabala seekal yeceeniih; seeka woo qabala sadgat elle xayyoosan aracal caxxe.
Mango mari taahirik manannaay; tonna-leemiik sadgatah baahen saq qidaanam maduudinnon. Tohih sabbatah Leewî-mari woo saq keenih yusguude.
Toh lih kaadu Efrayim kee Manasseey Issakar kee Dablon kedoh yooboke mari taahirik suge weemih sabbatah, Elle-Tatriyyi-Qiidih maaqo, kitaabal elle ane wayta innal, yokmen. Malik Ciskiyyaahu too marah Yalla kallaceeh iyyeemih, «YALLAW, ni kaxxa abbobti doore Dageltaw, a mari taahirik ane waamah isinni baguuk koo yuqbudeemih sabbatah, isih lito maqaanet qafu keenih ab» iyye.
YALLI, Ciskiyyaahu abe dooqa oggoleh. YALLI wohuk qafu keenih abeeh, tu keenil mabaahinna.
Kamiir-Sinni-Gaqamboh Qiidih Yarusalaamal gaaboowe mari woo qiidit malcina ayroh gide farci luk assakaxxuk sugen. Leewî-mara kee seeka kulli ayro YALLA baguuk faylisak sugte. Saareh yaaguren duyye kaadu meqe'nnal yoogoren.
Ciskiyyaahu, Leewî-mari YALLIH qibaadah taama elle aban innah ixxiga loonum keenik yuble waqdi, wohul ken fayliseh.
Malcina ayroh gide amaanah xiinaanamih astah qidan sadgat abakaay YALLA faylisak sugeenik sarra,
kaadu aki malcina ayro qiidih asaanamal malsen. Tonnal ruffa axcuk aben.
Malik Ciskiyyaahu woo mari yakme'gidih, alfi awur kee illiiy wadarak kaadu tittat malcina alfih gide keenih baahe. Tonnah kaadu, malik gubal taamita doolat mari, alfi awur kee illiiy wadarak kaadu tittat tabna alfi takkem keenih baahen. Seekah mangom taahirrowte.
Tonna-leemiik Yuudah ummattaay seekaay Leewî-maraay kilbat le kabuk yemeete mara kee gersi baaxoh maray Israayil kee Yuudâ baaxol dabqih yenehiyya inkih ruffu iyyen.
Yarusalaam magaalah mari Dawud baxah yen Suleeman dabaanaak wadiril, annah tanim yubleh masuginnaay; tonna-leemiik kaxxam ruffa iyyen.
Leewî-mara kee seeka a qiidih yemeete marat barkat gaca'gidih, Yalla kallacen. Too dooqa Yalli dabqih elle yan qaraanaak, keenik yoobbeehiiy keenik oggoleh.

Qiid gaba kalek lakal, tokkel suge Israayil mari yakkeemiik, Yuudâ rasul enna 'ta magaalooli fanah gexeeniih, taahirik tan qamidwa akak iyyan qamidway xeetik bicseenihiyya yiggiggileh. Aseera deqsittaamay yaqbudeenihiyyah astah heenih sugen gurumuuda bututtukku heeniih, sadgat elle aban arooca kee Yalla maleela qibaada elle abak sugte aroocay fayyat raqtahiyya bayseenih. Raqqa 'te Yuudah-baaxol inkih tonnah tanim abeeniih; tohuk kalah kaadu, Benyam kee Efrayimiiy Manassê rasul inkih, tonnah tanim aben. Tohuk gaba kalen waqdi, isinni buxaaxih yuduuren.
Ciskiyyaahu, seeka kee Leewî mara mango ikkel kurra heeh, kulli marahaay aboonu waan rikek tan taama keenil yecee. Tohumuu, cararisan sadgat xayyoosaanam kee, laa kee illi mattacoy amaanah xiinaanamih astah qidaanahiyya xayyoosaanamaay, YALLIH Qibaadah-Qarih addal aban qibaadat yangaleenimiiy, woo Qibaadah-Qarik mango culmal Yallah fayla kee candu gacsaanam taamah keenih yecee.
Ciskiyyaahu isi illi kee wadarak, kulli maaca kee magrib waqla, cararisan sadgatah qidan saq acayuk yeneeh; tohuk kalah kaadu sabti ayroh qiid kee alsi bila saakih qiidiiy; tonnah kaadu gersi qiidway Yallih xintol tanihiyyah inkih sadgatah saq acayuk yen.
Malik Ciskiyyaahu kaadu Yarusalaamal yan marak iyyeemih, «Seeka kee Leewî-mari kulli waqdi Yallih xinto aba inta taamat akah gacan innah, keenih taguude galto keenih baaha» iyye.
Yarusalaam mari toh yoobbe waqdi, sissikuk darok tayse daro kee qinabaay saliidiiy malab kee buqreh addal ubukka 'ye murtik tayse exxa keenih yeceen. Tonnah kaadu, isinnih luk suggu 'yeenimik taban haytoh af inkih keenih yeceen.
Yuudâ magaaloolil suggu 'ye mari isinnih luk sugen laa kee illik taban haytoh af kaadu keenih yeceen. Toh lih kaadu, YALLIH migaaqal mattacoh rikeek daaniseenih sugen duyyek taban haytoh af keenih yeceen. Too duyye ittin amol haak koomâ-gide aben.
A mattacoh macuw sidochaytoh alsa tekke saaku baahaanam qimbiseenih, affara alsa baahak sugen.
Malik Ciskiyyaahu kee kay gubal taamita mari, mattacok tontocowweh gide yublen waqdi, YALLA fayliseeniih kay mara kaadu fayliseenih.
Malik, seeka kee Leewî-mara «Mattacok sittin bagul haak koomâ-gide akah raqtem macaay?» ken essere waqdi,
Saadukuk rade kaxxa seekiy migaaqah Qadarya deqsitahiyya kaak iyyemii, «Ummatta mattaco YALLIH Qibaadah-Qari bahteemih sabbatah, maaqok duddam taniih fultem kaadu elle tan. YALLI isi marat barkat heemih sabbatah, taham inkih raqteh tan» iyye.
Tonna-leemiik Malik keenik elle iyye innal, YALLIH Qibaadah-Qaril duyye edde daanisan arac bicseeniih;
ummatta elle haytaamak mattaco kee tabanhaytoh af tokket daanah keenih hayte. Too duyyek dacayrih abbah Konanyaahu deqsita Leewih yooboke num heeniih; kay gubal kay toobokoytay migaaqah Simqi deqsitahiyya heen.
Ken gubal taamitu waa Leewih yooboke labhak tabna num heen. Woo mari migaaqah Yaciyel kee Qadadyaahu kee Nacat kee Qasahel kee Yerimot kee Yoodabad kee Alyel kee Yismakyaahu kee Macat kee Banaaya deqsita marak ten. Tah inkih absissem, Malik Ciskiyyaahu kee sek Qadarya deqsita kaxxa seekih yen numuk ten.
Leewih yooboke Imna deqsita numih baxay migaaqah Koore deqsita Yallih Qibaadah-Qarik ayrô-mawqa le kabut raqta afa dacrisak yeneeh; Yallih migaaqal baahan mattaco kee wohim elle kuran innih abbootan usuk luk yen.
Gersi magaalooliy seeka elle sugtehiyyal too taamal Leewih yooboke mari meqe'nnah kaa cate. Too maray kaa catehiyya migaaqah Qadan kee Minyaamin kee Yaasuwa kee Samaqya kee Amarya kee Sekanya deqsitak yen. Oson, keenik taama elle tani'nnal, keenik kaxxih Leewih yooboke marak qunxam kee kaxxaamak tu raaqe'kal, maaqo missal keenih meklen.
Oson labhak karmak soddomut yan mara kee wohuk fula le maray Yallih Qibaadah-Qarih addah taama kulli saaku luk yenehiyyah, oson luk yenen taamah caddol, inkih ken afto keenih yecee.
Seeka isi taama gulub-gulubul baxsimma 'teh abak sugteeh; Leewih yooboke marah tu gactekiiy, qumrik labaatanna gufeenik sarra, butta-buttah gacca 'yeenih abak sugen. Too marah inkih ken afto yecee.
Oson yakkeenimik, isinni kee isinni xaylooy agabu migooqa isinnik yuktubeenih; toh akah abeenim, woo mari inkih imaanak gexxaamah taahirik isinni abbaxuk sugeenimik ten.
Tonnah kaadu, too mari ken magaaloolik dariifal tan gaandoodil sugte seekay Haaruun abuusat loowoh yanihiyya kee, Leewî-kedoh yooboke maray migaq akak yunkuttubehiyyah inkih maaqo yaceenimih taama luk yen.
Ciskiyyaahu inkih tan Yuudâ-baaxol YALLAY kay Dagelta kinnihiyya kicnaah kay garil cakkik loowinta taamah taamite.
Usuk, Yallih Qibaadah-Qarih abba haa taama kee Yallih xinto elle inta'nnal abe taama inkih, isi Dageltah baguuk abak yeneeh; kalah kaadu Yallih qibaadat dibuk yan numuk ten. Tohuk gexxaamah abinnaan taama inkih missat kaah gacte.

Ciskiyyaahu Yallah ahim baguuk abak sugek sarra, Assuuriyah malikiy Sanceerib deqsitahiyya Yuudâ-rasu warare. Gaso maroh edde ten magaaloolit maro hayya heeh sarrak, qaskarak, «Woo magaalat maroh tan gasoosak iggilaay addah cula» iyye.
Ciskiyyaahu, Sanceerib Yarusalaam yabbixem faxam yuble waqdi,
kaa kee kay gubal taamita mari magaalak irol sugte buyyitte inkih alfeeh, darah oobak sugte lee kaadu oobe kale. Woh akah abeenim, Yarusalaam magaala xayyowwa haan waqdi lee akah gee waan innah keenik aben. Malik Ciskiyyaahuh gubal taamita, mari mango mara is lih hayya heeh, magaalak iroh gexxa leelwah raceynaani inkih alfeenih. Tohuk gexxaamah lee magaalak afah gexak maraaqinna.
Sarrak Ciskiyyaahu magaalat maroh tan gasoosa yuqusbuuseeh; woo gasoosah amol fayya le aroocay xeri'kkel tanim akak yableenihiyya bicse. Kalah kaadu magaalat qusba gasoosa maroh hee. Too magaalah koosit tonnal abe. Yarusalaamak ayrô-mawqa le kabut raqta baaxoy ramma luk sugtehiyyal burtak kibakaay, koositih xiseenih sugen arooca yuqusbuuseh. Toh lih kaadu gob kee silaacak mangom bicsiise.
Ciskiyyaahu kaadu, magaalal yen mari ken abbootanih gubat gacoonuh, qaskar abbobti doore. Too marah inkih magaalak culmak bacarih yan aracal seeco abeeh, tannah axcuk ken agiirisak yen. Keenik iyyeemih,
«Abtaanamal digga 'xicaay agaagul akak caba; Assuuriyah malik kee usuk miraacisa qaskarak mameysitinaay niya haysita. Kay qaxat yan marak ni qaxat yan mari qandeh yayse.
Usuk catoh sahdaytu leeh; nanu catoh YALLAY ni Dageltah yani lino. Ni aftok qeebi neh abtu waytam kaa» keenik iyye. Ummatta ken malik a yaabat yaabam toobbe waqdi niya keenit gacte.
Sanceerib kee kay qaskar Laakis deqsitta magaalal yanin waqdi, ahak gubal tan farmo Ciskiyyaahu kee Yuudâ maray Yarusalaam magaalal kaa lih yanihiyyah ruube. Farmoh ruube abbobti keenik inteemih,
«Assuuriyah malikih yan Sanceerib siinik iyyaamah: Yarusalaam magaalay maro edde haynek addal yan maraw, amo elle miqtoonum macaay?
Ciskiyyaahu, ‹YALLAY ni Dageltah yanihiyya Assuuriyah malik le qandek nee catele› siinik iyya'mmay, numma makkalina. Ciskiyyaahu sin ganam faxaah, bakar kee qululuh rabtaanam siinik faxa.
Yallih sadgat elle aban arooca kee diyaarah arooca bayisseeh; sarrak Yuuda kee Yarusalaam marak, ‹Qibaada kee qerto qeerisiyya dibuk inki aracal aba› intem kaa» keenik iyyen.
«Yi kaxxa abbobtih daban kee yi dabaanal mango baaxoh maral bahnem maabbitoonuu? Assuuriyah malikih gabak isi mara catte yallitte maay tan?
Ta gid takke baaxooxah yallitte ni gabak ken mara catte saaku maay lee? Hay tonnal, sin yalli sin catelem mannal siinit celtaa?
Ciskiyyaahu sin duquuruse waay, gitak sin ayyaaqe waay. Kay yab maamanina. Assuuriyah malikih gabak ahaydumah faxe baaxoh yalli sinam macatinna. Tonnah kaadu a sin yalli catoh siinih xiqu waam mali» 'yaanam keenik iyyen.
Assuuriyah malik ruube abbobti, Dageltah yan YALLA kee kay naqasuh yan malik Ciskiyyaahuk wohuk gactam iyyen.
Assuuriyah malik kaadu YALLAY Israayil doore Dagelta kinnihiyya elle xaafa warkat yuktube. Iyyemii, «Mango baaxoh yallitte isi mara yok macatinnaay, tonnah kaadu, Ciskiyyaahuh yalli isi mara yi gabak macata» 'yaanam yuktube.
Kay qaskar abbobti kaadu anay fayya haak Qibraan afat, gidaaral suge mari meysita'gidiiy niya keenik taddigille'gidih, magaala xayuk akah culan innah, tonnah tanim keenik iyyen.
Yarusalaam cata Yalla kee, gersi mari yalla iyyeh yaqbudeemiy gabak bicseeni, inki intit yublen.
Too waqdi Malik Ciskiyyaahu kee Amox baxa nabi Yasaqya Yalla kallaceeniih kaal weeqeeniih cato kaa esseren.
YALLI, malaykattu ruubeeh; woo malaykatti Assuuriyah qaskar abbobti kee qaskar qide. Assuuriyah malik tohut wacarriy kaa yibbixeeh, Assuuriya fan yuduure. Ayrok teena Assuuriyah malik, Yallih aftok yalla axcuk Yalla akke sinnim elle yaqbude qarih addal yan waqdi, kay xaylok tu seefit kaa qidde.
YALLI, Malik Ciskiyyaahu kee Yarusalaam mara, Assuuriyah malik kee gersi naqboytittek tonnal ken cate. Israayil ummatta ken cuggaaneh tan ummatta lih amaanah xiinise.
Mango mari Yarusalaam fan Yallah sadgat baahen. Ciskiyyaahuh kaadu tuxxiq le mattaco baahen. Tohuk gexxaamah too ayrook wadir, kulli rasih mari Ciskiyyaahu assakaxxayuk raaqen.
Toh edde tekke uddurut, Malik Ciskiyyaahu kaxxa biyaakah biyaakite. Rabi kaat xayyooweh suge. Too waqdi YALLA kallace. YALLI woo biyaakak qaffootu waam kaa taybulle asta kaah yecee.
Tonna'mmay Malik Ciskiyyaahu YALLI kaah abeemil, YALLAH candu gacsaamak kaxxiiniteeh; tonna-leemiik kay kaxxiinah sabbatah, YALLI kaa kee Yuuda kee Yarusalaam baaxoh marat bagcarrite.
Sarrak Ciskiyyaahu kee Yarusalaam mara YALLAH rammiteeniih; tonna-leemiik Ciskiyyaahu addunyal yanim fan YALLI woo ummatta madigaalinna.
Malik Ciskiyyaahu kaxxa gaddaali yekkeeh; ummatta kaxxam kaa tessekexxe. Dahab kee lakqooy bilqah haan xeetiy limo gibdihiyya kee caxâ-sifa akak inxicca 'yaanamaay goobwa kee kalah kaadu raqqa 'te duyye elle daanisan golitte bicsiise.
Toh lih kaadu, darooy, qinab xaylok bicsen kamri kee, caxâ xaylok bicsen *zeyti (saliid) inkih edde daanisan makdan bicsiiseh yen. Laa edde gaca arac rikeek luk yen. Tonnah kaadu illih hee gaso rikek luk yen.
Yalli kaxxam mango gadda kaa yeceeh yeneeh; tohih sabbatah mango magaalooli xiseeh, laa kee illiiy gersi midir xaame.
Ciskiyyaahu Gicoon buyyih leek daga raqta afa aliffa heeh, woo lee dagga hee caraatak Yarusalaam magaalah gidaarittek adda gacca 'teh darah akah gexxa innah abe numuk ten. Usuk abba heem inkih kay gabal bicteh.
Baabelon rasuk temeete farmoytit woo baaxol tekkeemiy duma suge waytehiyya esseraana'gidih yemeeten saakuuy kinnih, Yalli usuk kinni num yable'gidih, isih faxem abitay, kaa iyye.
Wohuk kalah taniimiy Ciskiyyaahu abehiyya YALLAH abe qibaadah agantah, Amox-Yasaqya Yuble Wacyih Kitab kee, Yuuda kee Israayil Malikwah Aydaadih kitaabal tan.
Ciskiyyaahu rabe saaku malikwa elle yaaguqen aracak fayya le aracal kaa yoogoqen. Usuk rabe saaku inkih tan Yuudah ummatta kee Yarusalaam mari inkih kay magaqah massakaxxah yemeete. Kay aracal kay baxi Manasse malik yekke.

Manasse malik yekke saaku qumrik taban kee namma karmat yen. Sarrak Yarusalaam magaalal kontom kee koona sanatah malikih suge.
Manasse, Israayil-mari yamaateemik naharal woo baaxol suge maray YALLI yeyyeeqehiyya edde asak sugen umâ-yabulih-tan-taama kataateeh; YALLAL dambi lem baahe.
Kay abba Ciskiyyaahu bayseh suge aroocay diini-maleela qibaadah luk sugtehiyya wadir nammeyhaak bicse. Baqal elle yaqbudeeni'gidih sadgat elle aban arooca bicse. Aseera deqsittaamay yaqbudeenihiyyah astah heenih sugen gurumuuda soolise. Manasse cutuuka kaadu edde aqbuduk yen.
YALLIH Qibaadah-Qarih addal, diini-maleela taqbudeemih sadgat elle aban arooca bicse. Woo sadgat arooca elle bicsem, YALLI duma, «Yarusalaamal kulli way yi qibaada elle takke'gidih doore araca» akak iyye aracak ten.
Qibaadâ-Qarih-gasok adda le kabuk namma daaratal inkih, cutuuka elle yaqbuden arac bicse.
Girat isi lab-xaylo sadgatah Hinnom-Goloh addal qide. Ramli qidiyya kee sicri taamah haysiteeh, ginnili kee kalluwallel takku-waytam essere. YALLAL kaxxa dambi lem baaheeh; YALLIH naqbi kay sabbatah lafitak lafte.
Yallih Qibaadah-Qarih addal gabak bicsen ceeloy yaqbudeenihiyya hee. Woo ceelo elle heem, Yalli Malik-Dawud kee Suleemanak, «Yi qibaada kulli way elle takke'gidih, Israayil taban kee namma kedo elle tan rasuk inkih Yarusalaam addak doore araca» akak iyye aracak ten.
Yalli Dawud kee Suleemanak iyyemii, «Israayil mari inkih Muusay yi naqasuh yanih gabat keenih ruube amri oggoleenih too xinto intam abeenik, ken kaxxa abbobtih ecee baaxok ken mayyaaqa» 'yaanam iyye.
Takkay immay Manasse, Yuudâ mara, duma woo baaxol suge maray YALLI ken taagah woo baaxok yeyyeeqehiyya abak sugen dambik lafita dambit ken asise.
YALLI, Manasse kee Manassê-marak, «Ahat maasina» 'yaanam iyyeh immay, oson woh moggolinnon.
Tonna-leemiik YALLI Assuuriyah qaskarih abbobti Yuudâ rasu akah yabbixen innah abe. Too mari Manasse yibbixeeniih, sanat santiita kaak hayyaay nacaasak bicsen silsilatat uxuyya kaa heenih, Baabelon rasu fan kaa been.
Tokkel too marih gabat biyaakite saaku, YALLAY kaak duma usuk akak rade kay kaxxa abbobti doorehiyyah rammiteeh, isi Dageltal yuduureeh catoh kaa kallace.
YALLI, Manasse abe dooqa oggoleeh, Yarusalaamal akah suge malikih gaca'gidih, Yarusalaam fan kaa gacse. Tohuk gexxaamah Manasse, YALLI dibuk Yalla kinnim yeexegeh.
Tohuk lakal Manasse, Dawud-Magaalak irol ayrô-mawqa le kabut raqta baaxol goloh addal yan Gicoon buyyik xabba haanamaay Kullum-Culma deqsita arac kee, magaalak Qoofal deqsitta exxah deraafih amma 'yaanam tan baaxol sugte gasoosa yuqusbuuseeh; xexxaarah duma akah sugte innak fayya hee. Yuudâ-magaalooliy gasoosa maroh edde tanihiyyal inkih dacayrih qaskar-abbobti hee.
Yallih aftok aqbuduk suggu 'yen duyyeeya kee gabak bicsen ceeloy Yallih Qibaadah-Qarih addal isih heeh sugehiyya wokkek kaleh. Kalah kaadu, diini-maleela taqbudeemih sadgat elle aban aroocay Qibaadâ-Qari elle yan koomah amol tenee kee, tonnah kaadu, Yarusalaamak gersi aroocal tenehiyya wokkek kaleh. Woo duyye magaalak iroh eyyeqqa heeh baaxot qide.
YALLAH sadgat elle aben mansaf yuqusbuuseh. Tokkel amaanah xiinaanamih astah aban sadgoota kee YALLAH fayla elle gacsa sadgoota abe. Yuudâ-rasih marah inkih YALLAY Israayil doore Dagelta kinnihiyya uqbuda 'yaanamih amri yaceen.
Ummatta Yallih Qibaadah-Qarik kalih aroocay fayyat raqtahiyyal sadgat abak sugteh immay, YALLIH migaaqal abak sugen.
Wohuk kalah taniimiy Manasse abehiyyak Yalla fan abe kallaci kee YALLIH migaaqal kaa'lih yabte nabuwwah qangor inkih Israayil-Malikwah-Aydaadih kitaabal tan.
Malik Manasse abe dooqa kee Yalli woo dooqa kaak elle oggole'nnaay; toobitaamak duma dambi kee umaanek abeh gide inkih Nabuwwah-Aydaada deqsita kitaabal yan. Usuk toobitaamak duma, bicsiiseh suge diini maleela qibaada elle abta aroocay fayyat raqtahiyyaay, Aseera deqsittaamay yaqbudeenihiyyah astah heenih sugen gurumuuda elle soolise arooca kee, gabak bicsen duyyeeyay yaqbudeenihiyya elle hee arooca inkih, kaadu woo kitaabal yan.
Manasse rabe saaku malikwâ-gasol kaa yoogoqen. Kay aracal kay baxay migaaqah Amon deqsitahiyya malik yekke.
Amon Yuudâ-rasul malik yekke saaku qumrik labaatanna kee namma karmat yen. Yarusalaam magaalah addal namma sanatah malikih suge.
Amon isi abbah raatat gexak, YALLAL dambi lem baahe. Kay abba aqbuduk suge xeet kee cooxuy gabak orra heenih bicseenihiyya inkih yuqbude.
Takkay immay kay abbah innah, rammita numuy YALLA fan yaduurehiyya makkinna. Dambi abittoh isi abbak lafitta axcuk suge.
Amon gubal saqoltih yan mari kaa qidaamal malse. Too mari ayrok teena malik isi qaril yan waqdi, amma 'yeenih kaa qiden.
Yuudâ-mari kaa qidaamal malse mara inkih qideeniih; kay baxa Yoosiyaahu kay lakal malikih heen.

Yoosiyaahu naharak Yuudâ malik yekke saaku bacra karmat yen. Soddom kee inki sanat Yarusalaamal malikih suge.
YALLI kicna taama abak yen. Isi kaxxa abba Dawuduk kaxxih Yallih gita kataatak yeneeh, agaagul sinnim Yallih xinto intam abak yen.
Malik yekkeemih bacarhaytô sanat gufe saakuy qunxa furraynuh yanihiyya isi kaxxa abba Dawuduk kaxxih, Yallih qibaadat gace. Affara sanatak lakal, diini-maleela qibaada elle abak sugte aroocay fayyat raqtahiyya baysam qimbise. Aseera deqsittaamay yaqbudeenihiyyah astah heenih sugen gurumuuda kee, tohuk kalah tan duyyeeyay Yallih aftok aqbuduk suggu 'yeenihiyya baysam qimbise.
Baqal akak iyyaanamay yaqbudeenihiyyah heenih sugen sadgatih arooca kee too aroocak garil sugte qaydarus elle qeerisan mansafwa, kay foocal, bayissaay bututtukka heen. Aseera deqsittaamay yaqbudeenihiyyah astah heenih sugen gurumuuda kee, wohuk kalah tan duyyeeyay xeet kee cooxuk bicseenihiyyay Yallih aftok aqbuduk sugeenihiyya bututtukkay riira abba heenik wadiril, woo duyyeh qibaadah sadgat abak suge marih kabril caxen.
Woo duyyeeyay yaqbudeenihiyyah seekah luk sugen marih lafoofi kaadu woo duyyeh qibaadah sadgat elle abak sugen mansafwal cararisen. Tonnah abak, Yoosiyaahu Yuudâ rasu kee Yarusalaam duma akah suge taahiriino gacse.
Tohut macabinnaay, a taahiriino bisoh beyak, Manasse kee Efrayim kee Simqaan kee, tonnah kaadu, Naftaalî rasuk kilbat le kabut raqta baaxoh amma 'yaanam yan rasu fan enna 'ta magaalooli kee aroocal sugga 'te duyyeeyay Yallih aftok aqbuduk sugeenihiyya bayseh.
Inkih tan kilbat le kabut raqta Israayil baaxol sugga 'te duyyeeyah heen sadgatih-aroocak kee, Aseera deqsittaamay yaqbudeenihiyyah astah heenih sugen gurumuuda kee, gabak bicsen duyyey yaqbudeenihiyya bututtukkaay riira abba hee. Too duyyeh qibaadah qaydarus elle qeerisak sugen arooca kaadu riira abe. Tohuk gaba kale waqdi, Yarusalaam magaala fanah yuduure.
Malik yekkeemih taban kee bacarhaytô sanat gufe saaku, inkih tan baaxo kee YALLIH Qibaadah-Qari taahir abeeh; sugga 'te duyyeeyay Yallih aftok aqbuduk sugeenihiyya ragid cabsiiseh. Tohuk gaba kale waqdi, YALLIH Qibaadah-Qari nagay bicsaana'gidih, sidiica num ruube. Too sidocuy ruubehiyya Axalyaahû-Safan kee Maqseyaahu deqsita numuy Yarusalaam magaalak xintoh abbah yenehiyya kee Yowaacád-Yowaca deqsita numuy tikki 'taamah kutbeh abeenah yanihiyya ruube.
Leewih yooboke maray Yallih Qibaadah-Qarit dacayrih sugehiyya wokkel gaaboyse lakqo Cilkiyya deqsita kaxxa seekih gabal heen. Too lakqo akak gaaboyseenim, Efrayim kee Manasseey raqqa 'te kilbat le kabut raqta baaxo kee, tonnah kaadu, Yuuda kee Benyam kee Yarusalaam magaalah marak ten.
Sarrak a lakqo Yallih Qibaadah-Qarih bicsa gabal akak heen maral yeceen. Too mari too lakqo qari bicsa marah yeceen.
Cooxuk duyye bicsa mara kee Yallih Qibaadah-Qari xeetik bicsa maral yeceeniih; too mari xeet edde xaamen. Cooxuk duyye bicsa mari kaadu Qibaadah-Qari bicsan coox edde xaamen. Yoosiyaahuk duma sugte Yuudah malikwa, a qari edde xisen xeet kee coox gaba kaltem abalih tibbat sugen.
A qarih xisne abe mari amaanat kee digga le marak ten. Leewih yooboke marak affara num oson aben taamak amo wagitak ten. Too affara numuk namma num migaaqah Yacat kee Qobadya deqsitak ten. Maraari deqsita gulubuh aabakuk yenen. Gersi namma numuh tu gactekiiy, migaaqah Zakariyya kee Masullam deqsitak yenen. Kohat deqsita gulubuh aabakuk yenen. Leewih yooboke mari yakkeemiik fayla wagga haytaamal dudda le ixxiga le marak ten.
Wohuk kalih mariy Leewih yoobokehiyya xisne edde aban duyyeh beyto kee, mango qaynatah tan taamat yan marih amô-wagittot yenen. Wohuk kalah yan mari kaadu taamak tekkeemih kutbe kee Qari dacayrit yenen.
Ayrok teena duyye edde daanisan golik lakqo ayyaaquk sugen waqdi, Cilkiyya YALLIH xintoy Yalli Muusal oobisehiyya elle tan kitab gee.
Too waqdi malik-buxak kutbe-abeenah yen Safan deqsita numuk iyyeemih, «Yallih xinto elle tan kitab Qibaadâ-Qarih addal gee» iyyeeh; sarrak woo kitab kaal yecee.
Safan woo kitab malikil bee. Malikik iyyeemih, «Kok gubal yan mari atu keenik aba intem abeeniih,
YALLIH Qibaadah-Qarih addal sugte lakqo beeniih, taama aba mara kee ken taamak amo wagita marih gabal heen.
Cilkiyya kitab geeh, woo kitab kol baaheeh; ah kaa» inxicca 'yeeh kitaabal tenem malikih yikriye.
Malik a kitab iyyam yoobbe waqdi, hagga 'yeh wariggah saro isik edde qanxise.
Sarrak ahaak gubal yan amri, Cilkiyya deqsita numuy seekih yenehiyyaay, Safan baxa Acikam kee, tonnah kaadu, Miikayhu baxa Qabdonuuy, malik buxal kutbe-abeh suge Safan deqsita num kee malik buxal malik kaadintuh yen Qasaaya deqsita numul yecee.
Keenik iyyeemih, «Gexay yoo kee Yuuda kee Israayil ummattal tanim naaxige'gidih, YALLAL fayu yoh essera. A kitaabal taniimih maqna nagay ismitay ama. Ni kaxxa abbobti a kitaabal yan Yallih yab abe weenimih sabbatah, YALLAK naqbi nee geeh yan.
Cilkiyya kee too mari, malik keenik elle iyye'nnal, Culda deqsitta barray nabih tenehiyyay Yarusalaam magaalak qusbih xisen exxal buxa luk tenehiyya fan gexeeniih fayu esseren. Tet baqli Sallum deqsitak yeneeh, kay abbak migaaqah Tikwa axcuk yenen. Kay abbah abba Carcas deqsitak yen. Sallum Yallih Qibaadah-Qaril edde gacan sartanak amo wagitak yen. Too mari ta nabih tan barra fan yemeeteenih malik keenil ruube farmo teetih warsen.
Too waqdi is keenik inteemih, «Malik fanah uduuraay, YALLAY Israayil doore Dagelta kinnihiyyak obtem kaah warisa.
‹Yarusalaam kee teetil yan mara digaaleyyo. Ama kitaabay koh yikriyeenihiyya elle inta'nnal bala oobiseyyo› iyyah yan.
Kalah kaak intaanamahaa, ‹Toh akah abu waam, oson yoo cineeniih, xeet kee cooxuk isinni gabak bicsen duyye yaqbudeeniih; anu inqibba haam aban. Yi naqbi Yarusalaamal oobeh ikkal, ahaysa maxamaca› 'yaanam iyye kaak inxica» inte.
Qagitteh, «Malik tiyah tu gactek, YALLAY Israayil doore Dagelta kinnihiyya kaak iyyaamahaa, ‹Atu a kitaabih yab oggolteeh,
toobitteeh, yoh rammitte. Yarusalaam kee Yarusalaam maral baahu waam toobbe waqdi, nadaamah sara isik qanxisseeh weqteh. Too waqdi abteh tan dooqa kok oggoleh.
Tonna-leemiik Yarusalaam magaala kee teetil yan marat abu waah an digaala atu addunyal tanim fanah maaba. Atu tanim fanah ku baaxo amaanah xiineleeh; amaanah koo xiiniseyyo› 'yaanam YALLI kaak iyyem kaah warisa» 'yaanam farmoh keenil gacisse.
Too mari too farmo luk malik fan yuduure.
Sarra ta farmo yoobbe waqdi, Malik Yoosiyaahu, Yarusalaam kee Yuudâ rasuk abbobtih yan marah farmo ruube.
Too mari yemeete waqdi, gabat ken luk YALLIH Qibaadah-Qari fan gexen. Ken lih seeka kee Leewih yooboke mara kee raqqa 'te ummatak gaddaliiy baacoyta axce'kal yakkeenimiik, inkih tokke gexen. Too ummat inkih elle gaabowte ikkel malikii, a kitaabay Qibaadâ-Qaril geytimahiyyal yan yab keenih yikriye.
Sarrak malik elle soola qamiddih garil solla 'yeh, «YALLIH amri oggoluh, Yalla kee xagana culah an. Too kitaabal elle enna 'ta innal, YALLIH xinto kee amri inni afqado kee dudda haamal abeyyo» 'yaanam axcuk qahdi cule.
Benyam mara kee Yarusalaamal suggu 'ye mara aham abu waamah xagana culse. Tonna leemik Yarusalaam mari Yalli ken kaxxa abbobti lih heeh yen qahdih faxximma 'taamah amrisimen.
Malik Yoosiyaahu Israayil mari bicseh suge xeet kee cooxuk bicsen duyyey ableh umahiyya ken rasul bayseh. Isih addunyal suggu 'yem fanah ummatak, «YALLA uqbuda» axcukuuy, ken kaxxa abbobti doore Dageltah fan ken gacse.

Malik Yoosiyaahu Yarusalaam addal Elle-Tatriyyi-Qiid YALLIH cormatah yessekexxeeh too ayro qiidih ase. Sanatak naharsi alsak taban kee fereyhaytoh ayro too qiidih saqa qiden.
Seeka YALLIH Qibaadah-Qarih addal qiddi taama abta'gidih abbootan keenih yecee. Niya keenit gacta'gidih, aytikuma keenih abe.
Tonnah kaadu, Leewih yooboke maray YALLIH garil taahirik yan mara kinniih Israayil ummat Yallih diini barisak yenehiyyah a taama elle aban inna warse. Keenik iyyeemih, «Yallih Qahdih Sandug, Suleeman xise Yallih Qibaadah-Qarih addal haa. Tahak wadir a sandug aracaak arac quukah mabena. Takkay immay, YALLAY sin Dageltah yani kee Israayil ummatay kay marah kinnihiyya ukduma.
Dawud kee kay baxa Suleeman duma sin elle kurte innal, gulub gulubuh gacca xicay, Yallih Qibaadah-Qarih taamah, mariiy isi arac siinik yabbaxay.
Israayil ummatak kulli buxah cato takkeeni'gidih a taamah bical gaca.
Elle-Tatriyyi-Qiidih maraaqe sadgatah qiddaanama. Tahaysa taahirik gacca xicay sadgatah qidan saqa missoysa. Toh abtan waqdi, Israayil mari YALLI Muusal oobise xinto intam abelon» keenik iyye.
Tokkel sugte ummatta Elle-Tatriyyi-Qiidih sadgatah qidda'gidih, Yoosiyaahu isi midirik soddom alfi maraaqe kee girgirwak yeceeh; awurwak kaadu sidiica alfi yecee.
Kay gubal ten doolat abbobti kaadu isinni le kabuk ummat kee seeka kee Leewih yooboke marah sadgat migaaqal laa yeceeniih; tonnal Cilkiyya kee Zakariyya kee Yaciyeliy Qibaadâ-Qarih abbootan luk yenehiyya tittat illi kee wadarak namma alfi kee lica bool sadgatah seekal yeceen. Kaadu sidiica boolih awur gaabossa heenih sadgatah seekal yeceen.
Toh lih kaadu, Leewih yooboke marak Konanyaahu kee kay toobokoy Samaqya kee Netanel deqsittahiyya kee, Casabya kee Yaqiiyal kee Yoodabad deqsita maray abbobtih yenehiyya, is le kabuk illi kee wadarak koona alfi baahen. Kaadu awurwak koona bool baahen. Sarra sadgatah Leewih yooboke marih gabal heen.
Tonnal Elle-Tatriyyi-Qiidih yacoonu waan sadgatih bicak gaba kaleenik wadir, seeka kee Leewih yooboke mari, malik keenik elle iyye innal, kulli numuuy isi arac keenik yibbixe.
Yesketten illi kee wadar yusguudeenik lakal, arab mayyuq Leewih mari abe. Seeka yusguuden saqih qabal, sadgat elle aban aracal rifte.
Sarra cado akak carrisan sadgatih mattacoh qaada ummattâ-gabal heenih; too mari gulub-gulubuh baxsimma 'yeh, too sadgat YALLI Muusal oobise xinto elle inta innal, YALLAH xayyoosen. Tonnah kaadu yesketten awurwa sadgatah xayyoosen.
Leewih mari Elle-Tatriyyi-Qiidih sadgat, madqa elle inta innal, solal alaysen; taahirik yan sadgat buuti kee distil alassa heenih ummatah sissikuk keefen.
Tohuk gaba kalen waqdi, Leewih mari isinni kee Haaruunuk rade maray seekâ-nasab lehiyyah cado bicsen. Toh akah abeenim, seeka bari tikka 'yam fanah carrisan sadgat xayyoosak, xayta cararisak sugen.
Leewih marak Asaf gulubut raaqa maray Yallih fayla abahiyya dumaak Dawud kee Asaf kee Heeman kee Yedutun keenih heeh suge aracal gacen. Yedutun Malik Dawuduh Yallak temeete farmo baahak yen nabik ten. Qibaadâ-Qarih afal dacayrih mari isi arac macabinnay dacayrit elle yeedeeh; Elle-Tatriyyi-Qiidih taama Leewih mari ken aftok keenih abe.
Tonnah abak too ayro, Malik Yoosiyaahu ken elle amrissa hee innal, too qiid missal aben. Elle-Tatriyyi-Qiidih assakaxxiyya kee cado akak carrisan sadgat tonnal missal aben. Too ayro abba heenim inkih, YALLIH qibaadah aben.
Tokkel too saaku gaabowwa 'ye mari Elle-Tatriyyi-Qiid kee Kamiir-Sinni-Gaqamboh Qiid malcina ayroh tokkel abak sugen.
Nabi Samuwel ayrok wadir, a xaqan le Elle-Tatriyyi-Qiidih asen ayro masuginna. Malik Yoosiyaahuu, too saaku seeka kee Leewih yooboke maraay Yuuda kee Israayil-rasuk yemeete mara kee Yarusalaam magaalah mara luk, qiid elle abe innal, kaak duma sugte malikwa inkinnah abteh masuginna.
Taham edde tekkem, Yoosiyaahu edde reede taban kee bacarhaytô sanatak ten.
Malik Yoosiyaahu tahak gaba kalla hee saaku, Masri malikiy migaaqah Nako deqsitahiyya gaaduh Karkamis deqsitta magaalay Furaat weeqaytih xaqul tenehiyya fanah yemeete. Yoosiyaahu toh yoobbe waqdi, a qeebik kaa raaqisam faxe.
Takkay immay Nako woo qangaral farmo kaah ruube. «A gaaduy abam faxahiyya edde abam faxam koo hinna. Ku qeebih mamattiyyo'mmay, inni naqboytiitit qeebi abam faxa. Ta qeebit Yalli yok isissika iyye. Yalli yi xaqul yan. Tonna-leemiik a tiyal saduh yol magacin. Toh cintek, Yalli koo baysele» 'yaanam kaah ruube.
Takkay immay Yoosiyaahu qeebi kaat abaamal malseeh; tonna-leemiik Yallih yaabay Nako kaah warsahiyya cinna heeh qeebi gexoh ugte. Sarrak Magiddo deqsitta booxa fanah, kaa yaaxigeenimik aki num cella heeh, carbih gexe.
Qeebi rade waqdi, Masri mari qideh yan gaysê-baxat uma innah mudduume. Isi qaskarak, «Gaysê-baxi kaxxam yoo biyaakek, buxa fanah xayuk yoo beya» iyye.
Edde suge gaarik kalla kaa heeniih, nammeyhaytô-gaarit korissa kaa heenih Yarusalaam fanah kaa been. Wokkel rabeh; malik kee malik buxah mara edde yaaguqen kabri aracat kaa yoogoqen. Yuuda kee Yarusalaam ummat yakkeenimik rookat kaah sugen.
Nabi Ermiyaas nadaamah yan qadar kaah abe. Tohuk wadir Israayil rasul kaah rookitan saaku, agabu kee labha a qadar edde haytam qaadah haysitteh raqte. Woo qadar, rookâ-qadar elle gaaboysan kitaabal geytima.
Yoosiyaahu abba heemik YALLAH abe qibaada kee Yallih amri elle oggolak suge inna kee, tonnah kaadu, qimbooy ellecaboh usuk abba heem inkih, «Israayil kee Yuudâ-Malikwah Aydaada» deqsita kitaabih addal tan.

Yuudâ-mari kay baxa Yowaacad dooreeniih, Yarusalaamal malik yakke'gidih kaa yuskuten.
Yowaacad Yuudâ-malik yekke saaku, labaatanna kee sidooca sanatat yen. Yarusalaam magaalal sidiica alsa malikih suge.
Nako deqsita Masri-malik xabba kaa heeh seewah kaa bee saaku, kay reeda gaba kalte. Nako Yuudâ-marak sidiica alfi kee affara boolih kiilo qado lakqok beeh, soddom kee affara kiilo dahabak gabbarah ken mekelsiise.
Nako, Yowaacad toobokoytay migaaqah Elaakim deqsitak yenehiyya Yuudâ-malik abe. Migaq kaak korseeh Yahoyaakim kaak iyye. Yowaacad Masri fan seewah bee.
Yahoyaakim, Yuudâ-malik yekke saaku qumrik labaatanna kee koona karmat yen. Sarrak Yarusalaam magaalal taban kee inki sanat malikih suge. YALLAY kay Dagelta kinnihiyyal dambi lem baahak suge.
Nabkadnessar deqsita malikiy Baabelon malikih yenehiyya Yuudâ-baaxo warare. Yahoyaakim nacaasak bicsen silsilatat uxuyya heeh, Baabelon fan seewah kaa bee.
Sarrak too malik YALLIH Qibaadah-Qaril sugte duyyek tu takkem Baabelon fan dannabah beeh, isi qarih addal hee.
Wohuk kalah taniimiy Yahoyaakim abba heehiyyak umâ-yabulih tanim kee aaminnaanimiy edde asehiyyah agantah, ‹‹Israayil kee Yuudâ Malikwah Aydaada›› deqsitta kitaabal tan. Kay lakal kay baxay migaaqah Yahoyaasin deqsitak yenehiyya malik yekke.
Yahoyaasin Yuudâ-malik yekke saaku taban kee bacra sanatat yen. Yarusalaam magaalal sidiica alsa kee tabna ayro malikih suge. Usuk kaadu YALLAL dambi lem baahe.
Sugum rade waqdi Baabelon malik yemeeteeh, Yahoyaasin Baabelon fanah seewah bee. YALLIH Qibaadah-Qaril sugte duyye kaadu dannabah bee. Sarrak Yahoyaasin qammiy migaaqah Xidkiya deqsitak yenehiyya Yuudâ-mara kee Yarusalaam marak malik abeh cabe.
Xidkiya malik yekke saaku qumrik labaatanna kee inki sanatat yen. Sarrak Yarusalaamal taban kee inki sanat malikih suge.
Too num kaadu YALLAY kay Dagelta kinnihiyyal dambi lem baahak sugeeh, nabi Ermiyaas kaa'lih edde yaaba YALLIH yab ankacisak mananna.
Baabelon-abbay Nabkadnessar deqsita Xidkiya malik abe saaku, kay yab yaabbu waamih tiyal, Yallih migaaqal dirkih kaa xibsiiseh suge'mmay, Xidkiya kay yab moggolinna. Fiirik geerah YALLAY Israayil doore Dageltah yanit baaqid mahannaay; toobitta 'yeh kaal yaduureenim cineh.
Tohuk kalah kaadu, Yuudah abbobti kee seekah abbobti Yalla cinna hayteh, cuggaaneh keenik yan mari edde ase umâ-yabulih-tan-taama inkih kataateeniih, xeet kee cooxuk bicsen duyyeeyah qibaadat gacen. YALLI isih taahir abe Qibaadah-Qari nadaasa aben.
Ken kaxxa abbobtiy oson akak radeenihiyya aqbuduk sugte Dagelti fiiruk geerah nabuwwa keenih ruubak sugeeh; too nabuwwa kulli way keenit takku waytam naharal elle keenih warisak sugte. YALLI too nabuwwa keenih akah ruubak sugem, ken kee isi Qibaadah-Qari baatik cata'gidik ten.
Takkay immay Yalli ruuba Yallih farmoytiitil asuuluk keenil anqaasakaay Yallih yab maaqilak sugen. Ellecabol YALLIH naqabuy kaxxam gibdihiyya keenil oobeh; kay naqabuk num macattiiminna.
YALLI Baabelon-malikiy qeebit ken selu waahiyya keenit ruube. Too malik furrayna sella keenik heeh Yallih Qibaadah-Qarih addal sugte furraynah agantah sella keenik hee. Qunxa num takkuu, idoolite num takku, lab-num takkuu, say-num takku, num keenik macabinnaay, numuh keenik maracmatinna. Yalli makkook ta malikih gabal ken hee.
A malik Qibaadâ-Qarih addal sugte duyye kee, a qarik makaadanal sugte duyye kee, malik Xidkiyah buxal sugte edderra heemik tu macabinnay dannabah Baabelon fan orbise. Kay gubal sugte doolat abbobtih buxaaxi kaadu buubeeh, tonnah kaadu dannabah bee.
Magaalat maroh sugte gasoosa bututtukka hee. Magaalaay, Yallih Qibaadah Qariiy, magaalal suge doolat-buxaaxi kee addal akak sugte duyye cararise.
Rabak raaqe mara Baabelon rasu fan seewah orbiseeh; tokkel Fursi-malik reedda 'yam fanah, Baabelon malik kee kay marih gubal ken akdamuk sugen.
Nabi Ermiyaas iyyem tonnal tunguddube. Too nabi ah keenit akkelem duma keenih warseh suge. Iyyeemihii, «A baaxol malcina-tabanih sanatah num dabaaqah elle magacaay, baaxo affoofele» 'yaanam iyyeh yen.
Duma Nabi Ermiyaas, «YALLI annah tanim abele» axcuk edde yaabeh sugem numma takke'gidih, Fursi-malikiy Kooris deqsitahiyya edde dardaare naharsitto sanatat, isi baaxol enna 'ya marah farmo warsaana'gidih, sinam ruube. Kaadu, warkatal too farmo yuktubeh ruube. Toh abaamih fayxi kaat haytem, YALLA.
Too warkat axcuk teneemih,
«A warkatal yan amri taceem, yooy Kooris migaq leeh Fursi-malik kinnihiyya. YALLAY qaraanal yan Dagelta kinnihiyya inkih yan baadak abba yoo abeeh; Yuudâ-rasuk Yarusalaam magaalal kay Qibaadah-Qari xisaamih abbootan yoh yecee. Tonna'mmay ta saaku YALLIH maraw, tokke gexaay; YALLI muquk sin beyay» 'yaanam elle ten. Taham akkelem kaadu YALLI dumaak nabi Ermiyaas afat warseh suge.

Duma Nabi Ermiyaas, «YALLI annah tanim abele» axcuk edde yaabeh sugem numma takke'gidih, Fursi-malikiy Kooris deqsitahiyya edde dardaare naharsitto sanatat, isi baaxol enna 'ya marah farmo warsaana'gidih, sinam ruubeeh; kaadu warkatal too farmo yuktubeh ruube. Toh abaamih fayxi kaat haytem YALLA.
Too warkat axcuk yeneemih,
«A warkatal yan amri taceem, yooy Kooris migaq leeh, Fursi-malik kinnihiyya. YALLAY qaraanal yan Dagelta kinnihiyya inkih yan baadak abba yoo abeeh; Yuudâ-rasuk Yarusalaam magaalal kay Qibaadah-Qari xisaamih abbootan yoh yecee.
Kay ummattak, Yalli sin lih yanay! Tonna'mmay Yarusalaam fan gexxa xicay, YALLAY Israayil doore Dagelta kinnihiyyay Yarusalaam magaalal yanihiyya luk suge qari nammeyhaak xissaanamah idni siinih acee.
Yallih marak elle yanin marin rasuk isi baaxo yaduurem faxa mari yenek, ken cuggaaneh yan marak, isinni baaxoh akah yaduuren innah, cato keenih aba. Dahab kee lakqo kee, taama edde aban duyyeey, merraytu kee saq keenih ucuya. Tonnah kaadu, Yarusalaam magaalal Yallih Qibaadah-Qarih isinni fayxiik ruuban duyye mattacoh keenih ucuya. Ah tuktubem yoo Fursi-maliki» 'yaanam yuktubeh ruube.
Tohuk lakal Yuuda kee Benyam kedoh abbobtiiy, seekaay, Leewih yooboke mara kee, tonnah kaadu, Yalli fayxi edde hee mari inkih, YALLIH Qibaadah-Qariy duma yiddigilleh sugehiyya xisaana'gidih, gexoh bical gacen.
Ken cuggaaneh suge mari mango duyye catoh keenih yeceeh; lakqok bicsen duyyeey, dahabaay, taama edde aban duyyeeyaay, merraytu kee saq kee, kalah tan duyyey limo gibdihiyya keenih yeceen. Tohuk kalah kaadu, Yallih Qibaadah-Qarih isinni fayxiik ruuban duyye keenih yeceen.
Nabkadnessar deqsita malik, duma YALLIH Qibaadah-Qarik beeh suge mingilwa, usuk isih Yalla axcuk aqbuduk yen duyyeeyah qibaadah qaril heeh suge. Malik Kooris too duyye wadir woo qarik bahsissa heeh keenih gacse.
Malik Kooris too mingilwa bahsissa heeh Mitradat deqsita numih gabal hee. Mitradat qibaadâ-qarwak kadna gabat akak yan numuk ten. Too num too mingilwa lowwa heeh Sesbaxxar gabal hee. Sesbaxxar, Yuudâ-kedok abbah yan numuk ten.
Looweenih Sesbaxxar gabal heen duyyek, dahabak bicsen kaxxa sacnitte soddom akkuk ten. Lakqok bicsen kaxxa sacnitte alfi akkuk ten. Lakqok bicsen distitte labaatanna kee sagal akkuk ten. Dahabak bicsen qunxa sacnitte soddom akkuk ten. Lakqok bicsen qunxa sacnitte affara bool kee taban akkuk ten. Wohuk kalah tan duyye alfi akkuk ten.
Sesbaxxar kee kaak kalih maray duma seewah beenih sugeenihiyya, Baabeloonuk Yarusalaam magaala fan gexen waqdi, dahab kee lakqok bicsen mingilwak tittat koona alfi kee affara bool takkem luk gexen.

Duma seewah been marak rade marak, Yarusalaam kee Yuudâ rasu fan yuduure marih migooqa ah teeti. Ta mari akak rade mara yakkeemiik inkih, Nabkadnessar deqsita malik Baabelon baaxo fan seewah beeh suge. Too saakuk xabba haanam too baaxol baaxo caboytiitih sugen. Isinni baaxo gufen waqdi, kulli numuuy isi magaala fan keenik gace.
Keenik saqoltih tenem, Darabbabel kee Yaasuwa kee Nacmiya kee Seraaya kee Reelaaya kee Mordakay kee Bilsan kee Misfar kee Bigway kee Racum kee Baqna deqsita marak ten.
Elle sugen baaxok isi baaxo yuduure Israayil-marak-gulub-migaq kee mangah akkuk yeneenih gide ah teeti:
Farqos deqsita gulubuk yuduure mari namma alfi kee bool kee malcina-taban kee namma num akkuk yenen.
Safatya deqsita gulubuk yuduure mari sidiica bool kee malcina-taban kee namma num akkuk yenen.
Arac deqsita gulubuk yuduure mari malcina bool kee malcina-taban kee koona num akkuk yenen.
Facat-Mooyab deqsita gulubuk, Yaasuwa kee Yowab deqsita namma numih durruyyat tuduure. Too mari namma alfi kee bacra bool kee taban kee namma num akkuk yenen.
Qeelam deqsita gulubuk yuduure mari alfi kee namma bool kee kontom kee affara num akkuk yenen.
Dattuq deqsita gulubuk yuduure mari sagla bool kee morootom kee koona num akkuk yenen.
Dakkay deqsita gulubuk yuduure mari malcina bool kee lactam num akkuk yenen.
Baani deqsita gulubuk yuduure mari lica bool kee morootom kee namma num akkuk yenen.
Beebay deqsita gulubuk yuduure mari lica bool kee labaatanna kee sidiica num akkuk yenen.
Qadgad deqsita gulubuk yuduure mari alfi kee namma bool kee labaatanna kee namma num akkuk yenen.
Adonikam deqsita gulubuk yuduure mari lica bool kee lactam kee lica num akkuk yenen.
Bigway deqsita gulubuk yuduure mari namma alfi kee kontom kee lica num akkuk yenen.
Qaadin deqsita gulubuk yuduure mari affara bool kee kontom kee affara num akkuk yenen.
Aatar deqsita gulubuy kaadu Ciskiyyaahu deqsita migaaqal yaaxigeenihiyyak yuduure mari sagla taban kee bacra num akkuk yenen.
Bexay deqsita gulubuk yuduure mari sidiica bool kee labaatanna kee sidiica num akkuk yenen.
Yoora deqsita gulubuk yuduure mari bool kee taban kee namma num akkuk yenen.
Casum gulubuk yuduure mari namma bool kee labaatanna kee sidiica num akkuk yenen.
Gibbar deqsita gulubuk yuduure mari sagla taban kee koona num akkuk yenen.
Tonnah kaadu, dumah yan saaku Israayil rasuk mango magaaloolil kaxxa abbobti akak sugte marak, mango mari yuduure:
Duma Beetlacam deqsitta magaalal suge marak rade marak bool kee labaatanna kee sidiica num tuduure.
Duma Natoofa deqsitta magaalal suge marak rade marak kontom kee lica num tuduure.
Duma Qanatot deqsitta magaalal suge marak rade marak bool kee labaatanna kee bacra num tuduure.
Duma Qadmawet magaalal suge marak rade marak morootom kee namma num tuduure.
Duma Kiryat-Yaqarim kee Kafiira kee Beerot deqsitta magaaloolil suge marak rade marak malcina bool kee morootom kee sidiica num tuduure.
Duma Raama kee Gabaq deqsitta magaaloolil suge marak rade marak lica bool kee labaatanna kee inki num tuduure.
Duma Mikmas deqsitta magaalal suge marak rade marak bool kee labaatanna kee namma num tuduure.
Duma Beetal kee Qaay deqsitta magaaloolil suge marak rade marak namma bool kee labaatanna kee sidiica num tuduure.
Duma Nabo deqsitta magaalal suge marak rade marak kontom kee namma num tuduure.
Duma Magbis deqsitta magaalal suge marak rade marak bool kee kontom kee lica num tuduure.
Kalah tan gersi Qeelam deqsitta magaalal suge marak rade marak alfi kee namma bool kee kontom kee affara num tuduure.
Duma Caarim deqsitta magaalal suge marak rade marak sidiica bool kee labaatanni num tuduure.
Duma Lood kee Caadid kee Oono deqsitta magaaloolil suge marak rade marak malcina bool kee labaatanna kee koona num tuduure.
Duma Yeriko deqsitta magaalal suge marak rade marak sidiica bool kee morootom kee koona num tuduure.
Duma Senaaqa deqsitta magaalal suge marak rade marak sidiica alfi kee lica bool kee soddom num tuduure.
Seekah aabakuk suge marak tuduurem ah teeti:
Yaasuwa kaxxa abbah akak raaqa gulubuy Yadaqya deqsitahiyyak sagla bool kee malcina-taban kee sidiica sek yuduure.
Immarak rade marak alfi kee kontom kee namma sek yuduure.
Fascuruk rade marak alfi kee namma bool kee morootom kee malcina sek yuduure.
Caarimik rade marak alfi kee taban kee malcina sek yuduure.
Leewih yooboke marak yuduure marih loowo ah teeti:
Hodawyak rade marak migaaqah Yaasuwa kee Kadmiyal deqsita namma gulubuk tuduurem malcina-taban kee affara numuk ten.
Yallih Qibaadah-Qaril saare abak yen marak rade marak tuduurem bool kee labaatanna kee bacra numuk ten. Too mari Asaf deqsita gulubuk rade marak ten.
Yallih Qibaadah-Qarit dacayrih suge marak bool kee soddom kee sagla num yuduure. Too mari Sallum kee Aatar kee Talmon kee Qakkub kee Catiita kee Soobay deqsita marih samadak yenen.
Yallih Qibaadah-Qarih taamat duma suge marak rade marak yuduure marih gulubuk migaq ah kaana:
Xiica kee Casuufa kee Tabaaqot kee Keeros kee
Siqaha kee Fadon kee Labaana kee Cagaaba kee Qakkub kee
Haagab kee Samlay kee Canaan kee Giddal kee Gacar kee
Rayya kee Raaxin kee Nakooda kee Gaddam kee Qudda kee
Faseeyac kee Besay kee Qasna kee Maquunim kee
Nafiisim kee Bakbuk kee Cakuufa kee Carcur kee
Baxlut kee Maciida kee Carsa kee Barkus kee
Sisra kee Temac kee Naxiya kee Catiifa deqsita gulubuk ten.
Suleemanah taamitak yen marih gulubuk yuduure mari akak rade marih migaq ah kaana:
Sootay kee Hassofrat kee Faruuda kee Yaqla kee
Darkon kee Giddal kee Safatya kee Cattil kee
Fokret-Haxxabaayim kee Aami deqsita numuk ten.
Yallih Qibaadah-Qarit taamah yen mara kee Suleeman-taamat yen marak rade marak tuduurem, tittat sidiica bool kee sagla taban kee namma numuk ten.
Dalaaya kee Toobiya kee Nakooda deqsita sidiica gulubuy Tel-Melac kee Tel-Carsa kee Karuub kee Addan kee Immar deqsitta magaaloolik yuduurehiyya lica bool kee kontom kee namma num akkuk yen. Takkay immay too mari Israayilik rade mara kinnoonumih digga mageytiminna.
Seekah yooboke marak Cabaaya kee Hakkox kee Bardillay migaq luk yen gulub, seeka gacsaanamih digga mageytiminna. Bardillay deqsita gulubuy seekah gacsahiyya akak rade num, digibe saaku balli gulubul kaa muggaaqiseeniih, Bardillay kaak axcuk yenen. Ta mari inkih akak rade marih migooqa keenik mageytiminnaay; tonna-leemiik taahir ane waa maray seekat gacu duude waahiyyat ken loowen.
Tohuk gexxaamah Yuudâ-baaxoh abba, «Urim kee Tummim deqsitta duyye
Marin baaxoy elle sugeenihiyyak Israayil marak yuduure mari tittat morootom kee namma alfi kee sidiica bool kee lactam num akkuk yenen.
Oson taamat luk yenen maray ken lih yuduurehiyya sayim kee labimih fanal malcina alfi kee sidiica bool kee soddom kee malcina num akkuk yenen. Say mara kee lab maray gad kee saare abahiyya namma boolih num akkuk yuduure.
Faaris malcina bool kee soddom kee lecey akkuk yeneeh; baakil namma bool kee morootom kee konoy akkuk yen. Gaali kaadu affara bool kee soddom kee konoy akkuk yen. Danoona kee okaale lica alfi kee malcina bool kee labaatanna akkuk ten.
Ta mari Yarusalaamay YALLIH Qibaadah-Qari elle yanihiyya gufen waqdi, gulubwah saqoltik garab, Qibaadâ-Qari duma elle suge aracal nammeyhaak edde xisoonu waan mattaco yeceen.
Too taama takke'gidih, dudda haanam abeeniih, tohih cato yeceen. Ta duyye tittat dahabak koona boolih kiilo kee, lakqok kaadu namma alfi kee bacra boolih kiilo kee, bool dallaabiyyay seeka haytahiyya mattacoh yeceen.
Seeka kee Leewih yooboke mara kee, tonnah kaadu, gersi marak tu takkem dabqih Yarusalaam dariifa kee Yarusalaam addal gacen. Gad kee saare aba mara kee, Yallih Qibaadah-Qarit dacayrih yen mara kee, tonnah kaadu, Yallih Qibaadah-Qarit taamah yen mari dabqih Yarusalaam dariifal ten magaaloolil gacen. Tohuk raqqa 'ye mari duma ken kaxxa abbobti dabqih elle sugte magaaloolil gacen.

Malcinhaytoh alsat kulli num isi magaalal keenik dabaaqah gace. Tohuk lakal yakkeenimiik Yarusalaamal gaaboowen.
Yahuuxadák-Yaasuwa kee kaa'lih ten seekaay, Saltiyál-Darabbabel deqsita num kee kay ramad, cado akak carrisan sadgat Yallah abaana'gidih, Yallih naqasuh yen Muusal oobe kitab elle iyya'nnal, Israayil doore Dageltah sadgat elle aboonu waan arac nammayhaak soolisen.
Oson wokkel guubuh suge marak meysiteenih immay, tohuh, too aracay Yallih migaaqal sadgat elle aboonu waanahiyyah bicsak akah maraaqinnon. Too arac duma elle suge aracal bicsen. Tohuk lakal kulli ayro saaku kee carra tokkel sadgatah saq qidak yeneeniih, woo sadgatih cado cararisak yenen.
Kitab elle iyya'nnal Iraawô-Dabih-Qiid deqsita qiid abeeniih, too qiidih kulli ayro lacak faxxintah gide sadgatah qiden.
Tohuk kalah kaadu, kulli ayro cado akak carrisan saq sadgatah qideeniih, tonnah kaadu, alsi bila waqdi aban sadgataay, wohuk kalah tan YALLIH qiidih ayroora aban sadgat kee, kalah kaadu, isinni fayxik YALLIH migaaqal aban sadgatak tu cabe'kal abak yenen.
YALLIH Qibaadah-Qarih-xiso qimbiseenih manannoonuuy; takkay immay malcinhaytoh alsak inikhaytoh ayro, YALLIH migaaqal sadgat elle aban aracal, cado akak cararisan sadgat aben.
Tonna leemiik, Fursi-malikiy Kooris migaq luk yenehiyya Israayil marak «Aba» elle iyye'nnal, Lubnaan rasuk Yaffa deqsitta magaala fan *sariidâ-coox badal baahen. Sarrak too sariidah meklah darooy, qinabak bicsen kamri kee caxâ xaylok bicsen *zeyti (saliid) Suur kee Sayda deqsitta namma magaalal yen mara fan ruuben. Xisne aba mara kee xisnê-coox yaysorooroce marah cawalah lakqo yaceen.
Yuduure mari Yarusalaamay Yallih Qibaadah-Qari elle suge arac kinnihiyya gufeenimih nammayhaytô-sanatak nammeyhaytoh alsat, Yarusalaamal gaabooweenih, Qibaadâ-Qarih-xisne duma elle suge'kkel nammeyhaak xisaanam qimbisen. Saltiyál-Darabbabel kee Yahuuxadák-Yaasuwa kee, wohuk kalah yan ken marak seekaay, Leewih yooboke mara kee, elle sugen marin baaxok yuduure marak num raaqe'kal, yakkeenimik inkih, too taamat gaba yessegellen. Leewih yooboke marak labaatanni karma akke kee wohuk fula aalle yakke mari inkih, woo qarih xisoh taama elle takke'nna amo wagitak yenen.
Yaasuwa kee kay xaylooy, kaah ramad elli haa maraay, Kadmiyal deqsita num kee, Binnuy deqsita num kee, Hodawya deqsita num sittat Yallih Qibaadah-Qari xisa marih amô-wagittot yenen. Cendad deqsita gulubuh yooboke mari woo taamal ken cate. Too mari inkih Leewî-kedoh aabakuk yen.
Xisne aba mari, YALLIH Qibaadah-Qarik rakiibo heen saaku, seeka dallaabiyat gacca teh, *baanta gabat luk, elle sooloonu waan arac yibbixen. Leewi deqsitta kedok Asaf deqsita gulubuh yooboke mari kaadu, giyaagib gabat luk, keenih heen aracal soolen. Too waqdi Dawud dabaanak raqte qaadal akah abak yenen innal, YALLA saarisen.
YALLA faylisaah candu kaah gacisa mara kee, yakkuqe mara yekken. Faylah iyyeenimih,
YALLI maqaane le Goyta;
kay kacani mayambaxa.
YALLI Israayilih le kacni
daayiman yan; mayambaxa» iyyen.
Too saaku YALLIH Qibaadah-Qarih-xisneh-rakiibo heenih yeneeniih; tohih sabbatah YALLA faylisen. Ken ankacisak yen mari kaadu anay fayya haak qililise.
Takkay immay mango idoolah tan seeka kee Leewih yooboke mara kee gulubwah saqoltiy duma suge Qibaadâ-Qari aaxaguk yeneenihiyya, away nammeyhaak xisaana'gidih rakiibo heenim yublen waqdi, kaxxam weeqen. Raqqa 'ye mari farcih qililise.
Qilila kee weeqi xongolo tittat tengeleemih sabbatah, qililo kee weeqa ittak cedak manannon. Xongolo keenik allal radak ten.

Yuuda kee Benyaamah yooboke marih naqboytitteh yen mari, elle suge marin baaxok yuduure mari YALLAY Israayil doore Dagelta kinnihiyyah qari nammeyhaak xisaanam yoobben.
Too waqdi Darabbabel kee gulubwah saqolti fanah yemeeteeniih iyyeenimih, «Sin kee nee naqbudem inki Yalla. Assuuriyah malikih yen Isar-Caddon, dabaaqah akkel gacna'gidih, akke nee rubbu heemiiy akke fan, sin Dageltih-migaaqal sadgat abak sugne. Away kaadu Yallih Qibaadah-Qarih xisnel sin catnuh nemeete» iyyen.
Darabbabel kee Yaasuwa kee raqqa inte Israayil-abbobti keenil gacisseemih, «Sin kee nee titta lih qari xisnam neh midnisinta. Fursi-malikih yan Kooris nee elle amrise innal, numtin cato faxe'kal, YALLAY Israayil doore Dagelta kinnihiyyah qari ninnih xisenno» keenik iyyen.
Tohuk lakal too baaxol dabaaqah suggu 'ye mari, Yuudâ-maray Yallih Qibaadah-Qari xisak sugek niya butukku heenih, tonnah kaadu, qari xisok meysiteenih akah raaqan innih gabbatiyyat gacen.
Fursih doolatih abbobti a taama abe ken akah kalta'nnah, guqul keenih yeceen. Kooris kee Daryawes dardaarinnih waktil, oson elle ackamuk sugen baaxol abbobtih suggu 'ye marah guqul acayuk, a qarih xisok ken elle yayseeden malat gacen.
Tonnal, Ekserkas deqsita num malik edde yekke sanat, Yuuda kee Yarusalaam magaalal yan marak naqboytiitih yen mari, wayto keenik elle yuktuben warkat malikil ruuben.
Tonnah kaadu Artacsasta deqsita malik Fursi-rasul dardaare dabaanal, Bislam kee Mitradat kee Tabqel kee ken waday too malikih warkat uktubba hayteh kaah rubte. Too warkat edde yuktubeenim, Suuriyah afak teneeh; sarra warkat intam kaah warsen.
Baaxoh abbah yen Racum deqsita num kee kutbe-abeenah yen Simsay deqsita num, Malik Artacsastah, Yarusalaam magaalah xisne akke wayta'gidih, warkat yuktubeenih ruuben. Too warkatal yuktuben yab annah axcuk yen:
«A warkat tuktubem, xintoh abbah yan Racum kee kutbe-abeenah yan Simsay kee, ken adoytitte kee cokmi abeenit kee raqqa 'ta doolat-abbobti kee, tonnah kaadu, Erek kee Baabelon kee, Qeelam rasuk Suusa deqsitta magaalak yemeete mara. Ken lih gacak a warkat tuktubem, nabna kee massakaxxa luk yen Osnaffar deqsita malik le baaxok rubba heeh Samaariyah magaala kee Furaat Weeqaytuk Ayrô-culma le kabut Raaqa Rakaakayal nookise mara kinni.
«Nabna le Amoyta Artacsastaw, a warkat koh taktubem ku taamat yan maray Furaat Weeqaytuk Ayrô-culma le kabut Raaqa Rakaakayal yanihiyya.
Nabna le amoytaw, koh warisnaamah, Yahuud-maray koo le'kkek nee le'kke fan yemeetehiyya a saaku Yarusalaam magaalal nookeenih yanin. Taaxige uma magaalay umeynitih yan mari elle sugehiyya nammeyhaak xisaanam faxan. Oson woo magaalah rakiibo bicseenih gasok kaadu xayih gaba kalaanam faxan.
A magaala nammeyhaak xissinteeh, teetit maroh gactu wayta gasoh xisnek gaba kalen ken tekkek, gabbarat geyak ten lakqo mageyta.
Nanu ku amrih gubat yan mara kinnuk, qaybik koo qidaanam mafanxa. Tonna-leemik a warkat koh rubnah nan.
Tonna kinnuk taway abtaamahaa, duma ku kaxxa abbobtih dabaanal tekkem elle yuktuben kitaabal tanim wagtetto. Tonnal too magaalal dumî-dabaanal suge mari qamalleelak sugeeniih, malikwa kee rasih abbobtil saduh akkuk suge mara kinnoonum too kitoobal keenik geetto. Too magaala kulli waqdi gaadile kee umeynit dabqik sugtem geetto. Magaala duma akah baatem, tohih sabbata.
Tonnal ta magaala nammeyhaak xissinteeh, teetit maroh gaso heen ken tekkek, Furaat Weeqaytuk Ayrô-culma le kabut Raaqa Rakaakay ku abbootanih gubat raaqe wayu waam naharal elle koh warisna» 'yaanam elle yuktuben warkat kaah ruuben.
Malik too warkat kaa gufte waqdi, tohul raddih yab yuktubeh ruubeeh iyyeemih,
«A warkat akah ruubam, xintoh abbah yan Racum kee kutbe-abeenah yan Simsay kee, tonnah kaadu, sin adoytittey Samaariyah magaala kee Furaat weeqaytuk ayrô-culma le kabut raqqa 'tahiyyah inkih ruuba. Takkeenimik inkih salaamatta siinil qida.
«Isin yoh rubten warkat yoo gufteeh; yoh yikriyeeniih, maqna akak yoh warseenih.
A caagidik adda wagtu waa mara ruubeeh; Yarusalaam mari dumî-dabaanaak malik xintol saduh sugeeh, Yarusalaam magaala gaadile kee umeynit dabqik sugtem teetik geytinteh.
Cayla leelah tan malikwa Yarusalaam kee inkih yan Furaat Weeqaytuk Ayrô-culma le kabut Raaqa Rakaakay reedisak yenen. Too rasih marak gabbara kee mango lakqo beyak sugen.
Taway isin, anu nagay yan amri siinih aceem fanah gexay, ‹Ahaysa ama magaalah xisne eyseedeya› keenik inxica.
Nanu faxe waynam edde akke'kal, a waqdiik gexay keenih warisa» 'yaanam yuktubeh keenih ruube.
Racum kee Simsay kee ken adoytitte ta warkatay Malik Artacsasta ruubehiyya yikriyen waqdi, arduk Yarusalaam fan gexeeniih, magaala xisak suge mara xisnê-taamak caylat yeyseeden.
Yallih-Qarih-xisne kaadu fanal teedeeh, Fursi-malikiy migaaqah Daryawes deqsitahiyya edde dardaare nammayhaytô sanat fan, xisne akak elle yeyseeden aracal elle teedeeh sugte.

Too dabaanal Caggay kee Qiddó-Zakariyya deqsita namma nabi suge. Too nabuwwa, Israayil doore Dageltay ken amol yenehiyyah migaaqal, Yuudâ-rasu kee Yarusalaam magaalal suggu 'ye Yahuud mara lih yaaben.
Saltiyál-Darabbabel kee Yahuuxadák-Yaasuwa too namma nabi yab yoobben waqdi, Yallih Qibaadah-Qarih xisne wadir qimbisen. Too namma nabi xisol kaadu ken catteh.
Sarrak, Furaat Weeqaytuk Ayrô-culma le kabut Raaqa Rakaakayih abbah yen Tattanay deqsita num kee Satar-Bodnay deqsita num kee ken waday Yarusalaam fan temeeteeh, iyyeenimih, «A qari ‹Xisa› siinik inteeh, ‹A duyye edde haa› siinik intem iyyaay?
A qari xisa mari maa migaq le?» keenik iyyen.
Yalli Yahuud-marih idoolak amo isih dacrisak yeneemih sabbatah, Fursi-doolatih taamat yen mari, naharak malikih warse'kal hebeltô-maaqatta bee waanamal gaba kaleeniih; tonna leemiik Yahuud mari woo taama elle beyak raaqe.
Sarrak Furaat Weeqaytuk Ayrô-culma le kabut Raaqa Rakaakayih abbah yen Tattanay kee Satar-Bodnay kee ken waday malikih warkat yuktubeenih ruuben.
Too warkatal iyyeenimih,
Malik Daryawesow, naharak ku xinto amaanah tanay.
Nabna le malikow, koh warisnaamah, «Nanu Yuudâ-rakaakay genxeh sugneeh, too waqdi kaxxa nabna le Yallah bicsen Qibaadâ-Qari naba xeetiy affara ruknik yanihiyya kee coox soolisah nuble. Xisne xayuk gaba kalta'gidih kaxxa taamah taamitaanaah, meqe'nnal akkuk ten.
«A marak saqoltih yan marak, ‹A qari «Xisa» siinik intem iyyaay? «A duyye edde haa» siinik intem iyyaay?› keenik inne.
Tonnah kaadu, ‹Qari xisa marih migaq neh warisa› keenik inne. Toh ken akah esserrem, a taamak foocat yan mara neexegek lakal koh warisna'gidi.
«Too waqdi nek iyyeenimih, ‹Nanu qaran kee baaxoh abbah yan Dageltih naqoosa kinninooh, away xisnam dumaak xissiimeh suge Yallih Qibaadah-Qariiy; a duyye addal akak hayteeh kaa xissem, duma suge Israayil malikiy kaxxa massakaxxa luk sugehiyya.
Ni kaxxa abbobti Yalli niqba taamat asseemih sabbatah, qaraanal yan Yalli, Kaldayah yooboke Nabkadnessaray Baabelon baaxok malikih yenehiyyak qeebil ken gacsiise. Too saaku Yallih Qibaadah-Qari yiggileeniih; tokkel suggu 'ye mara seewah Baabelon rasu fan been.
Sarra Malik Kooris inkih yan Baabelon rasuk malik edde yekke sanatal, Yallih Qibaadah-Qariy yiddigilleh sugehiyya nammeyhaak xisa 'yaanamih amri yecee.
Nabkadnessar duma Yarusalaamal-yen-Qibaadah-Qarik dahab kee lakqok bicsen mingilwa beeh sugeeh, Baabeloonul usuk isih Yalla axcuk aqbuduk yen duyyeeyah qibaadah-qarih addal heeh suge. Malik Kooris too mingilwa tokkek bahsissa heeh wadir gacseeh, Sesbaxxar deqsita numih gabal hee. Too num kaadu Yuudâ-rasih abba abe.
Sarrak too numuk, «Tama mingilwa beyay Yarusalaamal yan Yallih Qibaadah-Qarih gacis. Yallih Qibaadah-Qari duma elle suge aracal xis» 'yaanam iyye.
Too num Yarusalaam yemeeteeh, Yallih Qibaadah-Qarih rakiibo hee. Sarrak xiso akak too saaku qimbiseeniih, ta saaku fan too xisot nan. Xisok uxih gaba makalinna› 'yaanam nek iyyen.
«Tawayah tu gactek, atu oggoltek, away Yarusalaamal xisan Yallih Qibaadah-Qari nammeyhaak xisa intem Malik Kooris kinnim kee akke waytam elle naaxige'gidih, Baabelon-magaalal kok duma sugte malikwa abba haytem inkih elle yuktuben waraakit gorrisu waa mara rubtaama. Yab tama'nnaay; awayah tu gactek, a caagidik abeh meqem kee, neh tascassem tellek, nee iysixxigey» 'yaanam elle yuktuben warkat kaah ruuben.

Tohuk lakal inkih tan baaxok malikih yen Daryawes, «Baabelon rasul malik kutbeh buxal duma tekkem elle yuktuben kitooba tanik wagita» 'yaanam iyyeh amri yecee.
Too goran yekkeeh; sarrak Meediya deqsita rakaakayal geytinta Acmata deqsitta inaytâ-magaalal, yuktuben arabay xambaqut yani geen. Too arabih bagul kutbeh tenemiiy ahak ten:
«Malik Kooris malik edde yekke sanatat amri yeceeh iyyeemih: Yarusalaamal yan Yallih Qibaadah-Qariy yiddigillehiyya sadgatah saq elle qidaana'gidih, nammeyhaak xisaanama. Too qarih rakiibo haanama. Yallih Qibaadah-Qari xisan waqdi fayyah lactam cusul kaa abaanama. Baguh kaadu lactam cusulih gide kaa abaanama.
Gidaar akah xisaana'gidih naba xeetiy affara ruknik yanihiyyak sidooca xisne xisaanama. Sarra fanat inki xisneh gide cooxuk xisaanama. Tohuk lakal kaadu sidooca xisneh gide xeetik xisak, sarrak kaadu, gudet inki adda cooxuk xisak, gaba kalla haanam fanah too gurral xisaanama. Ta xisneh faxximma 'tam malik-makdanak yacoonay.
Duma Malik Nabkadnessar Yallih Qibaadah-Qarik Baabelon fan beeh suge dahab kee lakqok bicsen mingilwa Yarusalaamal yan Yallih Qibaadah-Qarih duma elle sugte'kkel gacsaanama» 'yaanam kutbeh elle sugte.
Malik Daryawes tah yoobbe waqdi, yuktube warkat ruube. Too warkatal iyyeemih,
«Furaat Weeqaytuk Ayrô-culma le kabut Raaqa Rakaakayih abbah yan Tattanay kee Satar-Bodnay kee, Furaat weeqaytuk Ayrô-culma le kabut Raaqa Rakaakayal doolat taamat sin lih yan marak inkih, siinih ruuba farmol siinik axceemih, ‹Yallih Qibaadah-Qaril maxayyoowina.
Yallih Qibaadah-Qarih caagidit feera mahana. Yahuud-xintoh abba kee Yahuud-marih-idoola Yallih Qibaadah-Qari duma elle suge aracal xisoonay.
Oson too qari xisan waqdi, ken elle cattaanam siinil tan. Taama keenik gaba kalla haytam fanah, fanat akah aade wayta innah, taamita marah Furaat Weeqaytuk Ayrô-culma le kabut Raaqa Rakaakayak doolat gabbarah beyta lakqo dudda luk, waqlal elle ucuya.
Kulli ayro Yarusalaamal tan seekah faxxa hannaanim keenih ucuya. Qaraanal yan Yallih migaaqal sadgatay cado akak carrisaanahiyyah dahaltu akkiiy, marwa akkiiy, anaaqe akki taceenim siinil tan. Toh lih kaadu kamadi akkiiy, qasbo akkiiy, tonnah kaadu, qinabak bicsen kamri kee caxâ xaylok bicsan zeyti (saliid) too sadgatah taceenim siinil tan.
Toh siinik akah axcem, ta sadgat aban waqdi qaraanal yan Yalli ruffa axcuk a sadgat oggola'gidiiy, yoo kee yi xaylot barkat haa'gidih, seeka dooqa abta'gidih axce.
« ‹Tah cina num yenek, qari kaak iggillaay, caxxay kay qarik yiggileenihiyya mudeeni gurral af bahsissa heenih, kaa edde mudaanama. Qari kaak guddaafa elle haan arac abaanama.
A amri cinaah Yallih Qibaadah-Qari yaggilem faxa malik yenek, doolat tenek, too malik kee too doolat Yallay Yarusalaam isi elle yaqbuden aracah doorehiyya ken bayisay. Ta amri teceem, yoo Daryawesi. Tama warkat inxicca 'tam inkih xayih duudussaanama›» 'yaanam elle tan warkat yuktubeh keenih ruube.
Too warkat ken gufe saaku, baaxoh abbah yen Tattanay kee Satar-Bodnay kee ken waday hununuh malik keenik aba elle iyye'nnal aben.
Nabi Caggay kee Qiddó-Zakariyya ken aydikumusak, Yahuud marih idoola kaadu is le kabuk, Yallih Qibaadah-Qarih xisnet tisissikeeh, meqe'nnal taamitak xisen. Israayil doore Dagelti elle amrissa hee innal, tonnah kaadu, Fursi deqsita rasuk malikwah ten Kooris kee Daryawes kee Artacsasta deqsitta malikwa keenik elle inxicca 'yen innal, Israayil doore Dageltah-qari xiseenih, gaba kalen.
Yallih Qibaadah-Qarih xisnek, Daryawes deqsita malik edde dardaare laceyhaytô sanatak Adar deqsita alsak sidochaytoh ayrot gaba kalen.
Tohuk lakal seeka kee Leewih yooboke mara kee, wohuk kalah tan Israayil-ummattay marin baaxoy elle sugtehiyyak tuduurehiyya kaxxam ruffu 'yeenih; too ayro Qibaadah-Qari Yallih taamah taahirroyseenimih farcatah asen.
Too ayro awurwak bool takkem qideeniih, illik namma boolih maruw kee, anaaqek kaadu affara bool sadgatah yusguuden. Tonnah kaadu wadarak taban kee namma dabeela dambi kalootuh yusguuden. Too taban kee namma dabeela taban kee nammay takke Israayil kedoh migaaqal dambi kalootuh sadgatah yusguuden.
Muusal oobe kitab elle inxicca iyya'nnal, seeka kee Leewih yooboke mara, butta-buttah hayya heenih Yarusalaamal Yallih Qibaadah-Qarit aboonu waan taama keenih warsen.
Elle sugen marin baaxok yemeete mari, ciggiila sanatak inikhaytoh alsak taban kee fereyhaytoh ayro Elle-Tatriyyi-Qiidih asen.
Too ayro seeka kee Leewih yooboke mari inkih taahirik gacca 'yeh ase. Leewih yooboke mari Elle-Tatriyyi-Qiidih, marin baaxok amma 'ye mara kee toobokoh keenik tan seeka kee isinni migaaqal, maraaqe sadgatah yusguuden.
Israayil maray marin baaxok yuduure kee, baaxol elle suge maray cuggaaneh keenik yan mari abah yan taahirik ane sinni taamak yexxeereh sugehiyya inkih woo maaqo yokme. Too mari, YALLAY Israayil doore Dagelta kinnihiyya yaqbude'gidih, cuggaaneh keenik yan mari aba taamak yexxeereenih sugen.
Malcina ayroh Kamiir-Sinni-Gaqamboh Qiidih farcatah sugen. Assuuriyah malik oson faxaanam aba num YALLI kaa abeeh, Yallay Israayil doore Dagelta kinnih Qariy yiddigilleh sugehiyya nammeyhaak xisaana'gidih cato keenih yekkeemih sabbatah, kaxxam ruffu iyyen.

Aham tekkeemih mango sanat suggu 'yeenik lakal, Artacsasta Fursi-malik edde yekke dabaanal, Qedra deqsita num yen. Too num akak radem, kaxxa seekih yen Haaruunu. Qedrah abba Seraaya deqsitak yen. Seraayah abba Qadarya deqsita numuk ten. Qadaryah abba Cilkiyya deqsita numuk ten.
Cilkiyyah abba Sallum deqsita numuk ten. Sallum abba kaadu Saaduk deqsita numuk ten. Saaduk abba Aciitub deqsita numuk ten.
Aciitub abba Amarya deqsita numuk ten. Amaryah abba Qadarya deqsita numuk ten. Qadaryah abba kaadu Maraayot deqsita numuk ten.
Maraayot abba Daracya deqsita numuk ten. Daracyah abba Quddi deqsita numuk ten. Quddih abba kaadu Bukki deqsita numuk ten.
Bukkih abba Absuwaq deqsita numuk ten. Absuwaq abba Fincas deqsita numuk ten. Fincas abba Alqedar deqsita numuk ten. Alqedar abba Haarunuk ten.
Qedra YALLAY Israayil doore Dagelta kinnihiyya Muusal oobise kitaabih addal tunkuttubem digga luk yaaxige numuk ten. Qedra YALLAY kay Dagelta kinnihiyyak barkat gee numuk teneemih sabbatah, malik esserra heem inkih kaah abeh. Artacsasta edde dardaareemih malcinhaytô-sanatat, Qedra, Baabelon rasuk Yarusalaam magaala fan yuduure. Seeka kee Leewih yooboke mara kee, Yallih Qibaadah-Qaril saare aba mara kee, Yallih Qibaadah-Qarit dacayrih yan mara kee edde taamita mara kee, kalah yan Israayilih yooboke mari kaa'lih yuduure.
Qedra too mara luk, sanatak naharsi alsak naharsi ayrot Baabelon rasuk gexoh ugte. Safaral Yalli ken cateemih sabbatah, konoyhaytoh alsak naharsi ayrot Yarusalaam magaala gufen.
Yalli ken akah catem, Qedra Muusâ-kitaabal tunkuttubem baritak, tohim abinal asisa numuk yen. Tohimih addâ-faknu kee maqna Israayil mara barsaamat wakti isik rubsuusak suge.
Amoyti Artacsasta, YALLI Israayil ummatah Muusal ruube xinto intaamih adda digga haa Qedra deqsita numuy tohul kaxxa ixxiga lehiyyah yuktube warkat yecee.
Too warkatal axcuk yeneemih,
«A warkat rubtam, yoo kaxxa amoytah yan Artacsasta. Akah ruubam, sek Qedray qaraanal yan Yalli ruube xinto intam yaaxigehiyya. Naharak salaamatta kol qida.
«Anu malikih elle an rasul enna 'ta Israayil ummat kee Leewih yooboke mara kee seekak, Yarusalaam fan ko'lih gexam faxa marah ruksat keenih eceeh anik, gexxaasitoonay.
Yoo kee yo'lih yan malcina numuy fayu elle baahahiyya inkih, titta elle geyya hayneh: Yuudâ-rasu kee Yarusalaam addal tan ummatta, ku Dagelti ruube xintoy ku Dagelti koo akah yeemenehiyya intam, abaanam kee abe waanam wagitta'gidih koo rubnah nan.
Yoo kee anu fayu elle baaha mara titta elle geyya hayneh: Israayil mari yaqbude Dageltay Qibaadah-Qari akak Yarusalaam magaalal yanihiyyah migaaqal, acwah tacayu wayta dahab kee lakqo kol rubna.
Tohuk kalah kaadu, Baabelon rasuk gaabosseh sugte dahab kee lakqok tu cabe'kal gabat beyay; toh lih kaadu, Israayil ummatta kee seeka ken Dagelta elle yaqbuden qariy Yarusalaamal yanihiyyah isinni fayxiik ruuben acwa gabat bey.
«Tama lakqo anu axceemik tu cabe'kah edde duudus. Awurwa kee marwaay anaaqe kee, too saqa lih sadgatah yeceen daro kee qinabak bicsen kamri edde xaamma haay, Yalla kinni sin Dageltih Qibaadah Qariy Yarusalaamal xissiimehiyyak sadgat elle aban aracal sadgatah ucuya.
Lakqo kee dahabak raqqa 'tem, sin Dagelti elle faxxa haa innal, koo kee ko'lih tan seeka akah lowtaanamat culusa.
Yarusalaamal yan Yallih Qibaadah-Qarih taamah kol yaceenih sugen mingilwa kaadu too taamat culus.
Wohuk kalah Yalla kinni sin Dageltih Qibaadah-Qarih tu xiqta duyyey faxxahiyya tellek, doolat makdanak beytu duddah.
«Furaat Weeqaytuk Ayrô-culma le kabut Raaqa Rakaakayal tan doolat duyye dacrisa marak, ‹Sek Qedray qaraanal yan Yallih xintoh adda nagay yaaxigehiyya sin esserra heemik,
lakqok sidiica alfi kee affara boolih kiilo kee, tonnah kaadu, kamadik tabna alfih kiilo kee, qinabak bicsen kamrik kaadu namma alfih litrih amma 'tam fan kee, qasbok kaadu faxxa haah gide kaah ucuya› 'yaanam amrih siinil oobiseh an.
‹Tonna'mmay qaraanal yan Yallih naqbi yoo kee yi lakal dardaara maral akah oobe waa innah, Yalli isi Qibaadah-Qarih loowe duyye, usuk elle iyye innal, taamal asissaanamih qaadal digga xica.
Yallih Qibaadah-Qarih taamat yan marak seeka takkuu, Leewih yooboke mara takkuu, hinnay kaadu, saare aba mara takkuu, dacayrih yanoonuu, hinnay kaadu, kalah tan taama wokkel aba mara takkuu, hinnay kaadu, a qarih taamak faxe taamah taamitta 'ya marak qusuur numuk mabena. Tah intam yoo Amoyta Artacsasta.›
«Qedraw, Yalli koh yecee kasat, Furaat Weeqaytuk Ayrô-culma le kabut Raaqa Rakaakayal Yalla kinni ku Dageltih amri yaaxige marah, cokmaaba kee makaabon isih keenih hay. Yallih xinto intam aaxige waa mara baris.
Ku Dageltih xinto intam abe waa num yenekiiy, hinnay kaadu, rasi madqa cina num yenek, too numul digaalah rabi amaate kee, hinnay kaadu, baaxok kaa ayyaaqe kee, buxal luk suge yeddere duyye kaak bukkuse kee, woh akke wayteh casbit kaa hee yakkeenimi» 'yaanam elle tan warkat kaal yecee.
Qedra too warkatal tanim yuble waqdi iyyeemih, «YALLAY ni kaxxa abbobti elle aamanuk sugte Dagelta kinnihiyya fayla taafay. Yarusalaamal yan kay Qibaadah-Qari malik akah yassakaxxe innah abtem YALLA.
Yallih kacanuy digga lehiyyak gexxaamah, malik kee malikih fayu yecee mara kee, kay gubal yan cayla-leelah tan doolat marih garil, meqe intit yablen num ekke. YALLAY yi Dagelta kinni niya yot heeh, Israayil marak mango gulubuh yaabuke mari yo'lih yaduure'gidih ken lih yaabe yab yok oggoleh» 'yaanam iyye.

Artacsasta malikih yen dabaanal, Baabelon rasul baaxô-caboytiitih sugte abbobtiy Yarusalaam magaala fan Qedra lih tuduurehiyya akah aabakuk yen gulub kee, ken migaq ah kaana.
Fincas deqsitta gulubuh aabakuk yen Gersom deqsita num kee
Itaamar deqsitta gulubuh aabakuk yen Daaniyel deqsita num kee
Dawuduk rade marih numuy Sekanyah-Cattus deqsitahiyya yuduure.
Zakariyya deqsita numuy gulubuk Farqos deqsita marah yoobokehiyya, nasab akak amixxiguk yen bool kee kontom num luk yuduure.
Daracya baxa Elyahoqeenay deqsita numuy gulubuk Facat-Mooyab deqsita marah yoobokehiyya, namma boolih num luk yuduure.
Yacadiyel baxa Sekanya deqsita numuy Dattuq deqsita gulubuh gacisak yenehiyya, sidooca boolih num luk yuduure.
Yonaatan baxa Qebed deqsita numuy Qaadin deqsitta gulubuh yoobokehiyya, kontom num luk yuduure.
Qatalya baxa Yasaqya deqsita numuy Qeelam deqsitta gulubuh yoobokehiyya, malcina-tabanih num luk yuduure.
Mikaayil baxa Dabadya deqsita numuy Safatya deqsitta gulubuh yoobokehiyya, bacra-tabanih num luk yuduure.
Yaciyel baxa Qobadya deqsita numuy Yowab deqsitta gulubuh yoobokehiyya, namma bool kee taban kee bacra num luk yuduure.
Yosifya baxa Seloomit deqsita numuy Baani deqsitta gulubuh yoobokehiyya, bool kee lactam num luk yuduure.
Beebay baxa Zakariyyay Beebay deqsitta gulubuh yoobokehiyya, labaatanna kee bacra num luk yaduure.
Hakkatan baxa Yocanan deqsita numuy Qadgad deqsitta gulubuh yoobokehiyya, bool kee tabna num luk yuduure.
Tonnah kaadu Elifalat kee Yaqwel kee Samaqya deqsita sidooca numuy Adonikam deqsitta gulubuh aabakuk yenehiyya, lactam num luk Yarusalaam yuduure. Ta mari edde yuduurem, sarrî dabaanak ten.
Quutay kee Dakkur deqsitta namma numuy Bigway deqsita gulubuh aabakuk yenehiyya kaadu, malcina-tabanih num luk yuduure.
Acawa deqsitta magaala fan caxita dorih garil, Qedra yakkeenimiik ken kobxiseeh, tokkel sidooca ayroh gide sugen. Safarah ugte marih addat seeka tanim kee ane waytam gorrise waqdi, Leewih yooboke maray seekah gacsahiyya yemeeteh suge'mmay, gersi mari keenik mamattinna.
Saqoltih yen marak sagla numuh, «Ama» 'yaanamih farmo ruube. Tohum, Elqeeder kee Ariyal kee Samaqya kee Elnaatan kee Yaarib kee Elnaatan kee Naatan kee Zakariyya kee Masullam kee, kalah kaadu, Yoyyaarib kee Elnaatan deqsitta namma kabiirik ten.
Ta mari yemeete waqdi, Qiddo deqsita numuy Kasifya deqsita rasih marak abbah yenehiyya fan ken ruube. Ken akah ruubemii, kaa kee kay wakaliitittey Yalla kinni ni Dageltih Qibaadah-Qarit taamittahiyya, Qibaadâ-Qarit Yallih taamat taamitu waa mara neh ruubaana'gidik ten.
Yalla kinni ni Dagelti nee cateemih taagah, Sereebiya deqsita numuy Leewî kedok Macli deqsita gulubuh gacisak yeneeh, isi taamal dudda luk yenehiyya, xaylo kee tooboko fanal sittat taban kee bacra num akkuk ruuben.
Tonnah kaadu, Casaabiya kee Yasaqya deqsita namma numuy Leewî kedok Maraari deqsita gulubuh gacissahiyya kee, keenih ramad le labaatanni num ken lih hayya heenih ruuben.
Toh lih kaadu, namma bool kee labaatanni numuy Yallih Qibaadah-Qarit taamitak yenehiyya ruuben. Ta marak kaxxa abbobti, dumah yan saaku Leewih yooboke marah taamitaana'gidih doorimteh ten. Too taamah ken doortem, Malik Dawud kee kay gubal doolat taamat yen kaxxa-kaxxa mara. Too marih migaq inkih yuktubeenih yenen.
Acawa fan caxita dorih garil elle kobxen ikkel, ummattal amri oobiseeh, keenik exceemih, «Yalla kinni ni Dagelti a safar nel yaymaaquuy, nee kee ni xaylooy neddereemik inkih Yarusalaam fan amaanah nee gufsa'gidih, kaah soomaay rammita» keenik exce.
Kaadu keenik exceemih, «Anu dumah yan saaku Malikik, ‹Ni Dagelti isil yaamine marat barkat haah, darre isit caba mara fan mawagitaay, ken digaalah› 'yaanam exceh sugeemih sabbatah, sarra qaskaray faaris amok qeebi abtahiyya gital umeynitik nee dacrissa'gidih ‹Neh ucuya› 'yaanam, malikik axcem wacarriy yol tekke» exce.
Tonna leemiik soomneeh, abna safaral Yalla kinni ni Dagelti nee dacrisa'gidih, dooqa abne. Yalli kaadu too dooqa nek raabiteh.
Tohuk lakal, saqoltih ten seekah addak taban kee namma sek kee, kalah kaadu Leewih yooboke marak Sereebiya kee Casaabiya kee keenih ramad le tabna num doore.
Too waqdi malik kee kay gubal taamita maraay, fayu kaah yecee mara kee Israayil mari, Yallih Qibaadah-Qarih taamat assa'gidih, yeceeh suge dahab kee lakqo kee kalah tan duyye miizaanal hayya heeh, kinnih gide ublek wadir too marih gabal hee.
Ken gabal hee duyye akkuk teneh gide ah teeti.
Lakqo labaatanna kee namma toon akkuk ten.
Taama edde aban mingilway lakqok bicseenihiyya bool akkuk teneeh; qilsah malcina-tabanih kiilo akkuk ten.
Dahab kaadu sidooca alfi kee affara boolih kiilo akkuk yen.
Dahabak bicsen sacni mangah labaatanna akkuk yeneeh; qilsah bacaar kee garab kiilo akkuk yen.
Nacaasak bicsen namma sacniy tuxxiiqik dahab gide lehiyya keenil ecee.
Too waqdi keenik exceemih, «YALLAY sin kaxxa abbobti doorehiyyah garil taahirik yan mara tekken. Ta dahab kee lakqo kee kalah tan duyyey isinni fayxiik YALLIH mattacoh baaheenihiyya kaadu, taahirik tan duyye tekke.
YALLIH Qibaadah-Qari guffa haytaanam fanah, ta duyye meqe innal daanisay amo akak wagita. Yarusalaam guftan saaku seeka edde tan golih adda beyay miizaanal haa. Tokkel seekak saqoltih yan mara kee, Leewî-kedok saqoltih yan mara kee, tonnah kaadu, Israayil ummattak saqoltih yan marih gabal heetton» keenik exce.
Tonna leemiik seeka kee Leewî-mara, Yallih Qibaadah Qariy Yarusalaamal yanihiyya fan guffu haanam, too dahabaay lakqo kee wohuk kalah tan duyyeh dacayrit gacen.
Sanatak inikhaytoh alsak taban kee nammeyhaytoh ayro Acawâ-Dora deqsita dorak ugunneeh, Yarusalaam fan haysinne. Safaral ni Dagelti ne'lih yeneeh, naqboytit kee gital raarisak sugta umeynitik nee cate.
Sarrak Yarusalaam gufne. Too waqdi sidooca ayroh gide gexô-taqabik ufuy rubsutak sugne.
Fereyhaytoh ayrol Yalla kinni ni Dageltih Qibaadah-Qari fan genxeeh, lakqo kee dahab kee kalah tan duyyey bahnehiyyak tu raaqise'kal miizaanal hayya hayneh, Mereemot deqsita seekih gabal hayne. Mereemot Uriyya baxak ten. Kaa'lih inki sek kee Leewih yooboke marih nammay suge. Tohum Fincas baxa sek Alqedar deqsita sek kee Leewih yooboke namma numuy migaaqah Yaasuwá-Yoodabad kee Binnúy-Noqadya akak axcuk yeneenihiyyak ten.
Bahha hayne duyye inkih miizaanal haynek lakal, lowwa hayneh takkeh gide akak warkatal nuktube.
Allî-baaxok uduurra ye mari, Israayil doore Dageltih migaaqal cado akak cararisan saq sadgatah baahen. Sadgatah inkih tan Israayil ummattah migaaqal saqak baaheenim, taban kee namma awur kee marwak sagla-taban kee lica maruyuuy, anaaqek malcina-taban kee malcina anaqtuk ten. Too saq inkih yusguudeenih, cado akak cararisen. Tohuk kalah, isinni dambi kalootuh wadarak taban kee namma dabeela baahen.
Sarrak malik yuktubeh nel yecee warkatay gabat bahnehiyya Furaat Weeqaytuk Ayrô-culma le qaxat Raaqa Rakaakayah abbobtih gabal hayne. Too abbobti ummat kee Yallih Qibaadah Qaril aban qibaadah catoh qaadah faxximma 'tam aben.

Tohum inkih abeenik lakal, Israayilik saqoltih yan marak garab yemeeteeh, yok iyyeenimih, «Seeka kee Leewih yooboke mara kee kalah tan ummatta, a cuggaaneh keenik yan mara kee oson edde asan umâ-yabulih tan qaadoodik yaxxeeroonu cineenih. Too maray keenik cuggaaneh yanihiyya duma a baaxol sugen Kanqaan kee Ciita kee Feriida kee Yabuusa kee Qammon kee Mooyab kee Masri kee Amoora mari abak suggu 'ye umâ-yabulih tan taama aban.
Israayilih yooboke mari isi kee isi xayloh, allî-marih baxuw rihimih abitaanam baahen. Yalli doore maray taahirik yanihiyyak sugeeni'mmay caraamiteenih. Kedoh abbobti kee doolatak kaxxa aracat yan mari ta uma taamak foocat gace» 'yaanam yok iyyen.
Toh oobbe waqdi, yot tekke niyâ-diglok gexxaamah sara innik qanxiseeh, amô-xagorta kee deben innik mugseh, abeh an haggah gomboduk bagul daffee.
Bari radda 'yeh magrib waqla aban sadgatah sahda amma 'tam fan, tokkel elle wariggat sugeeh; Yalli marin baaxok yuduure mari abe dambik iyyeh sugem aaxaguk suge mari, ahak maca net akkeleh kaxxam cunxiteeniih; yol gaaboowen.
Sarrak magrib yekkeeh, sadgat edde aban wakti xayyoowe waqdi, Yallah rammitak nadaamah daffeyak elle suge aracak, qanxixe sara xagarat luk, solla exce. Tohuk lakal gulubuh gacca exceh, YALLAY yi Dagelta kinnihiyyal dooqah gaba ruube.
Too waqdi dooqah exceemih, «Yi Dageltaw, wacarriye waytam yoo ikkal, ni dambi mangah caddo cabeeh xexxaarah qaran eleele. Tonna kinnuk, yi Dageltaw, koo kallacam wacarriy yol tekke.
Ni kaxxa abbobtih dabaanaay, akke, neey ku mara kinnihiyya dambi abittok way maadayinnino. Nanu abne dambik gexxaamah, neey ni malikwa kee seekak nakkeemiik, marin malikwah milkih gacneeh; nee buubeeniih, nee qideeniih, seewah casbit yabbixen marih gurral nee been. Caddi akah abe waan maray qaybit radehiyya nekkeh sugneeh, uxih too marah akah nan.
«Tonna'mmay YALLAW, ni Dageltaw, dago uddur kinni way, maqaaneh addat nee sugusse. Baatik saaboh raaqe marak edde sugne naqoosinnak nee kalteh. A baaxoy taahirik tanil amaanah nee tabbixe. Edde sugne naqoosinnak dagom kalla nee hayteh, qusba manot nee hayte.
Naqoosah sugne'mmay, kooy ni Dagelta kinnihiyya nee mamaaqilinnaay, ku kacanuy aggiriqe sinnihiyya nee dacrisak, Fursi-malik ni yab oggola num abte. Ku qariy yiddigilleh sugehiyya xisnuuy, akkel Yarusalaam kee Yuudâ-rasul amaanah xinna'gidih, akke nee ruubaamih taama too malikih gabat absisse.
«Hay, taway tekkeemik maca innuu, ni Dageltaw? Duma ku naqoosah ten ku nabuwwah gabat neh rubte amri cinneh. A saaku kaadu ku amri cinaanamat qaginneh. Too nabuwwa, ‹Ama dabaaqah elle gactoonu waytan baaxo, tet addal yan marih sabbatah, nadaasa tekke› 'yaanam nek iyyeenih yenen. ‹Ta mari ama rasuk woo exxaay a exxa umâ-yabulih tan taamat baysen› 'yaanam iyyeenih yenen.
‹Tonna leemiik, ama baaxol sin doolat qande bahtam faxxeeniih, isin kaadu meqe'nnal xintaanam faxxeeniih, sin baaxo nagrah baxak baxal raqtam faxxeenik, tet addal yan marih sayyol marihimina; isinni xaylo kaadu keenit rihime kala. Amaan geyi ken mahana; abaanam faxaanam gabal bici keenik mahana› 'yaanam too nabuwwa duma nek inteh ten.
Ni Dageltaw, abneh nan kaxxa dambi kee umaanek gexxaamah, digaala net tekkek sarra kinni way, ni umaane takkeh gidel nee madigaalinnitooy, baye marak saaboh sinam cabte.
Hay, taway, ku amri cinaanamat qagtaanam bictam kinnii? A maray umâ-yabulih tan taamat asahiyyak digibnam bictam kinnii? Ku amri cinne nee tekkek, ku kaxxa bagcarra nee aleelele. Nee baysettooh, addunyal saaboh num nek macabta.
YALLAY Israayil ummatta doorehiyyaw, qadli lem kooy; tonna'mmay ta saaku fan abne umaaneh saabo nee macabsiisinnito. Abba hayne umaane ninnik away qaddosnah nan. Ku foocah elle namaate inna mannu» 'yaanam exce.

Qedra baaxok bagul afah radda 'yeh, Yallih Qibaadah-Qarih foocal aben umaanet yaabakaay, weeqak dooqa abak suge waqdi, Israayil ummattak labha kee agabu kee urruk mangom xaqul kaak gaabowwa 'yeenih kaxxam weeqen.
Sarrak Yaciyél-Sekanya deqsita numuy Qeelam gulubuh gacsahiyya Qedrak iyyeemih, «Marin agabuk digibne waqdi, Yallay ni Dagelta kinnihiyyal imaan hee waynem deqsitta. Tohu'mmay uxih Yallal niya linoh.
Tanna kinnuk, taway ta agabuy ginnaaqot nabbixe kee keenit xalle xaylo buxak ninnik ken xiiriyennoomuh, Yallah qahdi cullay. Koo kee kok kalah yan maray Yallih amri yassakaxxehiyya aba nek axcinnaanim abenno. Yalla kinni ni Dageltih amri iyyam abenno.
A taama absiisaanam kol tan. Nanu koo katayennok, atu nee absis; a taamal digga 'xic» iyye.
Too waqdi Qedra, Sekanyak iyyem abaana'gidih, seekah abbobti kee Leewih yooboke mara kee kalah raqqa 'ye mara xibsiise.
Sarrak Yallih Qibaadah-Qarih foocay elle sugehiyyak ugutta 'yeeh, Qibaadâ-Qarik Elyaasib baxa Yahoocanan le goli fan gexe. Tokkel inkih yan bar, marin baaxok yuduure mari abeh yan umaaneh kaxxam qaadeh, maaqok ligat xiineeh, leek bakaarat xiine.
Sarrak, «Marin baaxoy elle sugehiyyak yuduureeh, away Yarusalaam kee Yuudâ rasul enna 'ya maraw, tikki 'taanamak Yarusalaam fanah ama» 'yaanamih farmo ruuben.
«Gulubwah saqolti titta geytaamah: ta amri oobba heeh sidooca ayroh addat amaate wee numuk edderra heem kaak beelon. Toh lih kaadu Israayil numuh maraaqay kedok awqele» 'yaanam axcuk keenih ruuben.
Sidooca ayroh addat, sanatak sagalhaytoh alsak labaatanhaytoh ayro, Yuudâ rasu kee Benyam rasul sugga 'te labha inkih Yarusalaam fan temeeteeh; Yallih Qibaadah-Qarih daaratal mododen. Too ayro kaxxa rob radeeh; takkay immay akah yemeeten qaadak maca net akkeleh kaxxam cunxiten. Kabuk teenak rob keenil radeeh; kabuk teenak maca net akkele meysih axaxo keenit hayte.
Qedra yemeeteeh foocal keenik sollu 'yeeh, keenik iyyeemih, «Isiniiy Yallak texxeereeniih, marin agabul rihimten. Duma abten umaanek gibdi umaane abten.
Taway, abten dambik YALLAY sin kaxxa abbobti doorehiyyal uduura. Yalli faxam aba. Baaxol sin lih yan marin marak exxeera. Ken agabuy ginnaaqot tabbixeeni xiiriya; nikac keenik kala» 'yaanam keenik iyye.
Usuk too yaabak gaba kale waqdi, kobxeh suge mari inkih anay fayya haak, «Atu nek inxicca 'tam inkih abnam nel tan.
Tonna'mmay ummatta mangoh taniih, rob kaadu radah yaniih, akkel gubbik bagul sollam dudnah manan. Ah kaadu mango mari gaba edde le dambi kinnuk, inki ayro kee namma ayrot gaba akak kalaanam hinna.
Tonna kinnuk abeh meqeemih, a caagid nek saqoltih yan mari Yarusalaamal elle raqqa 'yeh adda akak wagtam tayse. Sarrak marin marih agabu ginnaaqot le mari, keenih heen waktil, isih elle yan magaalak abbobtih yan mara kee cokmaaba gabat luk yamaatay. Tonnal Yallay ni Dageltah yanihiyya ahimih giddinaamak neh abe kaxxa naqabu neh cabele» iyyen.
Ta mari baahe mala, Qasahál-Yonaatan kee Tikwâ-Yacdeeya deqsitta labhak kalih mari inkih oggoleh. Masullam deqsita num kee Sabbatay deqsita numuy Leewih yoobokehiyya too namma numih qaxat gacen.
Ta marak kalih maray elle suge baaxok yuduurehiyya ta mala oggoleeh; too waqdi sek Qedra gulubwah saqoltih addak yeexegen mara doore. Sanatak tabanhaytoh alsak inikhaytoh ayro too maray dooreenihiyya ken akah dooren taama qimbisen.
Sidooca alsih addat marin marah yooboke agabu ginnaaqot yabbixe marih qaadak adda tabba 'yeenih yemeeten.
Marin marah yooboke agabu ginnaaqot abbaxuk suge marih migaq ah kaana.
Seekak marin marah yooboke agabu ginnaaqot abbaxuk sugtem, Maqseyaahu kee Elqeeder kee Yaarib kee Gedalya deqsitta labha. Too mari Yahuuxadák-Yaasuwa kee kay toobokok rade marak ten.
Ta mari marin marah yooboke agabuy ginnaaqot abbaxuk sugeeni cabeloonumih xagana culen. Edde asen dambih kaqalso takke'gidih, kulli num keenik maruw sadgatah yusguude.
Immar deqsita gulubuk Canaani kee Dabadya deqsita namma num kaadu abbaxuk sugte.
Caarim deqsita gulubuk Maqseyaahu kee Eliyyas kee Samaqya kee, Yaciyel kee Quddiyya deqsita mari abbaxuk suge.
Fascur gulubuk Elyoqeenay kee Maqseyaahu kee Ismaaqil kee Netanel kee Yoodabad kee Elqasa deqsita mari abbaxuk suge.
Leewî-kedoh yooboke marak, Yoodabad kee Simqi kee, Keelaya deqsita numuy bagulleytah Kaliita deqsitahiyya kee, Fatacya kee Yuuda kee Elqeeder deqsita mari abbaxuk suge.
Yallih Qibaadah-Qaril saare abak yen marak Elyaasib deqsita num abbaxuk suge.
Qibaadâ-Qarih dacayrit yen marak Sallum kee Teelem kee Uuri deqsita mari abbaxuk suge.
Wohuk kalah tan ummatak:
Farqos gulubuk Ramiya kee Yiddiya kee Malkiya kee Miyyamin kee Alqedar kee gersi Malkiya kee Banaaya deqsita mari abbaxuk suge.
Qeelam deqsita gulubuk Mattanya kee Zakariyya kee Yaciyel kee Qabdi kee Yareemot kee Eliyyas deqsita mari abbaxuk suge.
Dattuq gulubuk, Elyoqeenay kee Elyaasib kee Mattanya kee Yareemot kee Dabad kee Qadiida deqsita mari abbaxuk suge.
Beebay gulubuk Yahoocanan kee Cananiya kee Dabbay kee Qatlay deqsita mari abbaxuk suge.
Baani deqsita gulubuk Masullam kee Malluk kee Qadaaya kee Yaasub kee Saal kee Yareemot deqsita mari abbaxuk suge.
Facat-Mooyab deqsita gulubuk Qadna kee Kalal kee Banaaya kee Maqseyaahu kee Mattanya kee Baxalel kee Binnuy kee Manasse deqsita mari abbaxuk suge.
Caarim deqsita gulubuk Elqeeder kee Yissiya kee Malkiya kee Samaqya kee Simqoon kee Benyam kee Malluk kee Samarya deqsita mari abbaxuk suge.
Casum deqsita gulubuk kaadu Mattanay kee Mattatta kee Dabad kee Elifalat kee Yareemay kee Manasse kee Simqi deqsita mari abbaxuk suge.
Baani deqsita gulubuk Maqdi kee Qamram kee Uuwal kee Banaaya kee Beedaya kee Kaluhi kee Wanya kee Mareemot kee Elyaasib kee Mattanya kee Mattanay kee Yaqsaw deqsita mari abbaxuk suge.
Binnuy deqsita gulubuk Simqi kee Selemya kee Naatan kee Qadaaya kee Maknadbay kee Sasay kee Saray kee Qadrel kee Selemya kee Samarya kee Sallum kee Amarya kee Yuusuf deqsita mari abbaxuk suge.
Nabo deqsita gulubuk kaadu Yaqiiyal kee Mattitya kee Dabad kee Dabiina kee Yaddaw kee Ayyuqel kee Banaaya deqsita mari abbaxuk suge.
Ta mari inkih ginnaaqot abbaxuk yenem, marin marah yaabuke agabuk ten. Nikac keenik kaleeniih, keenit xalen xaylo kaadu buxak xiiriyeenih.

Cakliyah baxi Nacmiya dudda luk abe taama ah teeti.
Anu, Artacsasta Fursih malik edde yekke labaatanhaytô sanatat, Kislaw deqsita alsat, Suusa deqsitta inaytâ-magaalal en.
Canaani deqsita yi toobokoyti Yuudâ-rasuk dago mara luk yemeete waqdi, Baabelon rasu fan seewah beenih sugen maray Yarusalaam fan yuduurehiyya
Too mari yok iyyemii, «Baabeloonuk saaboh isi baaxo fan yuduure mari kaxxa gadaamah addat yaniih; woo baaxol suge mari ken bursutah. Yarusalaam magaalat maroh tan gasoosay tiddigillehiyya uxih bicsa mali. Magaalah adda akak culan culmay duma carriseenihiyya uxih bica magenna» 'yaanam yok iyyen.
Too xaagu oobbe waqdi, daffa exceh weeqe. Dago ayroora rookat sugeeh, too ayroora maaqo xage'kal suge. Yalla kallaceeh,
exceemih, «YALLAW, Qaraanal yan Dageltaw, atu naba Dagelta kinnitooh; nanu kok meysinnah. Koo kicna mara kee ku amri oggola mara lih abte bica xagura Dagelta kinnito. Woo mara luk lito kacani mayambaxa.
Yooy ku naqasu kinni wagga heey! Anu ku naqoosah bar kee laqo aba dooqah ayti ucuyaay yok oobbey. Nanu Israayil marak dambi le taamah taaminnem aaxigeh. Yoo kee anu akak rade yi kaxxa abbobti dambi le taamat asne.
Ceele-waytam kol bahneeh, atu aba inteh nee akah amrissem maabinnino. Muusay ku naqasuh yanih gabat neh rubte xinto aba intam maabinnino.
Yallaw, duma Muusak intem kassa heey! ‹Kee Israayil ummatey, imaan yol hee wayteenik, marin marih addat sin fixixiseyyo.
Tonna'mmay tohuh, yol tuduureenik, aba siinik axcem oggolla hayteenih abteenik, inkih yan baadal sin fixixisaamah, yoo elle taqbudoonuh doore arac fan sin gacseyyo› nek inteh ten.
«Goytaw, ta mari ku maraay ku naqoosa. Isi kaxxa qande kee caylat ken waddeh.
Yooy ku naqasuh yani kee ku naqoosay ku migaq taynabehiyya abta dooqa nek macinin. A saaku faxam yoh aba'gidih, malik bagu yoh xabbacos» 'yaanam exce.
Too saaku taamah luk enem, malikih qinab elle yaaqube kobbaaya xayyoosa marak abbah en.

Tu edde taade Artacsasta deqsitak yen malik edde reede labaatanhaytô sanatak migaaqah Niisan deqsita alsat, malik qinab kamri elle yaaqube'kkel, too kamri gabal kaak hee. Dumak kay foocal farcatal taamitak suge. Woo saaku faxe waynaan ceelo yok yubleh.
Too waqdi «A saaku maca geytee? Yambulle biyak way mantuk, litom maca faxe waynaanaay? Atu litom niyâ xiglo yot celta» yok iyye.
Too waqdi warigga exceeh,
sarrak kaak exceemih, «Yi malikow, qumri kok yaxxeeray. Yi kaxxa abbobtih kabri elle yan magaala abur tekkeeh, tet akak culan culma carriseenih; tah inkih aaxagih faxe-waynaan mannal sinniyo?» exce.
Malik too waqdi, «Away hay, maca koh abam yok faxxaah?» yok iyye.
Too waqdi qaraanal yan Yalla kallaceeh,
sarrak malikik exceemih, «Yi malikow, yooy ku naqasuh yanih temqeeh, anu koo esseram oggoltek, Yuudâ-rasu kee anu akak rade yi kaxxa abbobtih kabri elle yan magaala gexxa exceh nammeyhaak xisa'gidih, yoo rubtam kok faxa» exce.
Malik too waqdi isi barra luk daffeyak sugeeh, anu inxicca excem yoh oggoleh. Sarrak «Hay, ta safarat magide sugettoo? Maa waqdi aduuretto?» yok iyye. Toh kinnih gide kaah warseh.
Sarrak kaak exceemih, «Yi malikow, yoh idnissek, Furaat Weeqaytuk Ayrô-culma le kabut Raaqa Rakaakayih abbobtih yan marah, Yuudâ-rakaakay gexa'gidih, warkat yoh taktubem faxa.
Tonnah kaadu, ku garbot dacayrih yan numuy Asaf deqsitahiyyah warkat yoh aktubetto» kaak exce. Woo warkatal farmoh intaamah, ‹Yallih Qibaadah-Qarik xaqut yan reebuk xisen qarih afah alifuh edde heen coox kee, magaalat maroh yan gidaar edde xisan coox kee, kalah kaadu, anu dabaaqah edde gacu waa qarih coox yoh ucuya› 'yaanam kaak yoh inxic» kaak exce. Yalli yo'lih yeneemih sabbatah, malik anu kaa esserem yoh abeh.
Tohuk kalah qaskar abbobti kee faaris amok qeebi abta qaskar wakalih yoh yecee. Sarrak safarah Furaat Weeqaytuk Ayrô-culma le kabut Raaqa Rakaakay fan gexe. Tokke gufe waqdi malikik baahe warkat too rasih abbobtil ecee.
Sanballat deqsita numuy Beet-Coron deqsita magaalal yooboke kee Toobiya deqsita numuy Qammon rasul doolat saqalah yenehiyya, Israayil ummatah meqe taamat asam faxa num yemeete 'yaanam yoobben waqdi, kaxxam faxe cineenih.
Sarrak anu tokkeek Israayil rasu fan gexeeh, Yarusalaam gufe. Sidooca ayroh gide Yarusalaam xisney Yalli yi gabat absiisam faxehiyya numuh mawarsinniyo. Sarrak barak gude ugutta exceeh, wakalih dago mara inni lih hayya heeh gexe. Amot akak en merraytuk sah kalah merraytu mabennino.
Barat edde, Goloh-Afa deqsitta afak gacca exceh magaalak tattab-tattab gexeh, Gawi-Buyyi deqsita aracak gacca exceh, Guddaafâ-Qidim deqsitta afa guffa haam fan, magaalat maroh ten gasoy tiddigille kee magaalah afoofiy carartehiyya cubbusak gexe.
Sarrak Raceynah Afa deqsitta afak Amoyti-Dora deqsita arac fan gufe. Tokke gufe waqdi, amot akak gexak suge merrayti gita weeh;
tohih sabbatah Kidroon-Golok adda oobba exceh, gaso elle tani'nna wagitak gexe. Sarrak akak emeete gitaak gacca exceh, Goloh-Afa deqsitta afak magaala cule.
Anu elle suge ikke kee abak sugem, baaxoh abbobtik num aaxaguk mananna. Anu kaadu taham fan, yok kaxxih Yahuuduh yooboke maraay seekaay saqoltih yan maraay baaxoh abbobti kee wohuk kalah yan maray a taama yo'lih abu waahiyyak, a gasoosa xisam faxam numuh mawarsinniyo.
Takkay immay magaala wagtek lakal keenih warseeh, keenik exceemih, «Labhay, edde nan gibdaabina wagitay. Yarusalaam abur tekkeeh, tet akak culak yenen afoofi gira edde ruubeenih cararte. Away magaalâ-gasoosa xissa hayneh, edde nan qaybik ninni nayyaaqay› keenik exce.
Sarrak Yalli yoh abem kee yoo elle cate'nna keenih warseeh, malik kaadu yok iyyem keenih warseh.
Oson too waqdi «Hayya hay xiso qimbisnay» iyyeeniih, gasoosa xisaana'gidih bical gacen.
Sanballat kee Toobiya kee uli Qarabtoytay migaaqah Gesam deqsitahiyya nanu abnam fanxam yoobben waqdi, asalah nel hayya heeniih, «Away abtaanam takkaleenim macaay? Malikik naqboytit isinni abtaanam faxxaanam hinna!» anqaasak iyyen.
Too waqdi anu keenil gacseemih, «Qaraanal yan Yalli abnam fanxam gabal nek bicsele. Nanu kay naqoosa kinninooh, a magaala xisenno ikkal, fanat manaadiya. Sin tiyah tu gactek, Yarusalaam magaala siinih dumaak takkem luk masuginnaay, a way uxih siinih takkem mali» keenik exce.

Magaalak gasoosa elle xisnem annak ten. Eliyaasib deqsita num kee kaal luk tan seeka taama qimbisak, Illi-Afa deqsitta afa xisen. Too afah xisnek gaba kalen saaku, afa Yallah taahirroyseeniih; culmah alifih edde haan coox edde heen. Seeka, sahda akak yabloonuh xisen Bool-Qari deqsita qarik xabba haanamaay sahda akak yabloonuh xisen Cananal-Qari fanah amma 'yaanam, a gaso Yallah taahirroysen.
Yerikô-mari woo gasok seeka xisse exxal katayta exxa xisen. Imrí-Dakkur kaadu ciggilta exxa xise.
Hassana-gulubuh yooboke mari Kullum-Afa deqsitta afa xisen. Sarrak too culmah alifih edde haan coox kee woo alifik adda le kabuk tabtabbih haan coox kee birta akah bicsen.
Uriyyá-Mareemot deqsita numuy Hakkox deqsita numuk baxi baxah yanihiyya woo exxal katayta exxa bicse. Barkiyyá-Masullam deqsita numuy Masedbal deqsita numuk baxi baxah yanihiyya ciggilta exxa bicse. Baqná-Saaduk kaadu ciggilta exxa bicse.
Takooqa deqsitta magaalak yemeete mari kaadu ciggilta exxa akak bicsen. Takkay immay woo magaalak abbobtih yen mari, ken akah amrisen quukat axawah raqta taama cineenih.
Faseeyác-Yoyaadaq kee Basodyá-Masullam deqsita num Yasaanah-Afa deqsitta afa bicsen. Sarrak too mari too culmah alifih edde haan coox kee woo alifik adda le kabuk tabtabbih haan coox kee birta akah bicsen.
Gibqon magaalak yemeete Malaatiya deqsita numuuy, Meerom magaalak yemeete Yaadon deqsita numuuy, tonnah kaadu Mixfa kee Gibqon magaalak yemeete mari ciggilta exxa bicsen. Mixfa, Furaat Weeqaytuk Ayrô-culma le Kabut Raaqa Rasih abbah qari elle yen araca.
Carhayá-Quddiyal deqsita numuy dahab bicisak yenehiyya ciggilta exxa bicse. Qatri bicisak yen Cananiya deqsita num ciggilta exxay Kaxxa-Gidaar deqsita arac fan guftahiyya bicse.
Cuúr-Rafaaya deqsita numuy Yarusalaam magaalak exxak teenak abbah yenehiyya kaadu ciggilta exxa bicse.
Carumáf-Yadaqya too exxal katayta exxay isi buxat xayuk tene bicse. Casabnayá-Cattus kaadu ciggilta exxa bicse.
Caarím-Malkiya kee Facat-Mooyab baxay Cassub deqsitahiyya nammayak titta lih, aki exxa kee gasoh amol sahda yabloonuh xisen Muufê-Qari deqsitak yen arac bicsen.
Hallocás-Sallum deqsita numuy Yarusalaam magaalak exxak teenak abbah yenehiyya kaadu ciggilta exxa bicse. Too taamal say-xaylo kaa catte.
Dannowac deqsita aracal dabaqah suge mara kee Cannun deqsita num Goloh-Afa deqsitta afa bicisse. Too culmah alifih edde haan coox kee woo alifik adda le kabuk tabtabbih haan coox kee birta akah bicsen. Tokkek Guddaafâ-Qidim deqsitta afa fan raqta exxay xexxaarah alfi cusul takkehiyya bicsen.
Rekáb-Malkiya deqsita numuy Beet-Cakkarem deqsita aracih abbah yenehiyya Guddaafâ-Qidim deqsitta afa bicse. Sarrak too culmah alifih edde haan coox kee woo alifik adda le kabuk tabtabbih haan coox kee birta akah bicsen.
Kolhadá-Sallum deqsita numuy Mixfa deqsita rasuk abbah sugehiyya Raceynah Afa deqsitta afa bicse. Sarrak culmah alifih amo xiseeh; alifih edde haan coox kee woo alifit tabtabbih haan coox kee birta akah bicse. Saalec-Dora deqsita aracay malik bustaanak elle yamaateenihiyyal sugte gaso, Dawud-Magaala deqsita caafatak akak ooban mawqeena fan, bicisak baahe.
Qadbúk-Nacmiya deqsita numuy Beet-Xur magaalak exxak teenak abbah yenehiyya kaadu ciggilta exxay malikwâ-kabri elle yenehiyya kee gabak bicsen dora elle yan ikke kee Agiirâ-qari elle yan arac fan bicse.
Leewih yooboke mari kaadu gasoosak wohuk raqte exxaaxih bicsat gacen. Baaní-Racum exxak teena bicse. Casaabiya deqsita numuy Kaqiila deqsita rakaakayak garabak abbah yenehiyya tokkel, buxah yen marih afak, katayta exxa bicse.
Cendád-Bawway deqsita numuy kaadu woo rakaakayak garabak abbah yenehiyya ciggilta exxa bicse.
Yaasuwá-Qeder deqsita numuy Mixfa magaalak abbah yenehiyya silac qari elle yawqen gitat foocah raqta exxa xise. Toh, daaba le arac kinni.
Dabbáy-Baaruk wohul katayta exxa bicseeh, Elyaasib deqsita kaxxa seekih yen numih buxah culma fan xisak baahe.
Uriyyá-Mareemot deqsita numuy Hakkox deqsita numuk baxi baxah yenehiyya tokkeek Elyaasib qari edde yaade exxa fanah bicse.
Tohul katayta arooca seeka bicisse. Naharak Yarusalaam magaalak dariifal buxah ten seeka ciggilta exxa bicisse.
Benyam kee Cassub kaadu wohul katayta exxay ken buxat foocah raqtahiyya bicsen. Maqseyaahû-Qadarya deqsita numuy Qananya deqsita numuk baxi baxah yenehiyya, wokkeek elle yamaaten exxay kay buxak foocat raqtahiyya bicse.
Cendád-Binnuy wohul katayta exxa bicse. Tohuuy, Qadaryah buxaak gaso akak makkinta araca. Tohuk lakal, daaba luk yen arac fan xise.
Udáy-Falal kaadu wokkel katayta exxa bicse. Tohumu, daaba le arac kee, fayya le aracat raaqa malik-qarih-daaratal qaskar-elle-gacta-aracih amol yan qariy sahda akak yabloonuh xiseenihiyyak foocat raqta exxak ten. Farqós-Fadaaya wokkek elle yamaaten exxa bicseeh, xisne ayrô-mawqa le kabuk Leeh-Afa deqsitta afa kee sahda akak yabloonu xisen qari fanah abe. Too taamal kaa catak tenem, Yallih Qibaadah-Qarit taamah yen maray guubuh magaalak Oofal deqsita caafatal sugehiyyak ten.
Takooqâ-mari wohuk elle yamaaten exxah bicsat gacen. Oson too taamah taamiteenimih, tah nammeyhaytoh addak ten. Tohum akak qimbiseenim, kaxxam amo xer qariy dacayri amook akak abaanahiyyat foocah raaqa aracak xabba heenih, Oofal deqsita caafatal tan gasoh xaquh amma 'yaanam fan yan aracak ten.
Tonnah kaadu, seekay hoor takkehiyya wokkel katayta exxaaxi bicisse. Oson bicsa akak qimbiseenim, Faras-Mawqa deqsitta afa. Tokkek xabba heenih kulli num keenik isinni buxak foocat tan ikke bicisak baahen.
Immár-Saaduk kaadu wokkel katayta exxa bicse. Tohum kay qarit foocah yan aracak ten. Sekanyá-Samaqya deqsita numuy Yallih Qibaadah Qarik Ayrô-Mawqah Afa dacrisak yenehiyya ciggilta exxa bicse.
Selemyá-Cananya kee Cannun deqsita numuy Xalaf deqsita numuk lab xaylok leceyhaytô-baxah yenehiyya wokkel katayta exxa bicsen. Oson taamiteenimih, tah nammeyhaytoh addak ten. Barkiyyá-Masullam deqsita num kaadu wokkel katayta exxay kay qarik foocah tanihiyya bicse.
Malkiya deqsita numuy dahab bicisak yenehiyya wokkek elle yamaaten exxa bicse. Too num tokkeek Yallih Qibaadah-Qarit taamita mara kee tellemmo mari edde suge qariy Mafdaga-Afa deqsitta afat foocah raaqahiyya kee gaso akak makkinta aracay amol qari akak yanihiyya fan bicse.
Dahab bicisak yen mara kee tellemmo abak yen mari ellecaboh exxa bicsen. Gaso akak makkinta aracay amol qari akak yanihiyyaak, Illi-Afa deqsita arac fan bicsen.

Sanballat deqsita numuh tu gactek, nanu Yahuud marak tiddigille gaso xisnam yoobbe waqdi, bagul nabam yinqibeeh, too waqdi nel anqaaseh.
Isi kataysis kee Samaariyah qaskarih foocal, «A Yahuud-gulalwa abtam macaay? A magaala nammeyhaak xiseloonum maay yakkalen? Sadgat abeenik sa inki ayrot xisnek gaba kaleloonum yakkaleeni innaa? Tittin bagul yan yiddigille xeetiy cararehiyyak gasoosa xiseloonum yakkaleeni innaa?» iyye.
Toobiya deqsita num kaadu kay garik soolak suge. Too num iyyeemih, «Taway gasok teena xissoonu waanam yoh ceelan. Wakri ibah yewqek raqta gaso hinna» iyye.
Toh oobbe waqdi dooqa abeeh exceemih, «Ni Dageltaw, a mari net aba anqas oobbey. Oson net aban xaafi keenil yadaaray. Edderri heenim marin gadda keenik takkay. Marin baaxo seewah ken beyoonay.
Neey xisnet yanihiyya xaafen. Yallaw, a qellat kee dambik qafu keenih maxcin» exce.
Sarrak wadir ninni taama fan gacne. Ummatta xisnet baguuk taamitteeh tisissikeemih sabbatah, xisne gudel nabbixe.
Sanballat kee Toobiya deqsita marih nammay kee Qarabah yooboke mara kee Qammon mara kee Asdood-magaalah-marah tu gactek, nanu Yarusalaamah gasoh xisne meqe innal abnaah, fanaafanat sugte foxooxa kibneh duudusnem yoobben waqdi, kaxxam keenit toome.
Tonna-leemiik Yarusalaam fan amma 'yeenih qeebi net abaanaah, ummatta akah baditta innah abaanamal malsen.
Nanu ninni kabuk kaadu ni Dagelta fan dooqa abak sugneeh; bar kee laqoh ken mamaata wagtu waa mara dacayrih hayne.
Yuudâ-mari aba qadar luk yen. Qadarah axcuk yenemii:
«Taamita mari nek taqbeeh,
maqar cabeenih, taaneenih.
Abuuruh raaqe gidaarih
xeetik weero nee taqbisse;
tamurruqe taama hinna» iyyen.
Ni naqboytit kaadu iyyeemih, «Garcik keenil gexxaay, maysattaka keenit abbaay, taama akah solta innah qidda ken haynam fanah, mayaaxigaanaay mayablan» iyyen.
Takkay immay buxa ken garil luk yen Yahuuduh yooboke ni mari kulli waqdi, «Nee fanah uduuraay, naqboytak isinni cata» nek axcuk yenen.
Tohuk gexxaamah ummatta tikyal hayya heeh, gulub-gulubul ken kurra heeh, taama gaba elle kale'kah tan aroocak darre le kabul, seef kee macaxuuy gayse kee gaysê-xaylo luk, dacayrih ken hee.
Taham cubbusek lakal, ugutta exceh, saqoltih yan maraay, baaxoh abbobti kee wohuk kalah tan ummattak exceemih, «Naqboytiitik mameysitina. Isinni tooboko kee isinni xaylooy isinni agabu kee isinni buxah taagah qeebi keenit abtaanama. YALLAY nabna leeh cunxo sahdat qidahiyya kassa haay, mameysitina» keenik exce.
Sarrak ni naqboytit neh malisak sugen mala keenik geyneemih xaagu geenih; edde sugen mala Yalli keenil bice kalem yeexegeenih. Tohuk lakal nanu nakkeemik ninni taamah nuduure.
Too ayrok wadir yi marak garab taamita waqdi, raaqe garab gob kee macaxuuy gaysê-baxa kee qeebil silaacak waasoh xagarat sartanah haan birta haysitta heenih dacayrih gacak yenen. Yuudak saqoltih yen mari kaadu xisot yan marak darre le kabut gaceeniih, cato neh yekken.
Quuka beya mara kinni way, xisne edde aban duyye gabak teenah abbaxukuuy, gabak teenat silac luk, quuka beyak yenen.
Xisnet yan mari taamite waqdi, numtin amol seef tikyah luk yenen. Baanta yaagure num yi garik yen.
Sarrak saqoltih yen mara kee baaxoh abbobti kee raqqa 'ye marak yakkeenimiik keenik exceemih, «A taama kaxxam mango taama kinnuk, tittak xer aroocal, mariiy isi gasoh taamat nek yan.
Tonna kinnuk, too baantah anay taabben waqdi nel ama. Qeebi ni aftok neh abtu waytam, Yallay ni Dagelta kinni» keenik exce.
Tonnal, saaku maaci maacissa 'yaamak xabba haanamaay bar dite radda 'teh cutuuka eweqqa intam fanah, gasô-xisne aba garab kee macaxu gabat luk dacayrih gaca garabah sugne.
Sarra taamak foocat yan marak exceemih, «Sin kee taamat enna 'ya marak inkih, laqô-taamak kalah, bar kaadu magaala akah dacrisna innah elle xinnaama» keenik exce.
Anu innih, bar kinni way, laqo xagarat luk asa sara bar kalak masuginniyooy; yi kataysis kee yoh taamita mara kee yot dacayrih yan mari kaadu toh abak suge. Silac ninnik ayxeeruk masuginnino.

Waqlak wadir lab mara kee ken agabuk mangom yakke mari, Yahuud maray ken toobokoh yanihiyyak wayto malkiten.
Garab keenik annah iyyen: «Mango maray ahli yani kinninooh; rooci wadu geyna'gidih maaqo geynam faxxinta» iyyen.
Garab keenik kaadu, «Qululuh nambaxeemik daro neh ucuya keenik inna waqdi, abuuduh daro neh yecee mari, damaanatah baaxo kee qinab elle nabqure arac kee qarwa nek beya» iyyen.
Aki garab kaadu annah iyyen: «Malik gabbaray baqurê-baaxo kee qinab elle yabquren baaxok naceehiyya edde nagdiye'gidih, abuuduh sinaamak beyne» iyyen.
«Nanu Yahuud mara kinninooh, ken kee nee inki ginsik nani'mmay, tohuh, ninni xaylo naqoosa takke'gidih dirkisna; say urri naqoosannuh limmosne. Baqurê-baaxo kee qinab elle nabqure baaxo nek beeniih; nee cattam magennino» iyyen.
Ken malkit oobbe waqdi, nabam inqibeeh,
tu akak exceeh abaamal malse. Saqolti kee abbobtih keenik yan marak abto ilqeeh, keenik exceemih, «Isin, abuuduh siinik been maaqo kee lakqoh aftoh, say xaylo kee qarwa kee baqurê-baaxo akak beytaanam, sin tooboko kinnim mataaxigaana innaa?» keenik exce.
Sarrak ahak tuk teena akah abna'nnah, daffeyna keenih hee.
Too aracal keenik exceemih, «Nanuuy, Yahuud maray naqoosannuh marin mari xaamak sugehiyyah wadir lakqo ucuyya hayneh currih ayyaaquk sugnek, ta saaku isin isinni tooboko xaamtaanaah, naqoosah ken haytaanaa! Tonna'mmay isin naqoosannu teylemmen mara wadir currih nayyaaqem nel tan» keenik exce. Too waqdi saqolti kee abbobtih yen mari tibba yeeh, iyyaanam magennon.
Sarrak keenik exceemih, «Isin abtaanam celtam hinna. Yallay ni Dageltah yanik meysittaanaah, cakkih tanim abtaanam siinil tan. Tonnal Yahuud akke waa maray naqboytah nek yani nel manqaasa.
Away yoo kee yi kataysis kee yoh taamita marak ummattah daro kee lakqo abuuduh nacee'mmay, abuuduh keenih naceemik amot tu keenil essere waynay.
Isin kaadu ken buqreh baaxo kee, qinab kee *daytuun coox elle abqaruk sugten ken baaxo kee ken qarwa, ta waqdiik xayuk keenih gacisa. Lakqo kee daro kee qinabak bicsen kamri kee zeyti (saliid) abuuduh keenih teceen waqdi, amot keenil esserteenim keenih gacisa» exce.
Too waqdi saqolti kee abbobtih keenik yen mari, «Meqeh; atu aba axcinnaanim abenno. Damaanatah keenik beyne duyye keenih gacsennooh, magoh beenim ken messerra» iyyen.
Too waqdi seekah seeceeh, wohul yoo yangaddeenimik, seeka foocal ken xibsiise.
Sarrak bagul tikiyah luk suge saro ifdigga heeh gabah urguffa tet hee. «Ta saaku oggolteenim sarra siinik cina num Yalli tannah haay. Yalli, ta xiiba makteenik, liton qarwa kee edderra hayteenimik inkih foyyah sin cabele» keenik exce. Wokkel suggu 'ye mari inkih, «Aamiin! Takkay!» iyyen. Sarra YALLA faylisen. Sarrak too xiiba mamakinnon.
Woo taban kee namma sanatay anu Yuudâ-rasuk xintoh abba edde ekkehiyya, yoo kee yi mari, yok duma sugte abbobti maaqo kee duyye keenit akah faxak sugte innah, keenit mafaxinnino. Tohum, Malik Artacsasta edde reede labaatanhaytô sanatak xabba haanamaay, too malik reedal edde suge soddom kee nammayhaytô sanatah amma 'yaanam yan udduruk ten.
Yok duma sugte abbobti ummattal kaxxa quuka hayteh teneeh; maaqo kee qinab kamri keenik beenih, wohuk amol fula ummattak ayrol morootom garsi beyak sugen. Keenik gubal taamita mari kinni way ummatat umuk sugen. Anu Yallih meysi luk eneeh, ken innah yan numuk mananniyo.
Gasô-xisok gexxaamah, akiimih gaba geyak mananniyooy; yi mari kaadu too gasoh taamat yo'lih yen. Baqurê-baaxo kee qarwa neddereh masuginnino.
Yahuuduh yooboke mara kee kaadu keenih yooboke ken saqoltih yan marak ayrol bool kee kontom num inni buxal adoobisak en. Tohuk kalah, dariifal nek tan baaxok qibnaytiinoh sahda yol amaatuk teneeh; too mara inkih inni buxal adoobisak en.
Kulli ayro, awur kee gabul le illik leceey kee mango dorrahiiha keenih qidak en. Tabna ayroh addat kaadu qinabak bicsen qusba kamri inni buxal sinaamah acayuk en. Takkay immay baaxoh-abbah gabbarah acayuk ten maaqo kee lakqo ummatak mafaxinniyooy; dumî-mari keenik faxak sugem oson duudaanam hinnam aaxaguk en.
«Yi Dageltaw, a marah baguuk abam foyya yok maabin» axcuk Yalla kallace.

Sanballat kee Toobiya kee Gesam kee kalah yan maray naqboytiitih nek yenehiyya yakkeemiik, a gasoh xisnek gaba kallem yoobbeeniih, mango gasoosak gudet ten faxo duudusnem kaadu yoobbeenih. Takkay immay akak culan afoofi edde haan coox uxih edde hayneh manannino.
Sarrak Sanballat kee Gesam farmo yoh rubte. Iyyeenimih, «Oono deqsitta booxal tan qunxa magaalal net ongoorow» yaanam yoh ruuben. Too farmo yoh akah ruubeenim, ayrissa yoo heenih umam yol baahaana'gidik ten.
Sarrak anu kaadu farmô-mara keenih ruubeeh keenik exceemih, «Edde anim kaxxa taama kinnuk, amaatem madudda. Sin fan emeeteh, abah an taama fanal cabam mafaxa» 'yaanam keenih ruube.
Tohuk sarra kaadu affara adda too bis le farmo yoh ruubeeniih; anu kaadu naharsi adda keenik inxicca excem keenik exce.
Sanballat konoyhaytoh adda kaadu kay gubal taamita numul farmo yoh ruubeeh; too saaku yuktubeh ruube warkat alifit manannay fakimit yen.
Too warkatal iyyeemih,
«Yahuud akke waa marih baaxooxal, ‹Koo kee Yahuud mara umaane abtaanam faxxan› iyya mari yan. Gesam kaadu toh numma kinnim yoh warseh. ‹Tiddigilleh sugte gaso nammeyhaak akah xissaanam wohu› siinik iyyan. ‹Atu kaadu ken malik takkem faxxa› 'yaanamih xaagi yan.
Yarusalaam addal Yuudâ-malik takku waytam ummattah warissu wayta nabuwwa bicsitteh tabbixe kok iyyan. Malik ta xaagu aabbele kaay; tonna leemiik koo kee yoo tahak tuk teena innam tayse» 'yaanam elle yuktubeh ruube.
Toh uble waqdi kaal gacseemih, «Ta inxicca 'tam inkih tekkem hinna; atu isih isi amok bicisse yaaba ikkal» 'yaanam kaah ruube.
Naqboytit toh akah abtem, meysinneh abna taama nayseede'gidik ten. Toh uble waqdi dooqa abeeh, ‹Yallaw, qande yot hay› exce.
Ayrok teena Dalaayá-Samaqya deqsita numuy Maahetbal deqsita numuk baxi baxah yenehiyyah buxa gexe. Too num buxah addak yawqem duudak mananna. Buxa kaak emeete waqdi yok iyyeemih,
«A mari koo qidam faxak,
Yallih Qibaadah-Qaril nangooroway;
Taahirik-yan-Aracat nambooqoray;
Qibaadâ-Qarik afa ninnit alifnay.
Koo qidaanam faxaanaah;
bar amma 'yeenih koo qidaanam faxan» yok iyye.
Too waqdi kaak exceemih, «Kudaah ambooqorem, yi migaq hinna. Inni roocih megloh Yallih Qibaadah-Qarit ambooqoreyyom kot celta? Mambooqora!» kaak exce.
Sarrak cubbussa hee waqdi, ah Yalli kay afat hee yab hinnay, Toobiya kee Sanballat guqul kaah teceeh, kaak inxica intem kinnim geeh.
Oson ah akah abeenim, anu meysiteh dambit asa'gidiiy migaq innik bayseh qaybit asa'gidik ten.
Sarrak dooqa abeeh, «Yi Dageltaw, Toobiya kee Sanballat abtam ubul. Ahah ken digaal. Noqadya deqsitta barray nabih tanihiyya kee raqqa 'teh tan gersi nabuwwa yot abta meysisso ubul» exce.
Kontom kee namma ayro taama abak sugnek lakal, Alul deqsita alsak labaatanna kee konoyhaytoh ayro, inkih tan gasoh xisnek gaba kalleh.
Nek naqboytiitih yan mara kee nek dariifal dabaaqah yan mari, a taama Yalla kinni ni Dageltih cato edde tengeleemih sabbatah gaba kaltem yeexegen waqdi, meysiteenih wacarriy ken yibbixe.
Tah inkih tikka tam fanah Yuudak saqoltih yan mari Toobiya deqsita numih qalla yirgiqeenih manannonuuy, waraakit kaah aktubuk yenen. Usuk kaadu keenih aktubuk yen.
Toobiya Yuudah yooboke numih baxá abbaxuk yeneemih sabbatah, Yuudah yooboke mari mangih kay qaxat yen. Usuk baxá akak abbaxuk yenem, Arác-Sekanya deqsita numuk ten. Kay baxi Yahoocanan kaadu Barkiyyá-Masullam deqsita numih baxá abite.
Mango mari, «Toobiya woh abeeh ah abe» axcuk kay maqaanet yi garil yaabak yen. Anu too waqdi excem kaadu beyya heenih kaah warisak yenen. Tohuk gexxaamah usuk meysisso elle tan waraakit kulli way yoh ruubak yen.

Gasô-xisne gaba kalteeh, gasoh afoofit haan coox kaadu le aracat akak hayne. Sarrak culmah afat dacayrih gacu waa mara kee, Yallih saare abu waa mara kee, gersi Leewih yooboke marah inkih, aboonu waan taama warisne.
Tohuk lakal anu Yarusalaam magaalah adda xiinisu waa namma num xintoh abbah hee. Too namma numuk tiyak teeni, yi toobokoyta Canaanik ten. Akitti kaadu megdebik abbah yen Cananya deqsita numuk ten. Cananya imaan digga kee Yallih meysih kay innah yan num mananna.
Ken nammayak exceemih, «Maaci meqe innah maacissa 'yeh ayro eweqqa 'tam fan, Yarusalaam magaalah afoofa mafakinaay; ayro cultam faxxa waqlay dacayrih qaskar gexxahiyyak duma alifay; adda le kabuk tabtabbih edde alfan coox haysita» keenik exce. Tohuk kalah kaadu keenik exceemih, «Yarusalaam addal buxah yan marih addak dacayrih gacu waa mara dooraay; too marak tu takkem elle taamitan aracal dacayrih gactay, raqtem kaadu isinni qarwah dariifal dacayrih gacoonay» exce.
Yarusalaam kaxxa magaalak tene'mmay mango mari tet addal mananna. Mango qarwa tet addal xise'kal yenen.
Tonna leemiik Yalli yoo elle yuybulle innal, saqoltih yen mara kee baaxoh abbobti kee raqqa 'ye marak yakkeenimiik mododissa ken heeh, nasab keenik elle yan innih kusaaqisiyya abe. Sarrak seewah ken akak beenih sugen baaxok naharak yuduure marih migaq elle yan kitab gee.
Duma seewah been marak rade marak, Yarusalaam kee Yuudâ rasu fan yuduureh suge marih migaq ah kaana. Ta mari akak rade mari yakkeemiik inkih Nabkadnessar deqsita Baabelon-malik seewah beeh suge. Too saakuk xabba haanam too baaxol, baaxo caboytiitih sugen. Isinni baaxo gufen waqdi, kulli numuuy isi magaala fan keenik gaceh yen.
Yuduuren saaku keenik saqoltih tenem, Darabbabel kee Yaasuwa kee Nacmiya kee Qadarya kee Raqmiya kee Nacmani kee Mordakay kee Bilsan kee Misfarat kee Bigwa kee Nacum kee, tonnah kaadu, Baqna deqsita numuk ten.
Israayilih yooboke marak gulub-gulubul loowimak, seewah ken elle been baaxok yuduure mari ah kaana.
Farqos deqsita gulubuk yuduure mari mangah namma alfi kee bool kee malcina-taban kee namma num akkuk yen.
Safatya deqsita gulubuk kaadu sidiica bool kee malcina-taban kee namma num tuduure.
Arac deqsita gulubuk tuduurem, lica bool kee kontom kee namma numu.
Facat-mooyab deqsita gulubuk namma alfi kee bacra bool kee taban kee bacra num tuduure. Ta gulub akak rade kaxxa abbobti, Yaasuwa kee Yowab deqsita namma numuk ten.
Qeelam deqsita gulubuk rade mari alfi kee namma bool kee kontom kee affara num akkuk tuduure.
Dattuq deqsita gulubuk bacra bool kee morootom kee koona num tuduure.
Dakkay deqsita gulubuk malcina bool kee lactam num tuduure.
Binnuy deqsita gulubuk lica bool kee morootom kee bacra num tuduure.
Beebay deqsita gulubuk lica bool kee labaatanna kee bacra num tuduure.
Qadgad deqsita gulubuk namma alfi kee sidiica bool kee labaatanna kee namma num tuduure.
Adonikam deqsita gulubuk lica bool kee lactam kee malcina num tuduure.
Bigway deqsita gulubuk namma alfi kee lactam kee malcina num tuduure.
Qaadin deqsita gulubuk lica bool kee kontom kee koona num tuduure.
Aatar deqsita gulubuk sagla taban kee bacra num tuduure. A gulub a migaaqak kalah Ciskiyyaaha deqsita migaaqal aaxaguk yenen.
Casum deqsita gulubuk kaadu sidiica bool kee labaatanna kee bacra num tuduure.
Bexay deqsita gulubuk yuduure mari sidiica bool kee labaatanna kee ferey akkuk yen.
Carif deqsita gulubuk bool kee taban kee namma num tuduure.
Gibqon deqsita gulubuk yuduure mari sagla taban kee koona num akkuk yen.
Dumah yan saaku Israayil rasuk mango magaaloolil kaxxa abbobti akak sugte marak, mango mari yuduure.
Duma Beetlacam kee Netoofa deqsitta namma magaalal suge marak rade marak, bool kee bacra-taban kee bacra num tuduure.
Duma Qanatot deqsitta magaalal suge marak rade marak, bool kee labaatanna kee bacra num tuduure.
Duma Beet-Qadmawet deqsitta magaalal suge marak rade marak, morootom kee namma num tuduure.
Duma Kiryat-Yaqaarim kee Kafiira kee Beerot akak iyyan magaaloolil suge marak rade marak, malcina bool kee morootom kee sidiica num tuduure.
Duma Raama kee Gabaq deqsitta magaaloolil suge marak rade marak, lica bool kee labaatanna kee inki num tuduure.
Duma Mikmas deqsitta magaalal suge marak rade marak, bool kee labaatanna kee namma num tuduure.
Duma Beetal kee Qaay deqsitta namma magaalal suge marak rade marak, bool kee labaatanna kee sidiica num tuduure.
Duma Nabo deqsitta magaalal suge marak rade marak, kontom kee namma num tuduure. A magaalay Nabo deqsittak kalah kaadu gersi magaalay Nabo deqsittahiyya tan.
Duma Qeelam deqsitta magaalal suge marak rade marak, alfi kee namma bool kee kontom kee affara num tuduure. A magaalak kalah kaadu gersi magaalay Qeelam deqsittahiyya tan.
Duma Caarim deqsitta magaalal suge marak rade marak, sidiica bool kee labaatanni num tuduure.
Duma Yeriko deqsitta magaalal suge marak rade marak, sidiica bool kee morootom kee koona num tuduure.
Duma Lood kee Caadid kee Oono deqsitta sidooca magaalal suge marak rade marak, malcina bool kee labaatanna kee inki num tuduure.
Duma Senaaqa deqsitta magaalal suge marak rade marak, sidiica alfi kee sagla bool kee soddom num tuduure.
Seekah aabakuk suge marak tuduurem ah teeti:
Yaasuwak rade gulubuy Yadaqya deqsitahiyyak sagla bool kee malcina-taban kee sidiica sek yuduure.
Immar deqsita gulubuk tuduurem, alfi kee kontom kee namma seeki.
Fascur deqsita gulubuk tuduurem, alfi kee namma bool kee morootom kee malcina seeki.
Caarim deqsita gulubuk tuduurem, alfi kee taban kee malcina seeki.
Leewih yooboke marak yuduure marih loowo ah teeti:
Yaasuwa kee Kadmiyal akak iyyan namma numih durruyyatak tuduurem, malcina-taban kee affara numuk ten. Kaxxa abba keenik Hodawya deqsita numuk ten.
Yallih Qibaadah-Qarih addal saare abak yen marak bool kee labaatanna kee bacra num tuduure. Too mari Asaf deqsita gulubuk rade marak ten.
Yallih Qibaadah-Qarit dacayrih yen marak tuduurem, bool kee soddom kee bacra numu. Ta mari akak radem, migaaqah Sallumuuy, Ataraay, Talmoonuuy, Qakkubuuy, Catiit kee Soobay deqsita numuk ten.
Yallih Qibaadah-Qarit taamah suge marak rade marak yuduure marih gulubuk migaq ah kaana:
Xiica kee Casuufa kee Tabaaqot kee Keeros kee
Siiqa kee Fadon kee Labaana kee Cagaaba kee
Salmay kee Canaan kee Giddal kee Gacar kee
Rayya kee Raaxin kee Nakooda kee Gaddam kee
Qudda kee Faseeyac kee Besay kee Maquunim kee
Nafussim kee Bakbuk kee Cakuufa kee Carcur kee
Baxlit kee Maciida kee Carsa kee Barkus kee
Sisra kee Temac kee Naxiya kee Catiifa deqsita gulubuk ten.
Suleemanah taamitak yen marih gulubuk yuduure mari akak rade marih migaq ah kaana:
Sootay deqsita numuuy, Sofrat deqsita numuuy, Feriida deqsita numuuy,
Yaqla deqsita numuuy, Darkon deqsita numuuy, Giddal deqsita numuuy
Safatya deqsita numuuy Cattil deqsita numuuy
Fokret-Haxxabaayim deqsita num kee Amon deqsita numuk ten.
Yallih Qibaadah-Qarih addal diini taamat yen mara , Suleeman buxah addal Suleemanah taamitak yen marih nasabak yuduure mari tittat sidiica bool kee sagla taban kee namma num yekken.
Dalaaya kee Toobiya kee Nakooda deqsita sidiica gulubuy Tel-Melac kee Tel-Carsa kee Karuub kee Addon kee Immar deqsitta magaaloolik yuduurehiyya, lica bool kee kontom kee namma num akkuk yen. Takkay immay too mari Israayilik rade mara kinnoonumih digga mageytiminna.
Seekah yooboke marih addak Cobaaya kee Hakkox kee Bardillay migaq luk yen gulub, seekah gacsaanamih digga mageytiminna. Bardillay deqsita gulubuy seekah gacsahiyya akak rade num, digibe saaku balli gulubul kaa muggaaqiseeniih, Bardillay kaak axcuk yenen. Ta mari inkih akak rade marih migooqa keenik mageytiminnaay; tonna-leemiik taahir ane waa maray seekat gacu duude waahiyyat ken loowen.
Tohuk gexxaamah Yuudâ-baaxoh abba, «Urim kee Tummim deqsitta duyye qida sek yamaatem fanah
Israayil maray marin baaxok yuduurehiyya sittat morootom kee namma alfi kee sidiica bool kee lactam num akkuk yenen. Keenih taamitak yen mari labha kee say marih fanal malcina alfi kee sidiica bool kee soddom kee malcina num akkuk yenen. Saare abak yen marak kaadu, labha kee say marih fanal yuduure mari namma bool kee morootom kee koona num akkuk yenen. Faarisik gabat baaheenim, malcina bool kee soddom kee lica faras akkuk ten. Baakilik kaadu, namma bool kee morootom kee koona bakil gabat baahen. Gaalak kaadu, affara bool kee soddom kee konoy takkem baahen. Danoona kee okaalek kaadu, lica alfi kee malcina bool kee labaatanna takkem gabat baahen.
Taama abaana'gidih mango mari lakqo yecee.
Baaxol xintoh abbah yen num bacra kiilo dahabak yeceeh,
tonnah kaadu qiddi saaku lee kee qabal elle haan sacnittek kontom kee,
seeka edde gacta dallaabiyak soddom kee
lakqok kaadu namma bool kee kontom kiilo yecee.
Gulubwah saqolti dahabak bool kee lactam kee bacra kiilo teceeh,
lakqok kaadu alfi kee namma boolih kiilo yeceen.
Raqqa 'ye mari dahabak bool kee lactam kee bacra kiilo yecee;
lakqok kaadu alfi kee bool kiilo takkem yeceen;
seeka edde gacta dallaabiyak lactam kee malciini takkem yeceen.
Seeka kee Leewih yooboke maraay, Yallih Qibaadah-Qarit dacayrih yen maraay, Yallih Qibaadah-Qarih addal saare abak yen mara kee, gersi maray Yallih Qibaadah-Qarih taamat yenehiyya kee raqqa iyye mari yakkeemiik isinni magaaloolil nookeeniih, dabaaqah elle gacen.
Malcinhaytoh alsat Israayil marak uduurra ye mari yakkeemiik mariiy isi magaalal keenik nookeh yen.

Too alsak inikhaytoh ayrot yakkeenimiik Yarusalaamal Leeh Afa deqsitta culmak foocal gaaboowen. Too waqdi YALLI Israayil ummatah Muusal ruube xinto elle tan kitab sek Qedrak, «Neh baaha» iyyen. Qedra too xinto intam digga haah yaaxige numuk ten. Qedra too waqdi too kitab baaheeh; too ayro tokkel labhaay agabu kee kaskassoowe urrih foocal yikriye.
Tokkel magaalak akak yawqen afal booxak bagul, maacak xabba haanamaay carri tikka 'yam fanah, Qedra too kitab intam keenih akrayuk sugeeh; oson kaadu baguuk kaa ankacisak asen.
Too ayro aben gaabownal, Qedra too kitab keenih elle yikriyem, bocok bicsen fayya 'ya aracih amok ten. Usuk too kitab keenih yikriye waqdi migdi kabut kaak sugtem, Mattitya kee Samaq kee Qanaaya kee Uriyya kee Cilkiyya kee Maqseyaahu deqsita numuk ten. Guri kabuk kaak tenem, Fadaaya kee Misaayel kee Malkiya kee Casum kee Casbaddana kee Zakariyya kee Masullam deqsita numuk ten.
Qedra kaah heen aracay keenik fayya 'ta ikkel yanihiyyal solla 'yeh waqdi, inkih kaa fan wagten. Sarrak kitab fake waqdi, yakkeenimiik inkih soolen.
Too waqdi Qedra iyyeemih, «YALLAY Naba Dagelta kinnihiyya fayla taafay» iyye.
Tokkel suge mari inkih, usuk toh iyye waqdi, gaba qaran fan fayya haak, «Aamiin, Aamiin» iyyen. Sarrak inkih YALLA yassakaxxeeni'gidih, gommoh raden.
Tohuk lakal solla 'yeeniih soolol elle yeeden. Sarra Leewih yooboke mari xinto elle tani'nna keenih warse. Keenih warissem, Yaasuwa kee Baani kee Sereebiya kee Yaamin kee Qakkub kee Sabbatay kee Hoodiya kee Maqseyaahu kee Kaliita kee Qadarya kee Yoodabad kee Canaan kee Felaaya deqsita numuk ten.
Yallih Xintoh Kitaabal tanim nagay kawseeniih; ummattah Yallih xinto intaamak maqna nagay warsen.
Ummatta ta xinto aba intam yoobben waqdi, weeqeenih. Yuudâ-baaxoh abbah yen Nacmiya kee, Yallih xintoh addal tanim nagay aaxaguk yen sek Qedra kee, Leewih yooboke maray xinto intam barisak yenehiyya ummattak iyyeenimih, «A saakih ayro YALLAY sin Dageltah yanihiyyah garil taahirik tan ayro kinnuk, weeqa kee arkitiyyi mafaxxiima» iyyen.
«Ahaysa isinni buxa gexaay, meqe maaqo akumaay salfa le maqab aqubaay, qiidih asa. Liton maaqo kee maqab tu aalle waa marah acuya. A saaki ni Goytah garil taahirik tan ayrok markitina. Sin cayli, YALLI siinih yecee rufto» keenik iyyen.
Leewih yooboke mari, ummattak iyyeemihii, ‹Annah taahirik tan ayro cisabbottaanam meqem hinnak, kata tibba xica» iyyen.
Too waqdi suggu 'ye mari inkih yakkeemiik buxah yuduureeh; kitaabal taniimit radeenimih sabbatah, walamwallitak maaqo yokmeeniih yooqobeenih, luk sugeenim tu aalle waa marah yeceen.
Ciggilta ayro gulubwah saqoltih yen mari, seeka kee Leewih yooboke mara lih gacca 'yeh, Yallih xintol taniimih addâ-faknu kee maqna bartaana'gidih, Qedra fan gexen.
Qedra keenih elle yikriye innal, woo xinto axcuk teneemihii, Iraawô-Dabih-Qiid deqsita qiidih ayro, «Israayil ummatta woo qiid gaba kalam fanah daboyti-baxi addat gactay» axcuk ten.
Kalah kaadu, «Inkih tan Yarusalaam kee wohuk kalah tan magaalooli kee mandarittel yan marah farmo ruubaay; ‹Qaleela fan gexaay; daboyta akak xissaana'gidih, madertooy, alay kee, nakliita kee kalah yan cooxuy mango ayyuufa le irgiqay baaha› » axcuk ten.
Too waqdi ummatta gexxeeh, too luud bahte. Sarrak qarwak amol booxah tan arooca kee, buxah addah daarat kee Yallih Qibaadah-Qarih daarat kee, Leeh Afa kee Efrayim Afa deqsitta culmak foocal booxah tan aroocal daboyta xisen.
Seewah ken elle beenih sugen baaxok yuduure mari inkih daboyta xissite. Tannah tanim Nuun-Yoosuwa yen dabaanak wadir ummatta abteh masuginnaay, too saaku ummatta kaxxam ruffu 'teh asse.
Too qiidih edde asen ayrok xabba haanamaay, qiid gaba kalla haam fanah, Tawraatal yan Yallih yaabak ayrooy rike akrayuk sugen. Too qiidih malcina ayro sugen. Malcinhaytoh ayro akah aseenik lakal, bacarhaytoh ayroy qiidik gaba kaleenihiyya, kitab elle inta'nnal, qibaadah inki aracal gaaboowen.

Too alsak labaatanna kee fereyhaytoh ayro, Israayil ummatta aben dambih nadaamah soomaana'gidih gaaboowen. Ken akke waa marin marak yexxeereeniih, sartanah *qabuudut gacca 'yeenih, abeenih yanin nadaamak gexxaamah, amol bullaaqe isinnik caxen. Sarrak solla yeenih ken kee keenik dumal ken kaxxa abbobti abba hayte dambit yaaben.
Inkih tan ayrok rubqi gide fanah, inki aracal sollu 'yeenih YALLAY ken Dagelta kinnihiyya ruube kitaabal tanim keenih yikriyen. Tonnah kaadu, inkih tan ayrok rubqi gide takkem, abeenih yenen dambih tooba kee YALLAY ken Dagelta kinnihiyyah qibaadat sugen.
Leewih yooboke mari mawqeenah amol soolak yen. Tokkeh amol Yaasuwa kee Baani kee Kadmiyal kee Sabanya kee Bunni kee Sereebiya kee Baani kee Kanaani deqsita mari anay fayya haak YALLAY ken Dagelta kinnihiyyah kallacen.
Leewih yooboke marak Yaasuwa kee Kadmiyal kee Baani kee Casabnaya kee Sereebiya kee Hoodiya kee Sebanya kee Fatacya deqsita num iyyeemih, «Ugutay YALLAY sin Dagelta kinnihiyyay kulli way waarahiyya faylisa» iyyen.
Dooqah iyyeenimii,
«Kooh taguude fayla sahdayti afat takke faylak nabuk raqta'mmay
tohuh, ku migaaqay nabna lehiyya kulli way faylisoonay.
YALLAW, Yalli dibuk koo.
Qaran ginteeh; qaraanal tan cutuuka inkih gintem koo.
Baaxo kee baaxol tanim inkih ginte;
bad kee badat tanim inkih ginte.
Rooci leemit inkih rooci haytem, koo.
Qaraanal eneyya 'tam qibaada koh abta.
«Dageltah yan YALLAW, atu Abram doorteeh,
Ur deqsita aracay Baabelon rasul yanik kaa teyyeeqeh.
Migaaqah Abraahim kaak inte.
Abraahim ku garil digga le num kinnim tubleh;
xagana kaa'lih haysitte.
Kaak rade marah baaxo ikoytah aceettoomih xagana kaah culte.
Too baaxo, Kanqaan kee Ciitaay Amoora deqsita maraay
Feriida kee Yabuusaay Girgaasah yooboke marih baaxo.
Inteemil digga le Dagelta kinnitooh, xagana akah cultem abteh.
«Ni kaxxa abbobti Masril taqabik geytem tubleh.
Qasa badih xaqul cato keenih takke'gidih, aben dooqa keenik raabitteh.
Masri malikil ablewayni astooti kee qagabak tanim bahte.
Kay gubal yan mara kee kay baaxoh maral yakkeenimik
qagabah tan able waynuh tanim bahte.
Toh keenik akah abtem, kaxxiinah filla qaraanal heeniih
ku ummattal umam baahak sugeenimih sabbata.
Tohuk wadir too saaku kok yontoobbe migaq
uxih ta saaku fan yantaabbeh.
Ku mara badak gude keenih baxisseh, ken teyyeeqe.
Bacarih raqte baaxok bagul badak gude ken tabisse.
Ken ayradduk suge mara badat qiddeeh,
kaxxa badat qiden xaa badat elle suta'nnal, badat ken sutusse.
«Laqo elle gexaanamal,
qeera-qamiddu foocat keenik hayte.
Bar kaadu edde gexan gita yabloonuh,
ura qamiddu foocat keenik hayte.
Qaraanaak Siinâ Qalel obteeh;
isi mara lih isi afak yabte.
Qadaalat kee numma le xinto kee madqaay;
meqe amri kee baritto keenih warisse.
‹Sabti ayro xaguraay, taahirik tan ayroh tet ubula› keenik inte.
Isi xintooy, madqa kee baritto isi naqasuh yan Muusal keenih rubte.
Satqiten saaku, qaraanak maaqo keenih oobisse.
Bakaariten saaku, xixxaqak baguk lee keenih teyyeeqe.
‹Ikoytah siinih aceeyyo axcuk, xagna siinih akah cule baaxo qeebit ibbixa› keenik inte.
«Ni kaxxa abbobtih tu gactek, ku yab moggolinnoonuuy,
kaxxiinah filla qaraanal heeniih isinnih faxeenim aben.
Koo yaabbeenim cineeniih,
atu abte ablewaynuh tan taama hawweeneenih.
Kaxxiinak gexxaamah, wadir Masri naqoosinnah ken gacisu waa abba dooren.
Atu tohuh, yi Dageltaw, racmatta kee maqaane le Dageltay qafu abahiyya kinnito.
Naqabut asissike waah, sahdah kaxxa kacanu yaybulle Dagelta kinnito.
Tohih sabbatah booxal qidda heeh darre keenit macabinnito.
Yaqbudoonuh beqri-ceelo bicseeniih,
too beqrih ceelok, ‹Masrik nee bahtem, ta ceeloy yallah yan ni dagelta kinnihiyya› iyyen.
Tonna kinnuk, koo celta nabna kot maabinnoonuy, ku galto yeegemeenih.
Tohuh, yi Dageltaw, ku racmatta caddo sinni racmatta kinniimih taagah,
bacarih tan baaxol ken macabinnito.
Laqo gita keenih tascasse qamburre keenih hayte.
Bar gita keenih tascasse gira keenih hayte.
Litoh tan maqaaneh, abeh meqem keenih warisse.
Yakmoonuh manna deqsitta maaqo qaraanak keenih oobisse.
Yaaquboonuh lee keenih tecee.
Bacarih tan baaxol morootom sanatah
oson faxxa haanam keenih acayuk sugte.
Sartanak maqarradinnon;
iba keenik maduddubinna.
«Mango baaxô-doolatwa qeebil ken tiysiise.
Too baaxooxak kulli'kkel suge marih baaxol ken nookisse.
Sicon abbah elle suge Cesbon deqsitta baaxo ken gabal hayte.
Qoog abbah elle suge Basan deqsita rasu kaadu ken gabal hayte.
Qaraanal cutuuka takkeh gide xaylok keenih tecee.
Ken abbobtih xagana akah culteh sugte baaxol, dabaaqah ken hayte.
Kanqaan baaxol suge marak qeebil ken tiysiiseh.
Wokkel suge mara isi marih milkih hayte.
Kanqaan malik kee kay marak isinnih faxeenim abitaana'gidih,
ken gabal ken hayte.
Maroh gaso edde tan magaalooli yibbixen.
Rob elle radaah kullim elle taabuke baaxo kee
kullim addal akak tan qarwa keenik raaqisen.
Lee edde raaqisan boodooda kee, *daytuun xala coox kee, qinab xala coox kee,
kalah yan caxâ-miru xala coox keenik raaqisen.
Isinnih faxxa haanam yokmeenih, ariiqo baahen.
Atu keenih ucuyya hayte maqaanek inkih cayyen.
«Tohuh, ku mari ku yab cineeh, koo cineh.
Atu aba keenik inteemit darre caben.
‹Aham maabina, meqem hinnak› keenik inte nabuwwa qideenih.
Too nabuwwa toh keenik akah intem, oson kol yaduureeni'gidi.
Koo ceele sinni migaq koh aben.
«Too waqdi ken naqboytiitih gabat radoonay ken inte.
Too mari uma xukkot ken abbaxuk suge.
Gadaamiteenim yublen waqdi, kol weeqen.
Atu qaraanal ken weeqa toobbeeh;
kaxxa racmatta le Dagelta kinnuk, ken cattu wayta saqoltiy
naqboytit gabak ken tayyaaqu waytahiyya keenih rubte.
Too mari naqboytit gabak ken cateh.
Takkay immay amaanah xiinak sugen waqdi, dambit qagteenih.
Too waqdi kaadu ken naqboytiitih gabat radoonay ken inte.
Naqboytit gabal ken hayte.
Oson toobiteeniih cato kol esseraanam tuble waqdi,
qaraanak ken weeqa toobbe.
Litoh tan racmattak gexxaamah, koo esseren cato keenih oggolteeh;
cato koo esserinnaan waqdi, ken catak sugte.
Atu aba intam abe weenik, keenit takku waytaamih garci keenih kalteh.
Ku xinto kataata mari isinni rooci wadele'mmay,
too mari, ku xintok sah giti ane waam aabbih, kaxxiinitak ku xinto cineenih,
keenih warisah darre kot caben.
Mango sanootal litoh tan sabrih keenil tisbireeh,
nabuwwat hayte isi Roocaaniyyah kabuk garci keenih kalak sugte immay,
ku ummatta, tohuh, ayti maleelah innah aabbe waytam celte.
Too waqdi ken naqboytiitih gabat radoonay ken inte.
Ku racmatta caddo maliiy, tohuk gexxaamah
darre keenit macabinnitooy, bayi ken mahannito.
Kaxxa maqaane kee racmatta le Dagelta kinnito.
«Yallaw, ni Dageltaw, nabna lem koo.
Qande leeh hayba lem koo.
Amurruqe sinni kacanu le Dagelta kinnitok,
abeyyo inteh xagana akah cultem abtah.
Nanu biyaakak geyneh gide neh ubuley.
Assuuriyah malikwa xukkot nee abbaxuk ten dabaanaay
akke fanah, kaxxa biyaakah biyaakinne.
Ni malikwa kee ni miracwaay, nabuwwa kee seekaay
ni kaxxa abbobti kee ni ummatta inkih biyaakitteh.
Tonnal hay, nanu biyaakak geyneh gide neh ubuley!
Nee digaalte waqdi, cakkih tan digaala net abte.
Atu kulliimil digga lito'mmay, nanu umam abne.
Ni kaxxa abbobtiiy, ni malikwaay ni saqolti kee seeka
ku xinto intam abak masuginna.
Atu ken elle amrissam kee atu keenih abta garci-kalootut baaqid luk manannon.
Ikoytah keenih tecee kaxxa baaxo xiinak sugen waqdi, koo maqbudinnon.
Niqmatak tan baaxol, maqaane luk ken xiinisak sugte'mmay, koo maqbudinnon.
Edde yanin dambih abitto cabba heenih kol yaduureenim maabinnon.
Ta saaku atu ni abbobtih tecee baaxol marin naqoosah nan.
Atu neh tacee baaxoy meqe innah nee adoobisak tenehiyyal naqoosah nan.
Taway taham neh maay table hay!
Baaxok geytima niqmat atu ni amol hayte amoytitte nek betta.
Tah net akah takkem ni dambi.
Nee kee nanu neddere lacak isinnih faxeenim aban.
Nanu a saaku kaxxa gadaamah addat nan» 'yaanam dooqah iyyen.
Tohuk lakal «Net tikka 'teemik gexxaamah, Israayil ummattak nanuu, titta elle geyne tittin-gey kutbeh haysinnah nan. Too kutbel nek saqoltiiy, Leewih yooboke mara kee seeka firma heelon» iyyen.

Naharsi firma haytem, baaxoh-abbah yen Nacmiyak ten. Nacmiyak abba Cakliya deqsita numuk ten. Nacmiya-lakal firma haytem, Xidkiya deqsita numuk ten.
Seekak kaadu firma haytem:
Seraaya kee Qadariyya kee Ermiyaas kee
Fascur kee Amarya kee Malkiya kee
Cattus kee Sebanya kee Malluk kee
Caarim kee Mareemot kee Qobadya kee
Daaniyel kee Ginnaton kee Baaruk kee
Masullam kee Abiyya kee Miyyamin kee
Maqadya kee Bilgay kee Samaqya deqsita seekik ten.
Leewih yooboke marak firma haytem:
Yaasuwa deqsita numuy Adanya deqsita numih baxak tenehiyya kee
Cendad deqsita gulubuh yooboke numuy migaaqah Binnuy deqsitahiyya kee
Kadmiyal kee Sebanya kee Hoodiya kee
Kaliita kee Felaaya kee Caanan kee
Miika kee Racob kee Casaabiya kee
Dakkur kee Sereebiya kee Sebanya kee
Hoodiya kee Baani kee Beninu deqsita numuk ten.
Ummattak saqoltih yen marak firma haytem:
Farqos kee Facat-Mooyab kee Qeelam kee
Dattuq kee Baani kee Bunni kee Qadgad kee
Beebay kee Qadoona kee Bigway kee
Qaadin kee Aatar kee Ciskiyyaahu kee
Qaddur kee Hoodiya kee Casum kee
Bexay kee Carif kee Qanatot kee
Nebay kee Magfiqas kee Masullam kee
Ceedir kee Mesedbal kee Saaduk kee
Yadduqa kee Falatya kee Canaan kee
Qanaaya kee Hosiqa kee Cananiya kee
Cassub kee Hallocas kee Filca kee Soobik kee
Racum kee Casabna kee Maqseyaahu kee
Aciyya kee Canaan kee Qanan kee Malluk kee
Caarim kee Baqna deqsita numuk ten.
Israayilih yooboke marak, seeka kee Leewî-mara kee Yallih Qibaadah-Qarit dacayrih yan mara kee Yallih Qibaadah-Qaril saare aba mara kee Yallih Qibaadah-Qarih taama aba mari, too maray nek saqoltih yanihiyya lih gacen. Wohuk kalah kaadu, Yallih xinto intam oggolaana'gidih, marin baaxoh maray ni addal yanihiyyak yexxeere mari too saqoltih yan mara lih gacen. Woo yuktuben warkatay titta elle geenim elle yuktubeenihiyya axcuk teneemih, «Tahak wadir nee kee ni agabuuy ni xayloy kas kassoowehiyyak labim kee sayim inkih nakkeemik
nek saqoltih yan mara lih gacca inneh, ‹Yallih xintoy isi naqasuh yan Muusal ruubehiyya intam cinna haynek, digaalah abaaro nee tabbaxay› 'yaanamal xiibinnah nan. YALLAY ni Dageltah yanihiyya nee akah amrisem oggolenno. Kay amri kee usuk nek aba iyyem abenno 'yaanamal titta geynah nan.
Tonna leemiik, akkel ni rasul ne'lih yan marin baaxoh maral rihime waynaah, nek kaadu rihmise waanama.
Marin baaxoh mari daro akkiiy, hinnay kaadu, wohuk kalah tan duyye sabti ayro akkiiy qiidih edde asna ayro nee fan baahen ken tekkek, keenik maxaanna.
Malcinhaytô-sanat gufa saaku, sanat fanah buqre abe'kal sugennooh, tonnah kaadu sinaamat lino mago sinaamah cabenno.
Kulli sanatal Yallih Qibaadah-Qarih taamah lakqok affara giraam takkem numtin amol yaceenim fardih nel tan.
Yallih Qibaadah-Qarih taamah faxximtam: taahirroysen-gaqambooy, kulli ayro xayyoosan daro kee, cado akak sadgatah cararisan saqaay; alsi biloh aban sadgataay, sabti qiidih aban sadgat kee, wohuk kalah yan qiidih aban sadgat kee, wohuk kalah yan sadgatay taahirik yanihiyya kee, Israayil marih dambi kalootuh aban sadgat kee, wohuk kalah tan duyyey Qibaadâ-Qarih taamah faxxintahiyyak ten.
Nanu inkih tan Israayil xaylooy, axcih kaadu, Israayilih taabuke seeka kee Israayilih yooboke Leewih marak, Yallih xinto elle inta innal, YALLAY ni Dageltah yanihiyyah sadgatah qidan saqih cado elle carartu wayta boco baahu waa marah saami caxxa gulub-gulubul qidenno. Too boco kulli sanatal yaaxigen waktil baahenno.
Kulli sanatal darok naharat orobta daro kee, caxâ-miruk naharat yooboke caxâ-miraytu YALLIH Qibaadah-Qari fan sadgatah beyaanam fardih nel tan.
Naharsi-baxak lab-baxa kee naharat yooboke dahaltu kee illi kee wadarak kaadu naharat yooboke saq, Yallih xinto elle inta'nnal, Yallih Qibaadah-Qarih addal taamitta seeka fan beenno.
Qibaadâ-Qaril tan seekah kulli sanatal naharat orobte darok riyne buluula baahennooh; tohuk kalah kaadu, qinabak bicisne kamri kee caxâ xaylok bicsen *zeyti kee caxâ-miru keenih aceenno.
Leewih yooboke mari ni mandar kee ni buqreh ardil tooboke darok taban haytoh af gaaboysak sugeemih taagah, taban haytoh af dakaatah keenih aceenno.
Seekak, Haarun deqsita kaxxa seekik rade mari, Leewih yooboke mara luk gacca 'yeh, woo diini qaadah gaaboysan duyye gaaboysoonay. Too duyyey gaaboyseenihiyyak tabanhaytoh af, Leewih yooboke mari Yallih Qibaadah-Qarik duyye edde daanisan golih addat daanisoonay.
Israayil kee Leewih yooboke marii, darooy, qinab-kamri kee caxâ xaylok bicsen *zeyti, Yallih Qibaadah Qarih faxxinta duyye elle daanisan makdanal hoonay. Tohuu, Yallih Qibaadah-Qaril Yallih taama abta seeka dabaaqah elle taniih, Yallih Qibaadah-Qarit saare aba mari kee dacayrih yan mara kaadu dabaaqah elle yanihiyya.
Ni Dagelta elle naqbude qari dibu kaa mabna› 'yaanam elle ten.

Abbobtih yan mari Yarusalaamal nooke. Too saaku, tabna numih addak inki numuy taahirik tan Yarusalaam magaalal dabaaqah gacu waahiyyah saami caxxa qiden. Wohuk raqqa 'ye mari elle suggu 'ye magaaloolil elle raaqe.
Wohuk kalah, saami caxxi elle awqe'kah, is amook Yarusalaamal dabaaqah gacam faxa numut «Yalli barkat haay» iyyen.
Seeka tanuu, Leewih yooboke mari yanuu, Yallih Qibaadah-Qarit taamita mari yanuu, Suleeman buxah taamitak yen marih ramad yanuu, wohuk kalah, raqqa 'ye maray Israayilih ubukka iyyak numuuy isi kaxxa abbak raqte magaalal isi guubul keenik gace.
Yuudâ-rakaakayak saqoltih yen maray Yarusalaamal dabqih gacehiyya ah kaana.
Yuudah yooboke marak Qataaya deqsita numuy abba akak Quddiyya deqsitaah kaxxa abba akak Zakariyya deqsitahiyyak ten. Zakariyyah abba Amarya deqsitak yen. Amaryah abba Safatya deqsitak yen. Safatyah abba Mahlalel deqsitak yen. Ta mari inkih akak radem, Fares deqsita numuy Yuuda xalehiyyak ten.
Tohuk kalah Maqseyaahu deqsita num yen. Kaak abba Baaruk deqsitak yen. Baaruk abba Kolhoda deqsitak yen. Kolhodah abba Cadaya deqsitak yen. Cadayah abba Qadaaya deqsitak yen. Qadaayah abba Yoyyaarib deqsitak yen. Yoyyaarib abba Zakariyya deqsitak yen. Ta mari inkih akak radem, Saalec deqsita numuy Yuuda xalehiyyak ten.
Fares deqsita numuk rade marak Yarusalaamal dabaaqah gactem, affara bool kee lactam kee bacra numuk ten. Ta mari inkih kaxxa agiirak yenen.
Benyam deqsitta kedok rade marak noktem kaadu Sallu deqsita numuk ten. Salluh abba Masullam deqsita numuk teneeh, Masullam abba Yoqed deqsita numuk ten. Tohuk kalah ta num akak radem, Fadaaya kee Kolaaya kee Maqseyaahu kee Itiyal kee Yasaqya deqsita numuk ten.
Gabay kee Sallay kaadu Yarusalaamal nooke marat yenen. Ta namma num Sallu deqsita numuk xayi ramadak yenen. Benyaamah yooboke marak Yarusalaam magaalal nooke mari tittat sagla bool kee labaatanna kee bacra num akkuk yen.
Ayyuqel deqsita num ta marak inkih saqalak yeneeh; kay abba Dikri deqsitak yen. Yuuda kaadu Ayyuqel gubal magaalah abbak yen. Yuudah abba Hasnuwa deqsita numuk ten.
Seekak kaadu Yarusalaamal dabaaqah gactem, Yadaqya deqsita seekik teneeh, kaak abba migaaqah Yoyyaarib deqsitak yen. Ta seekik kalah kaadu Yaakin deqsita sek Yarusalaamal dabaaqah gace.
Seraaya deqsita sek, Yarusalaamal dabaaqah gacte seekak numuk teenah yen. Kay abba Cilkiyya deqsitak yen. Cilkiyyah abba Masullam deqsita numuk ten. Ta num akak radem Saaduk kee Maraayot kee Aciitub deqsita numu. Aciitub kaxxa seekik ten.
Ta mari akak rade gulubuy Yallih Qibaadah-Qarih addal taamitak yenehiyyak Yarusalaam magaalal dabaaqah gactem, tittat bacra bool kee labaatanna kee namma numuk ten.
Ta marak kalah seekak Yarusalaamal dabaaqah gactem, Qadaaya deqsita seekik ten. Ta seekik abba Yaroocam deqsita numuk teneeh, Yaroocam abba Falalya deqsita numuk ten. Ta num akak radem, Amxi kee Zakariyya kee Fascur kee Malkiya deqsita numuk ten.
Ta mari akah yaabuke gulubuk saqoltih yan marak tittat namma bool kee morootom kee namma num Yarusalaamal dabaaqah gace.
Qamassay deqsita sek kaadu dabaaqah Yarusalaamal gace marak numuk teenak yen. Qamassay abba Qadaril deqsita numuk ten. Qadaril abba Acday deqsita numuk ten. Acday abba Masilleemot deqsita numuk ten. Masilleemot abba Immar deqsita numuk ten.
Ta mari akah yaabuke gulubuk Yarusalaamal dabaaqah gactem, tittat bool kee labaatanna kee bacra qaskariitak teneeh; oson yakkeenimiik kaxxa agiirah tan qaskarak yenen. Saqalah keenik tenem, Dabdiyal deqsita numuk ten. Dabdiyal abba Haggedolim deqsita numuk ten.
Leewih yooboke marak kaadu Yarusalaamal dabaaqah gactem, Samaqya deqsita numuk teneeh, too numih abba Cassub deqsita numuk ten. Cassub abba kaadu Qadrikam deqsita numuk ten. Qadrikam abba Casaabiya deqsita numuk ten; Casaabiyah abba Bunni deqsita numuk ten.
Sabbatay kee Yoodabad deqsita namma numuy Leewih yoobokehiyya kaadu Yarusalaamal dabaaqah gace marih addat yenen. Samaqya kee ta namma num Leewih yooboke marak saqoltih yenen. Taama elle luk yeneenim, Yallih Qibaadah-Qarik iroh raaqa aracak ten.
Mattanya kaadu Yarusalaamal dabaaqah gace marak numuk teenah yen. Mattanyah abba Miika deqsita numuk teneeh; Miikah abba Dabdi deqsita numuk ten. Asaf deqsita numih gulubuk yenen. Mattanya Yallih Qibaadah-Qaril Yalla faylisak aban saare edde haa numuk ten.
Bakbukya deqsita num kaadu Yarusalaamal dabaaqah gace marat yen. Mattanya kee kaa'lih yan mari saare edde haa waqdi, Bakbukya kee kaa'lih yan mari saare kaah akkaquk yen.
Leewih yooboke marak Qabda deqsita num kaadu Yarusalaamal dabaaqah gace marat yeneeh, abba kaak Sammuqa deqsita numuk ten. Sammuqa abba Galal deqsita numuk ten. Akak radeenim, Yadutan deqsita numuk ten.
Ta mari inkih Leewih yooboke marak yeneeh; ta kedok Yarusalaam magaalay taahirik tanihiyyal dabaaqah gactem, tittat namma bool kee bacra-taban kee affara numuk ten.
Yallih Qibaadah-Qarit dacayrih yen marak kaadu Yarusalaamal dabaaqah gactem, Qakkub kee Talmon kee keenik ramadah yen maraay; mangah tittat bool kee malcina-taban kee namma num akkuk yenen.
Raqqa 'ye maray Israayilih yaabukehiyyak, seeka kee Leewih marih agantah, kulli num keenik Yuudâ-magaaloolik isinni kaxxa abbobti elle sugte aracal dabaaqah gacen.
Takkay immay Yallih Qibaadah-Qaril taamitak yen mari Yarusalaam magaalak Qoofal deqsitta exxal dabaaqah gace. Ta marak abbobtih tenem, Xiica kee Gisfa deqsita namma numuk ten.
Leewih yooboke maray Yarusalaamal dabaaqah yenehiyyak amo wagitak tenem, Quddi deqsita numu. Quddih abba Baani deqsita numuk ten. Baanih abba Casaabiya deqsita numuk ten. Casaabiya akak radem, Mattanya kee Miika deqsita maraay; akah gacsaanam, Asaf deqsita gulubu. Asaf deqsita gulubuk Yallih Qibaadah-Qaril aban Yallih saare absiisa marak yenen.
Malik buxah gasok amri yewqeh yeneeh; too amri, kulli ayro midu-miduh ta mari Yallih Qibaadah-Qaril takke saare elle aban inna yascasse amrik ten.
Fatacya deqsita num Fursi-Malikih garil Israayil ummatih awlaytuh yen. Fatacyah abba Mesedbal deqsita numuk ten. Fatacya Yuudâ-kedok Dara deqsita gulubuh gacisak yen.
Buqre elle lon aracal xayi magaaloolil dabaaqah gace mara kee ken magaaloolih migaq ah kaana. Yuudah yaabuke mari dabaaqah elle gacem, Kiryat-Arbaq deqsitta magaala kee Dibon kee Yakabaxal deqsitta magaala kee woo magaaloolih dariifal tan gaandoodik ten.
Tohuk kalah ta mari dabaaqah elle gacem, Yaasuwa kee Moolada kee Beet-Falat kee
Caxar-Suqal kee, Bersabaq kee tet dariifal tan gaandoodik ten.
Ta magaaloolik kalah kaadu, Xiklag kee, Makoona kee tet dariifal tan gaandoodil dabaaqah gacen.
Qenrimmon kee Xorqa kee, tonnah kaadu, Yarmut kee
Danowac kee Qadullam deqsitta magaala kee a sidiica magaaloolih dariifal tan gaandoodil dabaaqah gacen. Ta magaalooli kee gaandoodik kalah kaadu, Laakis deqsitta magaala kee a magaalah dariifal tan baqurê-baaxol dabaaqah gacen. Qadeeka deqsitta magaala kee woo magaalah dariifal tan gaandoodil kaadu dabaaqah gacen. Tonnal, Yuudah yooboke mari elle nooke baaxo, gabbi le qaxak Bersabaq kee kilbat le kabuk Hinnom Golo deqsita namma aracih fanat ten.
Benyaamah yooboke mari dabaaqah elle gacem, Gabaq kee Mikmas kee Qayya deqsitta magaala kee, Beetal-magaala kee tet dariifal tan gaandoodik ten.
Tohuk kalah kaadu, Qanatot kee Noob kee Qananya kee
Caxor kee Raama kee Gittayim kee
Caadid kee Xiboyim kee Neballat kee
Lood kee Oono deqsitta magaala kee Naggorti-Golo deqsitta golol guubuh gacen.
Leewih yooboke marak garabay Yuudâ-rasul dabaaqah duma sugehiyya Benyaamah yooboke mara lih dabaaqah heen.

Ahaak addah migaq akak yanim, seeka kee Leewih yooboke maray seewah ken elle been baaxok yuduurehiyya. Ta mara lih tuduurem, Saltiyal baxa Darabbabel kee kaxxa seekih yen sek Yaasuwak ten.
Seekak tuduurem:
Seraaya kee Ermiyaas kee Qedra kee
Amarya kee Malluk kee Cattus kee
Sekanya kee Racum kee Mareemot kee
Qiddo kee Ginnatoy kee Abiyya kee
Miyyamin kee Maqadya kee Bilga kee
Samaqya kee Yoyyaarib kee Yadaqya kee
Sallu kee Qamok kee Cilkiyya kee Yadaqya deqsita seekik ten.
Ta mari yakkeemiik seekak saqoltih raqta seekak yenen. Too waktil, kaxxa seekih tenem, Yaasuwa deqsita seekik ten.
Leewih yooboke maray Yalla saarisak candu Yallah gacisak yenehiyya kaadu ah kaana.
Yaasuwa kee Binnuy kee Kadmiyal kee Sereebiya kee Yuuda kee Mattanya deqsita numuk ten.
Yallih saare aban waqdi woo saare akkuquk tenem, Bakbukya kee Qunni kee raqqa 'ye maray Leewih yaabukehiyyak ten.
Yaasuwa, Yoyaakim xale; Yoyaakim Elyaasib xale; Elyaasib Yoyaadaq xale;
Yoyaadaq Yonaatan xale; Yonaatan, Yadduqa xale.
Tahaak addah migaq akak yan mari, Yoyaakim kaxxa seekih yen dabaanal, seekak kulli gulubuk saqoltih yen marak yeneeh; migaq keenik ah kaana.
Sek Meraaya deqsita seekiy Seraaya deqsita gulubuh gacsehiyya kee,
Cananiya deqsita seekiy Ermiyaas deqsita gulubuh gacsehiyya kee,
Masullam deqsita seekiy Qedra deqsita gulubuh gacsehiyya kee,
Yahoocanan deqsita seekiy Amarya deqsita gulubuh gacsehiyya kee,
Yonaatan deqsita seekiy Malluki deqsita gulubuh gacsehiyya kee,
Yuusuf deqsita seekiy Sebanya deqsita gulubuh gacsehiyya kee,
Qadna deqsita seekiy Caarim deqsita gulubuh gacsehiyya kee,
Celkay deqsita seekiy Maraayot deqsita gulubuh gacsehiyya kee,
Zakariyya deqsita seekiy Qiddo deqsita gulubuh gacsehiyya kee,
Masallum deqsita seekiy Ginnaton deqsita gulubuh gacsehiyya kee,
Dikri deqsita seekiy Abiyya deqsita gulubuh gacsehiyya kee,
Uli seekiy Minyaamin deqsita gulubuh gacsehiyya kee,
Filtay deqsita seekiy Moqadya deqsita gulubuh gacsehiyya kee,
Sammuqa deqsita seekiy Bilga deqsita gulubuh gacsehiyya kee,
Yahonaatan deqsita seekiy Samaqya deqsita gulubuh gacsehiyya kee,
Mattanay deqsita seekiy Yoyyaarib deqsita gulubuh gacsehiyya kee,
Quddi deqsita seekiy Yadaqya deqsita gulubuh gacsehiyya kee,
Kallay deqsita seekiy Sallay deqsita gulubuh gacsehiyya kee,
Qeebar deqsita seekiy Qamok deqsita gulubuh gacsehiyya kee,
Casaabiya deqsita seekiy Cilkiyya deqsita gulubuh gacse kee,
Netanel deqsita seekiy Yadaqya deqsita gulubuh gacsehiyyak ten.
Sek Elyaasib kee sek Yoyaadaq kee sek Yocanan kee sek Yadduqa deqsita sek addunyal elle anih, Leewi kee seekah yaabuke marih migaq yunkuttubeh yen. Ta affara sek addunyal anih, kaxxa seekak yenen. Takkay immay Daryawes deqsita num, tu edde taade Fursih malik yekke ayrok wadir migaq kutbe gaba kalte.
Leewih yooboke marak abbootan luk yen marah tu gactekiiy, migaq keenik edde yuktubeenim, Eliyaasibik baxi baxah yen Yocanan deqsita num addunya bagul edde yen uddur kee kaak dumih udduruk dibuk ten.
Casaabiya kee Sereebiya kee Yaasuwa kee Binnuy kee Kadmiyal deqsita num Leewih yooboke marak foocat anuk, ken missoyseeniih butta-buttal ken heen. Ta mari namma buttah gacca 'yeh, Malik Dawuduy Yallih numuh yenehiyya elle abak yen innal, Yallih saare aba mara kee yakkuqe marah gacca 'yeenih, Yalla faylisak yenen.
Mattanya kee Bakbukya kee Qobadya kee Masullam kee Talmon kee Qakkub deqsita num Yallih Qibaadah-Qarik culmal yen makaadiniy duyye edde daanisaanahiyyat aban dacayrik saqoltih yenen.
Ta mari inkih elle yenem, Yaasuwá-Yoyaakimiy kaxxa seekih yenehiyya kee Nacmiyay baaxoh abbah yenehiyya kee sek Qedray Yallih xinto intam kaxxam aaxaguk yenehiyya addunyal yenen saakuk ten. Yaasuwá-Yoyaakimik kaxxa abba Yahuuxadak deqsita numuk ten.
Yarusalaamat maroh ten gasoy tiddigilleh sugtehiyyah xisnek gaba kalen saaku, Leewih yooboke marah seeco aben. Keenih akah seeceenim, ruffa axcuk edde asaana'gidiiy, Yallah candu edde gacsaana'gid kee Yalla edde saarisaana'gidik ten. Too saarel, kirar kee begenaay giyaagib aagaruk Yalla saarisak, candu Yallah gacsen.
Leewih yooboke maray Yalla saarisahiyya Yarusalaam dariifal isinni gaandoodi xiseenih yenen. Too saaku, elle sugen Yarusalaam dariifa kee Natoofa deqsitta magaalah dariifaay, Beet-Gilgal deqsitta magaala kee Gabaq kee Qadmawet deqsitta namma magaalah dariifak gaabooweenih yemeeten.
Tohuk lakal seeka kee Leewih yooboke mari, isinni nabsi taahirroyseeniih; sarra kaadu ummatta kee Yarusalaam magaalat maroh sugte gasoy xiseenihiyya kee woo gasoh afoofi taahirroysen.
Sarrak anu Yuudak saqoltih yan mara magaalat maroh tan gasoh amol hee. Too waqdi saare-abay mangohiyya namma exxah hayya heeh, «Yalla faylisak, gexa» keenik exce. Naharsi roorut suge marak, «Guddaafâ-Qidim deqsitta afay migdi kabut raqtahiyya fan foora» exce.
Hosaqya deqsita num kee Yuudâ-saqoltik garab yakke mari too maray Yalla saarisak gexahiyyah lakat yen.
Too mara lih *baanta aagaruk gexxem, sek Qadarya kee sek Qedra kee sek Masullam kee sek Yuuda kee sek Benyam kee sek Semaqya kee sek Ermiyaas deqsita seekik ten. Too seekah lakal kaadu Yonaatán-Zakariyyak ten. Zakariyya-kaxxa abba Samaqya deqsita numuk ten. Zakariyya akak radem, Mattanya kee Miikayhu kee Dakkur deqsita numuk ten. Ta mari Asaf deqsita gulubuh gacisak yenen.
Zakariyya-lakat tenem, kaah ramad le maray Samaqya kee Qadarel kee Millay kee Gillay kee Maqay kee Netanel kee Yuuda kee Canaani deqsitahiyya. Ta mari inkih, Dawuduy Yallih numuh yenehiyya Yallah saare edde abak yen duyye gabat luk yenen. Ta maray rooruh gexehiyyak foocat tenem, Qedra deqsita numuy Yallih xinto intam nagay aaxaguk yenehiyyak ten.
Raceynah Afa deqsitta afa gufen waqdi, Dawud-Magaala deqsita caafatih mawqeenal yewqen. Sarra, Dawud-xise qarik taturra 'yeenih, magaalak ayrô-mawqa le kabut raqta afay Leeh-Afa deqsitahiyyah xaqul yeeden.
Saare-abak nammayhaytô-butta, gasok gura le kabut raqta exxak amo gacak, Yalla faylisak tatren. Yoo kee sahdak garab ken katayne. Gasoh amol sahda akak yabloonuh xisen Muufê-Qari deqsitak yen qaril taturra inneh, Bagu-naba Gaso deqsitta gaso fan nemeete.
Tokkeek Efrayim-Afa deqsitta afa kee Yasaanah Afa deqsitta afaay, Kullum-Afa deqsitta afaay, sahda akak yabloonuh xisen Cananal-Qari deqsitta qari kee, sahda akak yabloonuh xisen Bool-Qari deqsita qaril taturra inneh, Illi Afa deqsitta afah nemeete. Ta gexoy rooruh gacca 'yeenih abak sugeenihiyyak, Dacayrih Marih Afa gufen waqdi yeeden.
Ta saare-abay namma exxah gacca 'teh Yalla faylisak gexxehiyya ellecabol Yallih Qibaadah-Qaril elle sooloonu waan arac yibbixen. Yoo kee yo'lih suge mari kaadu Qibaadâ-Qarik foocal solle.
Yo'lih ta gexot ten saqoltik kalah,
a gexot yo'lih tenem, baanta hayta seekak ten. Ken migaq ah kaana. Sek Elaakim kee sek Maqseyaahu kee sek Minyaamin kee sek Miikayhu kee sek Elyoqeenay kee sek Zakariyya kee sek Cananiya deqsita seekik ten.
Ken lakal tenem kaadu, Maqseyaahu kee Samaqya kee Alqedar kee Quddi kee Yahoocanan kee Malkiya kee Qeelam kee Qader deqsita numuk ten. Too waqdi saare-aba anay fayya haak, Yalla faylisen. Saqalah keenik tenem, Yidracya deqsita numu.
Too saaku mango sadgat abeeniih, kaxxam ruffa iyyen. Akah ruffa iyyeenim, Yallak geen kaxxa farcik ten. Too saaku aben qaffaydat agabu kee urri yengeleeh; oson ruffok gexxaamah aban xongolo xer baaxo fan antaabbuk ten.
Too saaku, Yallih Qibaadah-Qarih gaaboysan duyye kee, Yallih Qibaadah-Qaril gaaboysan dakaat kee, kulli sanatal darok naharat orobte daro kee, naharal alaye caxâ-miru elle daanisan qarih dacayrih taamat labha heen. Ta mari magaaloolil xayi buqreh baaxok ta maaqo seeka kee Leewih yooboke marah gaaboysaanam taamah luk yenen. Toh kitab elle iyya'nnal abak yenen. Yuudah yooboke mari inkih, seeka kee Leewih yooboke mari abe taama yossokooteh yen.
Ken akah yossokooteenim, seeka kee Leewih yooboke mari Yallah qibaadah kullim taahirik hayyaay, qibaadah faxximta taama Yalli elle iyye'nnal abak yeneenimih taaga. Yallih Qibaadah-Qarih addal saare aba mara kee Yallih Qibaadah-Qarit dacayrih yan mari, Malik Dawud kee kay baxa Suleeman teyyeeqe madqa kataatak yenen.
Dawud kee Asaf dabaanal, Yallih fayla kee Yallah candu gacsan waqdi, miraacisah yan saqal suge.
Duma Darabbabel deqsita numih daban kee, tonnah kaadu Nacmiya deqsita numih dabaanal, Israayil mari yakkeemik inkih Qibaadâ-Qaril saare aba mara kee Qibaadâ-Qarit dacayrih yan marah, kulli ayro catoh mattaco acayuk yenen. Tonnah kaadu Leewih yooboke marah taahirik tan mattaco acayuk yenen. Leewih mari kaadu seekah, Yallih xinto elle inta'nnal, keenih yeexegen afto keenih acayuk yenen.

Too saaku Yalli Muusal ruube xinto fayya haak yikriyen waqdi, kitab addak «Qammon kee Mooyab deqsitta kedoh yooboke mari, Yallih mari diini qaadah elle gaaboowe arac amaate waama»
Kitaabal toh akah tunkuttubem, Israayil mari Masri baaxok yewqe saaku Qammon kee Mooyab deqsitta kedoh yooboke mari gital lee kee maaqo keenil cineemik ten. Lee kee maaqo keenil cinaanamat macabinnoonuy, Balqam deqsita numuh, Israayil mara abaara'gidih, lakqo yeceen. Tohih sabbatak tunkuttubeh ten. Takkay immay ni Dagelti woo abaaro dooqa neh abe.
Israayil mari tohim keenih yikriyen waqdi, marin baaxoh maray ken addal suggu 'yehiyya inkih isinni addak ken yeyyeeqeenih.
Sek Elyaasib deqsita sek Toobiya deqsita num lih qalla luk yen. Eliyaasib Yallih Qibaadah-Qarik duyye edde daanisan golittek abbah yeneeh; tonna leemiik Toobiyah kaxxa goli yecee. Kaah yecee goli, sadgatah baahan daro kee qaydarusuuy, Yallih Qibaadah-Qarih duyyeey, seekah mattacoh yeceen duyyeey, dakaatah baahen daro kee qinabak bicsen kamri kee, tonnah kaadu, zeyti (saliid) duma daanah elle haak sugen golik ten. Too dakaatah gaaboysen duyye, Yallih xinto elle inta'nnal, Leewih yooboke mara kee Yallih Qibaadah Qaril saare aba mara kee, tonnah kaadu, Yallih Qibaadah-Qarit dacayrih yan marah yeceen duyyek ten.
Toh tekke saaku anu Yarusalaamal masuginniyooy, Malik Artacsasta Baabelon malik edde yekke soddom kee nammayhaytoh ayrot kaa fan gexeh suge. Dago wakti sugek lakal, ruksat kaak geeh,
Yarusalaam fanah uduure. Uduure saaku, Elyaasib abe umaane oobbe. Toh macaay inteenik, Toobiyah Yallih Qibaadah-Qarih qarwak qarik teena yecee 'yaanamak ten.
Toh kaxxam inqibeeh; Toobiya woo qarih addal daanat luk suggu 'ye duyye inkih afal kaak qide.
Sarrak, «Woo duyye addal akak sugte qari taahirroysa» 'yaanam exce. Wohuk gaba kalen waqdi, «Yallih Qibaadah-Qarih duyyeey, sadgatah daaniseenih sugen daro kee qaydarus wadir elle suge qarih gacisa» 'yaanam exce. Gacseenih.
Tohuk kalah kaadu, Yallih Qibaadah-Qaril saare aba mara kee Leewih yooboke marah acayuk yenen afto keenik yirgiqeenim oobbe. Tonna leemiik too mari Yallih Qibaadah-Qarih taama cabeeh isinni buqreh baaxo fan gexe.
Too waqdi doolat taamat yan mara essecekkeeh; «Yallih Qibaadah-Qarih taamah amo akah wagte wayteenim macaay?» keenik exce. Sarrak Leewih yooboke mara kee Yallih Qibaadah-Qaril saare abak yen mara gexeh baaheeh, edde sugen taamah ken gacse.
Tohuk lakal Israayil mari, dumak akah abak suge innah, Yallih Qibaadah-Qarih dakaatah darooy qinabak bicsen kamri kee caxâ xaylok bicsen *zeyti keenih baahen.
Tohuk lakal too gaaboysen duyye elle tan qarwah taamak abbobtih, sek Selemya kee xinto elle tan innah adda aaxaguk yen Saaduk kee, Leewih yooboke Fadaaya deqsita num hee. Tohuk kalah Dakkúr-Canaan deqsita num ken cata'gidih hee. Canaan, Mattanya deqsita numuk baxi baxak ten. Ta mari aamanti le marak teneeh; ken toobokoh gaaboysen maaqo ken wadbise loonumuh ken eemeneh en.
«Yallaw, anu abam yoh ubulaay; koo elle yaqbuden qari kee tet addal koo yaqbudoonuh baguuk abah an taama foyya maabin» exce.
Too dabaanal Yuudâ-baaxol sabti ayro, maqab akak bicsaana'gidih, qinab xaylot yaaqite mara uble. Aki maray kaadu sabti saaku daro kee qinab xaylooy qinabak bicsen kamri kee salfa le caxâ-miru kee kalah tan duyye danoonal eerra heeh beyahiyya uble. A duyye inkih sabti qiidih ayro Yarusalaamal culusak yenen. Too waqdi «Sabti ayro hebeltohim maylammina» 'yaanam keenik exce.
Suur deqsitta magaalah marak tu yakke mari Yarusalaam magaalal dabaaqah sugeeh, kullum kee wohuk kalah tan duyyek mangom sabti qiidih ayro Yarusalaam baahakaay, ni maral xaamak sugen.
Toh uble waqdi Yuudak saqoltih yan mara essecekkeeh. Keenik exceemih, «Away abtan umaane isinnik maay tablen? Sabti ayroy taahirik tani nadaasa abten!
Yalli duma isi magaala akah bayseeh, nee kaxxam akah digaalem, hununuh sin abbobti isin taway abtan taamah innah tanim abeenimih sabbata. Uxih kaadu isin sabti ayro taahirik ane sinni taamah taamittaanaah, Yallih naqabu nel oobissaanam faxxaanam maay tablen?» keenik exce.
Sarrak, «Sabti
Inki adda akkiiy namma adda akki, tellemmô-duyye baaha mari bar yemeeteeniih, inkih yan bar magaalak afal xiineeni'mmay,
too marak, «Maaci maacissa 'yam fan akkel akah xintaanam macaay? Ahak wadir temeeten sin tekkek, umam siinil baaheyyo» keenik exce. Too ayrok wadir sabtih duyye tellemmoh baahak maraaqinnon.
Tohuk lakal Leewih yooboke marak, «Taahirrowwa 'xicay, sabti ayro taahirik tan ayro kinnuk, sahda qiidih akah assa innah, magaalah afat dacayrih gaca» keenik exce.
Tohuk gaba kale waqdi, «Yallaw, tahal yoo kassit. Ku kacni kaxxa kacanu. Tonna kinnuk, yoo wad» exce.
Too dabaanal kaadu Yahuud-mari Asdood kee Qammon kee Mooyab agabu rihimih abiteenim eexegeh.
Ken xaylok garab Asdood afat yaabak yeneeh, wohuk kalah kaadu aki afah yaabak yenen; ni af aaxaguk manannon.
Too mara kaxxam essecekkeeh; abaaro keenit abeeh; keenik garab oogoreeh; moyyak xagor keenik muguse. Sarrak, «Tahak wadir sin kee isin xalten xaylo marin baaxoh marat rihim faxe waytoonuh Yallih migaaqal xiibita» exceeh ken xibsiiseh.
Sarrak keenik exceemih, «Malik Suleeman dambit asissem, marin baaxoh agabu.
Hay, nanu sin abto katatneh marin agabul rihimak, ni Dageltih gitak awaquk, a kaxxa umaanet maay asnoo?» keenik exceeh ken sahiteh.
Yoyaadaq kaxxa seekih yen Elyaasib baxak yen. Takkay immay kay baxi Sanballat deqsita numuy Beet-Coron deqsitta magaalal yoobokehiyyah baxál digibe. Tohuk gexxaamah Yoyaadaq Yarusalaam magaalah addak eyyeeqeh.
Tohuk lakal, «Yallaw, seeka luk ten seekinna nadaasa isik abte. Leewih yooboke mara kee seeka ko'lih luk ten qahdi nadaasa isinnik abeenim ubuleey» 'yaanam exce.
Tonnal ummat marin qaadak taahirroyseeh; Leewih yooboke mara kee seekak kulli num, isil tanim akah yaaxige innah, abeh meqem keenih warse.
Tonnal kaadu, sadgatah qiden saqih cado elle alaysan boco, yaaxigen waktil baahaanam bicsiteeh; ummat kaadu naharat luuqusen daro kee naharat alaye caxâ-miru sadgatah baahaanam bicsite.
Sarrak «Yallaw, ta abba haam inkih yoh ubulaay, tahimih galto yoh ixig» exce.

Malik Ekserkas deqsita malik, dardaarinni korsi elle luk yen Fursi-rasuk inaytah-ten-magaalay Suusa-deqsitak-tenehiyyal gacca 'yeh Hindi-rasuk xabba haanamaay, Kuus-rasuh amma 'yaanam tan baaxoy bool kee labaatanna kee malcina rakaakay takkehiyyal ackamuk yen.
Too malik edde dardaare sidochaytô sanatat, qaffaydah kay gubal doolat-taamak-saqoltih yan mara kee, xintoh-abbobtih yan marah inkih kaxxa xigla abe. Too xiglah Fursi-rasu kee Meediyah-rasul tan qaskar kee, rakaakayittel xintok abbobti kee muddaqiyitte inkih temeete.
Lica alsih gide, usuk dardaarah elle enna 'ya rasul gaddaliinok leh gide kee, kay nabna kee misliino takkeh gide, xiglah yemeete mara ayballayuk suge.
Tohuk gaba kale saaku, gaddaleela kee masaakiinah inkih, inaytâ-magaalay migaaqah Suusa deqsitak tenehiyyal, kaxxa xigla abe. Too xigla ayyaamah malik qarih gasok bustaan elle yen aracal akkuk sugte.
Kay qarih daaratal qidi kee kuclinan bisu le sara, qado *baftak bicsen tafulwa kee qasdiimin bisu le tafulwat, lakqok bicsen ferranway qadoo-xaluq bicsen qamidwal edde tanihiyyat oobak caben. Too sari too ayro daarat kaxxam qaxa yeymeeqe. Tonnah kaadu too daaratih bagul, qisiiy qidii kee walqin bisu le xeetiy qax-meqeeh liliq iyyahiyya heen. Tohuk bagul elle daffeyan duyyey dahab kee lakqok bicseenihiyya heen.
Qinabak-bicsen-kamri dahabak-bicsen-kobboyaayil sinaamah yeceeniih, too kobboyaayi tii tiyak qaxah akak lafitak yen. Malik, «Kamrik kulli numuh faxeh gide acuya» 'yaanam iyye.
Malik, xiglah akah seece marah faxxa haanah gide maqabak keenih ucuya 'yaanam axcuk, malik-gasot-taamita-akdaamah amri yecee. Tohuk gexxaamah yemeete marah caddo sinni maqab yeceen.
Kay barray migaaqah Wasti deqsitak tenehiyya kaadu is le kabuk, malik qarih addal, agabuh xigla abte.
Malcinhaytoh ayro malik qinabak bicsen kamri yooqobeeh, sarrak xagar kaak dagoom laqte waqdi, seelabu le marih malciiniy dibuk kay farmot yenehiyyah seece. Too mari migaaqah Mahuman kee Bidta kee Carboona kee Bigta kee Abagta kee Deetar kee Karkas deqsitak yenen.
Too malcina num yemeete waqdi, «Gexay Maliká-Wastik, ‹Dardaarinni-kalabta amot hayya haay akke am› teetik inxica» iyye. Is kaxxa qax-maqaane luk teneeh, malik tet qax-maqaane kay gubal tan doolat abbobti kee yemeete qibini kaah yableenim faxe.
Ta farmo teetih warsen waqdi, kay barra, «Maamaata» yaanam kaal gacisse. Malik taham yoobbe waqdi, kaxxam bagcarrite.
Malik, xinto intam kee qadaalatah tanim aba'gidih, tu-yaaxigil fayu esseraanam qaadah luk yeneeh, tonna-leemiik tahak abeh meqeemih fayu kaah yacayu waa marah seece.
Mango waqdi fayu elle esserak yenem, Karsena kee Sesar kee Admaata kee Tarsis kee Mares kee Marsana kee Mamukan deqsita marak ten. Ta malcina num, Fursi kee Meediyah rasul doolat taamak kaxxa aracal yan marak yenen; malik xaqu yamaatoonuh idni luk yenen.
Ta mari yemeete waqdi, malik keenik iyyeemih, «Anu inni barrah, inni-taamat-liyoh-an-maral ‹Yol am› 'yaanamih farmo teetih ruube'mmay, too farmo yok cintek, ahak maca abnam taysee? Xinto tannah taniimik maca abaanam tayse intaah? keenik iyye.
Too waqdi Mamukan, malik kee malik gubal taamita doolat marak iyyeemih, «Ku barra xaaftem dibuk koo hinnay, ku gubal taamita doolat mara kee, atu dardaarinnah amol akak enna 'ta labha inkih xaafte.
Ahak wadir ku barra ah abtem agbi yoobbek, kulli barra isi baqala buruttam baahele. ‹Malik isi barrak am iyyeh farmo ruube waqdi, kay barra kay amri cinteh› 'yaanam axcelon.
Doolat taamat kaxxa arac le marih agbi, a saakuk wadir, isinni baqoltik toh iyyoonu waanama. Ahaysa kulli ikkel agbi baqolti-yab yaabbem raaqeleeh; baqolti isi agabu lih qaduwwuttam qaada akkele.
<<Yi malikow, kot bictek, ahaysa amri ucuyaay, ‹Wasti ahak wadir yi foocal ambulle waytay› 'yaanam inxic. Aham, sarrah Meediya kee Fursih rasih marak way kore wayta xinto akah takke innah, warkatal hayis. Ta xinto way kore wayta xinto nek takkay. Tet aftok teetik tayse barral rihimaay, is akah sugte malikáh qusba barra gactaama.
Atu amoytah elle tan baaxoy nabnah a gid takkehiyyal, a madqay atu teyyeeqehiyya yaabboonu waan waqdi, nikaacat yan agbi isi baqala assakaxxele. Baacoyta yakkay, gaddaali yakkay, barra baqala assakaxxele» 'yaanam kaak iyye.
Malik kee kay gubal taamita doolat mari tah yoobbe waqdi, ta fayu kaak yossokooteeniih; tonna leemik malik too usuk inxicca 'yem abe.
Kay dardaarinnih gubat enna 'ta rakaakayitteh inkih farmo ruubeeh, ruube farmol kulli mari le af kee kulli rasih le kutbet yuktubeh ruube. Farmoh ruubeemih, «Barra isi baqlih milkih gactay, buxah-amri baqli-gabat gacay» 'yaanam iyye.

Malik bagcarra cabba heek sarra, kay barra kaal bahtem kee usuk tet giddinaamak iyyem cisab kaal tekke.
Malikih fayu acayuk yen maray kaak baxsime waak yenehiyya iyyeemih, «Qax meqe baxuwway bikrit tanihiyya macah gorrise waytaah?
Atu abbah akak tan baaxol, kulli rakaakayal abbobtih yan mara dooritaay, qax-meqe baxuwwa atu dabaaqah elle tan inaytâ-magaala fanah baaha keenik inxic. Too agabu inkih seelabu-le numuy migaaqah Hegay deqsitaah ku agbih dacayrit yanihiyyah gabal hoonay. Tokkel oson qax elle yamqen diwa keenih heelon.
Sarrak too baxuuwuk atu isih faxxa hannaan baxuwwa maliká abetto» kaak iyyen. Toh yoobbe waqdi malik, «Taham way meqe fayuk tanih tan» 'yaanam isi bagul yucsube. Sarrak oggoleh.
Inaytâ-magaalah addal Yahuud numuy Yaaqír-Mordakay deqsitahiyya yen. Too num akah aabakuk yenem, Benyam kedok teneeh; Kees kee Simqi deqsita marak rade numuk yen.
Malik-Nabkadnessar deqsite Baabelon-malik, Yuudâ-malikiy Yahoyaasin deqsitehiyya carbit yibbixe mara lih hayya heeh Baabelon rasu fan seewah bee saaku, Mordakay woo seewah been marak numuk teenah yen.
Too num nabam qax-meqe qammih baxáy migaaqah Aster deqsittahiyya luk yen. Qibraan qaadal migaaqah Hadassa teetih axcuk yenen. Tet xaleena rabte saaku, Mordakay is fan tet baaheeh isi baxáh innal tet yeynebe.
Malik yecee amrih, baxuw inkih Suusa deqsitta magaalay inaytah tenehiyya fanah beeniih, tokke been baxuuwut Aster edde ten. Baahen baxuw malik qarih addal agabu elle haan aracal heeniih, tokkel Hegay deqsita seelabu-li ken dacayrit gace.
Hegay, Aster kaxxam yikcineeh, is abba hannaanim kaat muquk ten. Tohuk wadir nagay qaxa tamqe'gidih, xagar edde dugta sukuti kee rikeek tan maaqo teetih acayuk yen. Agabuh heen aracal malcina baxuwway dibuk tet taama abtahiyya teetih hee. Agabu elle haan aracal, inkih yayse aracal tet hee.
Mordakay, «Yahuuduh toobokem numuh mawarsin» teetik iyyeh yeneeh, tohuk gexxaamah kinni sahdayto numuh mawarsinna.
Mordakay kulli saaku, agbi elle yan qarih daaratak foocal, is akah tan innah wagittoh wonnak annah gexak yen.
Baxuw qaxa edde yamqen diwa-haytit inkih yan sanat suge. Too sanatak laca alsih gide coofaalik bicsen sukutit xagar keenik duugak sugen. Aki laca alsa kaadu, qatri kee arab xabbacoysaah qaxa yaymaaqe caxâ-sifat ken askatuk sugen. Tohuk gaba kalen saaku kulli baxuwwa midu-miduh malik fanah gexak ten.
Kulli baxuwwa agbi elle yan aracak malik buxah fan gexxa waqdi, isih faxxa hayte sara kee bilqah haan duyyet gacca teh gexak ten.
Magrib malik qari fan gexak teneeh, aki saaku aki aracay malik caggô-gubih caggoh nikaacat yabbixe agbi elle yanihiyya tet beyak yenen. Wokkel seelabu luk yen numuy migaaqah Sagasgad deqsitak yeneeh, malik agbih dacayrit yenel tet cabak yenen. Tohuk lakal malik tet ikcinna heeh migaaqal teetih seecam fanah, kaa fan gexak mananna.
Ayrok teena, malik fan gexaanam Asteril miduh temeete. Abicayil baxá Aster, Mordakayak qammih baxák ten. Tet teynebem, tet qammih yen Mordakay deqsita numuk ten. Aster yuble mari inkih tet yossokooteh. Is malik fan gexxe waqdi, Hegay deqsita seelabu-liy malik qarih addal agabu dacayrit yenehiyya teetik edde gaca iyye sartanat gacteh gexxe.
Ekserkas malik edde yekke malcinhaytô-sanatak taban haytoh alsay migaaqah Teebet deqsitahiyyat, Aster malikiy isi gasoh addal yanihiyyah fan baahen.
Malik tet yuble waqdi tet yikcineeh, gersi agabuk fula tet yossokoote. Gersi agabu kee baxuuwuk inkih teetih lafte. Sarrak malik-barrat haan dardaarinni-kalabta tet amot hee. Duma barrah luk suge Wastih aftok, tet malikáh haysite.
Tohuk lakal Aster-migaaqal, malik isi gubal taamita mara kee xintoh abbobtih kaxxa xigla abe. Inkih tan ummatay usuk amol malikih akak raaqahiyyah too ayro qaffayda abeeh, ummattah mango mattaco yecee.
Baxuw nammayhaak gaaboysen saaku, Mordakay malik qarih taamah abbootan luk suge.
Aster Yahuuduh toobokem teetik yaaxigeenimik kaxxam cubbi abitak ten. Mordakay, «Yahuuduh toobokem sahdah mawarsin» teetik iyyeh sugeeh, is qunxuk ten saaku kay yab akah oggolak tene'nnah, kay yab oggolte.
Mordakay malik qarih taamah abbootan gee dabaanal, Bigtaana kee Teres deqsita namma numuy seelabu lehiyya malik addal akak xiina golit dacayrih yenen. Too namma num Malik-Ekserkasat kaxxam bagcarritteeh, tonna leemiik nammayak kaa qidaanamal malsen.
Mordakay ah keenik yuble waqdi, Asterih warse. Aster kaadu malikih warisseeh; ahamat raddeeh teetih warissem, Mordakay kinnim malikih warisse.
Malik too waqdi taham numma kinnim kee akke waytam yasmite mara hee. Too mari Mordakay iyyem numma kinnim yismiteeniih; too waqdi too namma num takayrut qiden. Sarrak malik, «Taham elle tekke inna Fursi-Dardaarinni-Aydaada deqsita kitaabih addal uktuba» 'yaanam iyye.

Ayrok teena Malik-Ekserkas, Haaman deqsita num reedah inkih tan muddaqiyittek daga raaqa aracal hee. Haaman Hammadaata deqsita numih baxak yen. Oson Agag deqsita numuk rade marak yenen.
Malik kay gubal taamitta 'ya marak inkih, «Haaman yamaate waqdi, massakaxxah gulubuh gacca 'teenih gommoh kaah rada» 'yaanam iyye. Mordakayak kalih mari, malik keenik akah iyye innah, kaa ubulla haan waqdi, gommoh kaah radak yenen.
Malik buxal yan doolat mari Mordakayak, «Sugay, malik amri akah cintam macaay?» kaak iyyen.
Ta mari kulli ayro kaa kallaceeh, «Maabinay sahda kok intam oobbey» kaak iyyen. Usuk keenik iyyeemih, «Anu Yahuuduh ooboke ikkal, Haamanah gulubuh magacaay, gommoh marada» keenik iyye. Sarrak too mari, Yahuuduh yoobokem kaak yoobbe waqdi, tu kaat takku waytam keh yaaxigeeni'gidih, keenik iyyem Haamanah warsen.
Haaman, Mordakay kaah gulubuh rade waah, gommoh rade waam yeexege waqdi, kaxxam bagcarrite.
Sarrak kaadu Mordakay Yahuuduh yoobokem yoobbe waqdi, Mordakay dibuk digaalam hinna'mmay, digaala wohuk tatrusam faxe. Inkih yan rasul enna 'ya Yahuuduh ubukka 'ya mara qidaamal malse.
Malik Ekserkas edde reede taban kee nammeyhaytô-sanatak inikhaytoh alsay migaaqah Niisan deqsitahiyyah addat, woo-elle-malsem edde-abeh-meqe-ayro yaaxige'gidih, ramli qide. Too ramlik migaaqah ken afat Fuurim axcuk yenen. Sarrak Yahuud mara edde qiduh, ramlih sanatak taban kee nammayhaytoh alsay Adar deqsitahiyya tewqe.
Too waqdi Haaman malikik iyyeemih, «Akkel atu malikih elle tan baaxoh addal fixixih yan mari yaniih, too mari elle ane wayya haa rakaakay maloonuuy, akkel keenik sah num alle waa qaada loonuuh, atu malikih elle tan baaxol amrissam moggolan. Tonna leemiik tibba keenik intam mafaxxinta.
Tonna'mmay hayba le malikow, kot bictek, a maral rabi elle yamaate madqa tayyaaqem tayse. Anu kaadu sidiica boolih alfih kiilo takke lakqo ku kadnat culsaana'gidih, ku doolat-abbobtih aceeyyo» iyye.
Toh iyye waqdi, malik feerat luk suge ferranto eyyeqqa heeh; Yahuud marih naqboytah yan Hammadaatá-Haaman gabal hee.
Sarrak kaak iyyeemih, «Too lakqo isih daanis; ahaysa too mara kuumuk, isih faxxem keenik ab» kaak iyye.
Tohuk wadir sanatak naharsi alsak taban kee sidochaytoh ayro, Haaman kutbe-abeenitih inkih seeceeh; yemeeten waqdi amri gurrah keenik iyyeemih, «Malik amol akak enna 'ya rasul yan marih af kee feerat, malik amri elle yan warkat uktubaay; too warkat xintoh-abbobti kee doolat-taamak-fayya-inta-exxal-yan-mara kee doolat-gubal-rasi-abbobtih-yan-marah inkih ruuba. Ta amri rubtam, Malik-Ekserkas kinnuk, usuk ruubeemih astah kay ferranto bagul astah akak haa» iyye.
Kutbe-abeenit toh uktubba heenih gaba kalen waqdi, a farmoy yuktubeenihiyya gabat le mari, farmo-elle-tan-waraakit gabat luk, rakaakayitte fan arduk gexen. Too yuktuben farmoy too mari gabat beehiyyal tenemii, «Sanatak inikhaytoh alsay migaaqah Adar deqsitahiyyak taban kee sidochaytoh ayroh addat Yahuuduh ubukka 'ye marak furrayna takkuu, baxuw takkuu, idoola takkuu, agabu takkuu, urru takku num keenik macabinay yakkeenimiik ken qida» 'yaanam elle ten. «Oson edderra heenim keenik buuba» 'yaanam kaadu elle ten.
Tohim edde takku wayta ayroh bical akah gacan innah, too kutbe kulli rakaakayal enna 'ya maray mango rasuh yaabukehiyyah amri kinnim yeexegeh akah suga innah, kulli ikke ruuben.
Woo amri kaadu Suusâ magaalay inaytah tanihiyyal yan marah malik amrisem ascassuk, kay gubal yan mari yiysixxige. Arduk farmo beya mari kaadu kulli rakaakay fanah gexak taham yiysixxigen. Suusâ magaalah mari tah yoobbe waqdi, kinni inna waagiseh. Takkay immay malik kee Haaman too ayro titta lih daffa iyyeenih, maqab aaqabuk yenen.

Mordakay tekkem yoobbe waqdi, sara isik qanxise. Sarrak sartanah *qabuddat gaceeh, amol gombod isik caxe. Tohuk lakal boogisak magaalak adda gacca 'yeh gexe.
Sarrak malik qarih afa yemeete. Takkay immay addah maculinnay afal elle yeede. Addah akah cule weem, sartanah qabudda xagaral le num malik qari culam bictaamak manannaay, tohuk gexxaamah maculinna.
Inkih tan rakaakayitteh adday aham amrih elle oobiseenihiyyal yan Yahuuduh ubukka 'ye mari inkih tah yoobbe waqdi, kaxxa rookah rookiten. Yakkeenimiik soomeeniih, weeqeeniih, boogiseenih. Mango mari keenik sartanah qabuudut gacca 'yeh, gomboduk bagul deerih gacen.
Aster taamat ten baxuwwa kee seelabu le maray tet lih sugehiyya Mordakay elle yan inna teetih warsen waqdi, abtam aaxige cinteh. Sara xagaral haa'gidih, sartan kaah rubte. Takkay immay Mordakay woo sara xagaral hayu cineh.
Sarrak Hatak deqsita seelabu luk yen numuy malik tet farmoyta yakke'gidih doorehiyya Mordakay fanah rubteeh, « ‹Geytem macaay? A ceelot akah gactem maca kot tekke?› kaak inxica» inte.
Hatak, Mordakayay magaalak maglallah yan aracay malik qarih afa akak culan aracak foocal yanihiyya fan gexxa 'yeh, Aster intem kaah warse.
Mordakay too waqdi Haaman Yahuud mara elle qidam faxa inna kee, Yahuud mara qideenik malikih lakqok culsam faxah gide kee, tohuk kalah tu elle tikka itte'nna inkih kaah warse.
«Yahuud mara qida» 'yaanamih amriy Suusâ magaalal yewqehiyya kutbeh elle tan warkat kaa yuybulle. Sarrak woo numuk iyyeemih, «Gexay a warkat Asteril beyaay, ta way anu kok excem inkih teetih waris. Teetik intaamah, ku marah nacruura'gidih malik kallacaay, <Qidim keenit maabin› 'yaanam kaak inxic» 'yaanam farmoh teetih ruube.
Too num gexeeh, Asterih toh inkih warse.
Aster too farmo toobbe waqdi, kaadu farmo kaah rubteeh, inteemih,
«Malik akah seece'kah, gasoh adda cule num labhaytu takkuu, barra takkuu, rabi keenil yamaate. Xinto toh inta. Taham malikih fayu yecee mara kee, inkih yan rasul yan mari inkih yaaxige qaada. Takkay immay toh taniimih malik gabat-haa-dahab-caxxa dagah fayya hee kaa tekkek, too num rabak cattiimah. Tonna'mmay malik away alsi gide farmo yoh maruubinnaay, yol ama yok maxaccinna» 'yaanam farmoh too numul kaah rubte.
Mordakay ta farmo kaa gufte waqdi,
Asterih kaadu gersi farmo ruubeeh iyyemii, «Away malik buxah addal taniimih, Yahuudut tekkeemik nagay raaqettom makkalin.
Annah taniimik tibba 'tek, Yahuud ummattah cato gersi ikkek amaateleeh, cattiimeloonu'mmay, koo kee ku abbak raaqe mari inkih ambaxele. Kaadu malik barra akah tekkem, tannah yan waktit tuk teena abta'gidi takkem bictah» 'yaanam farmoh teetih ruube.
Aster too farmo toobbe waqdi, kaadu too yaabal yab kaah rubte.
Inteemih, «Suusâ magaalal yan Yahuud marak inkih mododa inxic. Soomaay yoh kaadu dooqa aba inxic. Sidooca bar kee laqoh tu maaqabinaay makmina keenik inxic. Yoo kee yi taamat yan baxuw kaadu toh abenno. Tohuk lakal xintol umam kinnim aaxigeh immay, tohuh, malik fanah gexeyyo. Tohuh, rabi yol yemeetek, yamaatay» 'yaanam kaah rubte.
Too farmo kaa gufte waqdi Mordakay gexeeh, Aster kaak inxicca 'tem abe.

Sidooca ayroh too soomut sugga 'teh; gaba kalte saaku, ugutta 'teh malikwâ-sarat gacca 'teh gexxeeh, malik qarih daaratak adda le kabuk dardaarinni korsi addal akak tan qarik foocah temeete waqdi, sollu inte. Malik too waqdi dardaarinni-korsih amol daffeyak suge.
Tet soolah yuble waqdi, tet yossokooteeh; too waqdi malik gabat-haa-dahab-caxxa tet fan fayya hee. Too waqdi kaal temeeteh, caxxak moyya gabah xagte.
Malik, «Asterey maca faxxaa? Faxxa haytam yoh waris; geettok. Anu malikih elle an baaxok inkih yan garab faxxa way geettok; maca faxxaa?» teetik iyye.
Too waqdi Aster kaak inteemih, «Malikow, atu raabittek, away koo kee Haamanah buxal afxago siinih bicsam faxak, buxah yol ama» kaak inte.
Malik toh yoobbe waqdi Haamanah, «Aster buxal afxago neh bicisseh tanik, xayuk am» 'yaanam farmoh ruube. Malik kee Haaman, Aster fan afxagoh gexen.
Tokkel qinabak bicsen kamri yaaquben waqdi, malik Asterik, «Faxxam yoh warisey; geettok. Atu faxxek, anu malikih amol akak an rasuk garab kinni way geettok; maca faxxa?» teetik iyye.
Too waqdi Aster kaak inteemih, «Hayba le malikow, anu koo esseram yoh abtam faxxek, koo kee Haaman beera kaadu buxal siinih abu waa xiglak maraaqinay amaay, faxam tokkel koh warseyyo» kaak inte.
Haaman wokkek eweqqa 'yeh farcaanak isi buxah gexak suge waqdi, Mordakay malik qarih culmak foocal kaah suge. Kaal tatreh gexeeh, too waqdi Mordakay massakaxxah kaah masoolinnaay, baaqid kaat mahanna. Haaman toh kaak yuble waqdi, kaxxam yinqibe.
Takkay immay nabsiyya isik xabba heeh, isi buxa fan gexe. Buxa gufe waqdi kataysiisih buxah seeceeh, isi barrak kaadu «Amay ne'lih daffey» iyye. Kay barra migaaqah Dares deqsitak ten.
Sarrak hidah gaddaliinok leh gide kee, xaylok xaleh gide kee, malik kaadu reedah kaa elle hee arac kee, tonnah kaadu, malik gersi marak fula kaa elle yossokoote inna keenih warse.
Haaman tohut macabinnay, kaadu qagseh iyyeemih, «Malik-barra malik lih xiglah yok sarra numuh maseecinna. Beera kaadu gersi xiglah ama 'yaanam nek inteh tan.
Takkay immay Yahuuduh yooboke Mordakay malik qarih afal yanim fanah, tah inkih tu yot macelta» iyye.
Kay barra kee kay kataysis ta yab toobbe waqdi, «Sahda edde takran caxxay xexxaarah labaatanna kee namma mitri yakkehiyya macah bicse wayta? Beera malikik, ‹Mordakay a caxxat takram faxa› inteh takartaamak sah! Kaa takarsissa hayteh, isih farcaanak woo xiglah gexxaama» kaak iyyen.
Haaman too fayu yoobbe waqdi, «Tah meqe malak tanih tan» 'yaanam isi bagul yucsubeeh, too waqdi sahda edde takran caxxa bicsiise.

Too bar malikit xin yamaatu cineh. Sarrak malik, «Fursi-dardaarinni-aydaadi elle yan kitaabay elle dardaara baaxol duma tekkem elle yuktubeenihiyya yol baaha» iyyeh, bahsiise.
Woo waraakit yikriyen waqdi, duma malik qidam faxak suge seelabu le namma numut Mordakay elle rade'nna elle yuktuben warkat gee. Too namma numuy malik qarit dacayrih yenehiyya, migaaqah Bigtaana kee Teres deqsitak ten.
Too waqdi malik, «Mordakayay ah abehiyyah galtoh abnem maay lino?» iyye.
Kay taamat yan mari, «Tama numuh abeenim matan» kaak iyyen.
Too waqdi malik, «Daaratal iyyi yanii?» iyye. Haaman too way Mordakay edde takra'gidih bicsiise caxxih bagut, malik gabat kaa takkarsiisa'gidiiy, tohim malikih warsa'gidih wokke yemeeteh suge.
Malik taamat yan mari malikik, «Daaratal tanim Haamana» kaak iyye.
Malik «Kaa culusa» iyye.
Too waqdi Haaman malikil cule. Cule waqdi malik kaak iyyeemih, «Saraf lem akah abam faxa num yanik, too numuh maca abam tayse?» iyye.
Toh yoobbe waqdi, Haaman, «Toh yook tan kaay; yok kalih numuy saraf lem akah abam faxahiyya mali» 'yaanam isi bagul hayya hee.
Malikik, «Tonnah yan numuh, malik-edde-gaca-sartanay atu isih xagaral haytahiyya kaat haanama. Malik farasay bila edde heeni bical kaah haanama.
Sarrak ku xintoh muddaqiyittek kaxxa numuk woo sartan kaat hayyaay, farasat kaa hayya hayteh farasak foocat gacca 'xicay, ‹Malik isih faxe numuh saraf lem elle aba'nna ubula› axcuk, magaalak gudel sahdah warisak gex iyyaanam inxic» iyye.
Too waqdi malik kaak iyyeemih, «Hay, tonnal isissikay gexay, woo warissa sartan kee faras bahha haay, tama massakaxxa Yahuuduh yooboke Mordakayah ab. Taway axcuk sugga 'tem inkih, elle inxicca inte innah, atu kaah ab. Yi qarik afal daffeyak koh sugelek, xayuk gexay, kok akah inxicca exce'nnah, ab» kaak iyye.
Haaman gexeh sartan kaah baaheh xagarat kaak heeh, sarrak farasat kaa hayya heeh, isih foocat kaak gacca 'yeh, magaalak gudet foocat kaak elle gexaamal, «Malik isih faxe numuh saraf elle aba'nna ubulaay» axcuk gexe.
Tohuk gaba kalen waqdi, Mordakay malik qarik afa fan gexeeh, Haaman wacarriyih namma gaba amol luk isi buxah arduk yuduure.
Kaat tikka 'tem isi barra kee kataysiisih warse. Too waqdi kay barra kee kay kataysis kas luk teneeh, «Ahaysa luk sugte assobbiyyi Mordakay gabal kok gacam faxa. Mordakay Yahuuduh yooboke numuuy; qeebih koh mayaabbaay, kok aysele» kaak iyyen.
Oson too yaabat yanin waqdi, malik buxat yan seelabu-leelah yen mari, «Aster bicissa maaqoh koh seecaana» iyyeeh, Haaman gabat malik buxah been.

Malik kee Haaman qagisseh, Aster bicisse maaqo xagaana'gidih tokke gexen.
Tokkel kaadu qinabak bicsen kamri yaaquben waqdi malik, «Asterey, faxxam yoh warisey; geettok. Atu faxxek, anu malikih amol akak an rasuk garab kinni way geettok; maca faxxaa?» teetik iyye.
Too waqdi is kaal gacisseemih, «Anu koo esserah anim gibdim kinni way, kok faxam yoo kee yi mara qide waytaama.
Yoo kee yi marih qidimil gaba kaleeniih; naqoosannuh ken xaamaanamal tibba axcuk eneeh, koo akah taqbisak mananniyo'mmay, ah woh hinna. Nee qidaanaah, ragid nee cabsiisaanamal, gaba nek kaleenih» inte.
Too waqdi Malik-Ekserkas, «Woh abtu talliilem iyyaay? Woh aba iyye num ankel yaniih?» iyye.
Too waqdi Aster inteemih, «Ni naqboytay nee qidsiisam faxahiyya amah kaa; ama umeeni, Haamana» kaak inte.
Haaman too waqdi hagga yeeh, way malikik intik adda waggaay, way Aster fan wagga hee.
Malik toh yoobbe waqdi kaxxam bagcarriteeh, edde ugteh, qarik afah bustaan elle yan ikke fan gexe. Haaman toh yuble waqdi, malik kaa digaalu waam yeexegeeh; tonna-leemiik Aster rooci kaak wadda'gidih, tet kallacuh qari addal tet lih raaqe.
Malik yemeete waqdi, rooci kaak wadda'gidih, kallacih is elle tan qarkaytô-bagul gommoh radda 'yeh tet kallacak suge. Malik toh yuble waqdi, «A num yi buxah addal yi barra caylisam faxa kunna!» axcuk kaat kaaye.
Tonna-luk wokkel suge mari Haamanak foocal saro heen.
Tokkel suge marih numuy migaaqah Carboona deqsitak yenehiyya, «Ah Haaman hinnaa! Inkinnah yi amoytaw, Mordakayay ku rooci catehiyya edde takaruh isi buxal takayrih arac bicsiiseh yan. Kaa edde takaruh bicsiise arac xexxaarah labaatanna kee koona mitri yakke» iyye. Malik toh yoobbe waqdi, «Too aracat beyay Haaman takara» iyye.
Sarrak Haaman, Mordakay edde takaruh bicsiiseh suge aracat takaren. Tohuk wadir malik bagcarrak xamceh.

Too ayrot edde, Malik-Ekserkas Yahuuduk-qaduwwih-suge Haaman buxal luk suggu 'ye duyye inkih Asterih yecee. Sarrak Aster, Mordakay teetih ramad lem kaah warisseeh; tohuk wadir Mordakay malik elle yan ikke culaamih ruksat malikik geeh raaqe.
Malik sarrak isi ferrantoy duma Haamanah yeceeh sugehiyyay malik asta elle tanihiyya Mordakayah yecee. Aster kaadu Haamanak raqte duyyeh abbah Mordakay hayte.
Tohuk lakal Aster malikik ibak gubal raddeeh, weeqah sinkibitak kaak inteemih, «Agag deqsita malikik rade Haaman, Yahuud marah looweh suge umaane akah raaqisinnaan innah ab» kaak inte.
Too waqdi malik gabat abbaxuk suge dahabak bicsen malik caxxa tet fan fayya heeh, too waqdi ugutteh.
Sarrak inteemih, «Atu raabitteeh, yot maqal telleeh, anu kaadu away koo esserah anim, tanim kinnim cubbussa hayta waqdi, Agag deqsita malikik rade Hammadaatá-Haaman yeceeh cabe amri abinal akah ase waa innah ab. Usuk, ‹Yahuuduh ubukka 'ye maray atu malikih elle tan rasul enna 'yahiyya inkih qida› 'yaanam iyyeh yan.
Tannah tanim inni intih abalih yi mara kee yi ramadat takkeeh, ken qidaanam abalih tibba axcem yoh matakka» inte.
Toh yoobbe waqdi Malik-Ekserkas, Aster kee Yahuuduh yooboke Mordakayak iyyeemih, «Asterih, Haaman buxal luk suggu 'ye duyye eceeh, usuk Yahuud marah looweh suge umaaneh sabbatah kaa takkarsiiseh.
Awayah tu gactek, malik migaaqal yewqe amri kee kay asta elle tan warkat korsaanam mabicta. Tonna'mmay away isinnih elle faxxa haytan gurral, Yahuud marah waraakit aktubaay, taktuben waqdi, yi migaaqal uktubay malik asta edde haa» iyye.
Aham edde tekkem sanatak sidochaytoh alsay Siiwan deqsitahiyyak labaatanna kee sidochaytoh ayrok ten. Mordakay malik kutbe-abeenitih secca yeeh, malik gubat xinta baaxoy Hindi-rasuk xabba haanamaay, Kuus-rasuh amma 'yaanam takkehiyyah addal tan bool kee labaatanna kee malciin takke rakaakayittel tan xintoh-abbobti kee doolat-saqolti kee doolatat-kaxxa-arac-le-marah yaktuboonu waanam keenih warse. Too mari too baaxol enna 'ya marak kulli marah le marih af kee feerat yuktuben waraakit ruuben. Yahuud marah kaadu isi af kee feerat too waraakit ruuben.
Mordakay woo yab malik-migaaqal yuskutubeeh, sarrak malik-asta kay migaaqal elle hee. Ta waraakit gabat le mari sissik-faarisiy malik qaril faarisih aben dagget yanihiyyat xoxbisak gexen.
A waraakitiy yuktubeenil tenemii, Yahuud mari elle aninnaan ikkel umam keenil baaha marat koysitaanah bical gacaanamih ruksat malik keenih yeceeh 'yaanamak ten. Faxe rasukuuy yanoonay, gabat silac le mari Yahuud marat qeebi aben ken tekkek, lon silaacat qeebi keenit abinnaan mara seloonay, hinnay kaadu ken xaylo kee agabu qidoonay, ken duyye isinnih haysitoonay.
Ta amri Adar deqsita taban kee nammeyhaytoh alsak taban kee sidochaytoh ayroy duma Yahuud mara edde qida iyyeenihiyya abinat asay» 'yaanamak ten.
Taham, ahak wadir, inkih yan rasul timixxige xinto akkele. Yahuud mari too ayro qeebi keenit abu waa marah bical sugelon 'yaanam elle ten.
Malik elle amrissa hee innal, too waraakit elle ruuben mari malik-buxah-faarisil koori hayya heenih amot akak gacca 'yeenih kaxxam xoxbisak gexen. Too amri kaadu inaytâ-magaalah ten Suusal inkih yontoobbe.
Sarrak Mordakay kuclinan kee qidik yan ibak lifiq gufa kameesit gacca 'yeh, xagar meqe *baftak bicsen saroy qasdiiminan bis lehiyyak bicsen koot haysitta heeh, dahabak bicsen kalabtay kaxxahiyya amot luk, malikwa elle saritta'nnal saritta heeh, malik qarik yewqe. Suusâ gitittel kaa yublen waqdi, sahda kaxxam tifriceeh, qililiseenih.
Yahuud mari kaadu kaxxam yifriceeh, duma luk sugen meysik yoffoofeenih, nasri geenim yeexegeenih.
Kulli rakaakay kee kulli magaalah addal suggu 'ye Yahuud-mari, baahen-waraakitil-tanim keenih yikriyen waqdi, farcatah kaxxa xigla aben. Ummatta mangih Yahuuduk meysitteemih sabbatah, akah aabuke ween Yahuud yekken.

Adar deqsita alsak taban kee sidochaytoh ayroy duma Yahuuduh yooboke mara qida 'yaanamih amri edde yeceenihiyya toofeeh; Yahuud niqibuk suggu 'ye mari too alsat isinni gubat ken haanam faxak yenen. Takkay immay toh makkinnay, wohih aftok Yahuud-mari keenik yaysem tibbixe.
Yahuud mari elle aninnaan magaalak gudel keenit qeebi abuh amaatinnaan marat qeebi aboonuh ittikiyya 'yeeniih, bical gacen. Sahda elle aninnaan ikkel meysik gexxaamah, num keenit koysite cineh.
Rakaakayittel doolat saqoltih yen maraay, ken xintoh abbobti kee malik taamak saqoltih yen mari inkih, Mordakay-meysik gexxaamah, Yahuud marih kabu gacen.
Mordakay kaxxa arac le numuy abbootan geyak geya yekkem malik abbah elle enna 'ya baaxol inkih tontoobbe.
Tonna leemiik Yahuud-mari duma naqboytiitih keenik suge marak isinnih faxxa haanam aben. Seefit ken yusguuden.
Suusâ-magaalay inaytah-tanihiyyal Yahuud-mari koona boolih num qide.
Too maray qideenihiyyak taban Haaman xaylok ten. Migaaqah Farsandata kee Dalfon kee Asfata kee Foraata kee Adalya kee Aridaata kee Farmasta kee Arisay kee Ariiday kee Waydaata deqsitak yenen. Yakkeenimiik Israayil qaduwwik yenen. Takkay immay qiden marih duyye mabuubinnon.
Too ayrot edde Suusâ magaalal sahdak qideenih gide malikih warsen.
Sarrak malik Asterik iyyeemih, «Suusah addal dibuk Yahuud mari koona boolih num qide. Haaman xayloh agantah seleenih. Dibuk Suusâ magaalal ta gide akak qideeni aki magaaloolil wohuk fula qide'kal maraaqaanam digga le. Taway hay maca faxak raqte? Uxih faxxam tellek geetto. Kalah faxxam tellek yoh waris, koh abeyyok» teetik iyye.
Aster too waqdi kaak inteemih, «Malikow, atu raabittek, ta saaku abeenim kaadu Suusâ-magaalal beera qagsaana'gidih, ruksat keenih ucuy. Haaman xayloh tabanak raysa takara inxic» inte.
Malik is inxicca intem oggoleeh, absiiseh. Haaman xayloh tabanak ginaada gubbik bagul sahda elle table ikkel takaren.
Adar deqsita alsak taban kee fereyhaytoh ayro Yahuud mari yakkeemiik gaabowwa 'yeh Suusâ magaalah addal kaadu sidooca boolih num qiden. Too saaku kaadu duyye keenik mabennon.
Yahuuduk rakaakayitteh addal yen mari kaadu yittikiyeh bical gace. Ken niqibuk suge marak malcina-taban kee koona alfih num qideenih immay, duyye keenik mabuubinnon.
Tah edde tekkem, Adar deqsita alsak taban kee sidochaytoh ayrok ten. Taban kee fereyhaytoh ayroy ciggiltahiyya qidimik yeedeenih. Too ayro farcatak gacca 'yeenih qiidih asen.
Takkay immay Yahuuduk Suusa deqsitta kaxxa magaalal suge mari, too alsak taban kee konoyhaytoh ayro qiidih farcatak asen. Toh akah abeenim, taban kee sidochaytoh ayro kee taban kee fereyhaytoh ayrot naqboytiitih keenik suge mara selak suggu 'yeenih, taban kee konoyhaytoh ayrot qidimik yeedeenih. Too ayro qiidih asen.
Tohuk gexxaamah tohuk wadir, Yahuuduh yooboke maray qunxa magaaloolil sugehiyya taban kee fereyhaytoh ayro africuk qiidih edde asaah; kulsa le maaqo tittah edde yecee ayro tekke.
Mordakay tekkem inkih kitaabah yuktubeeh, sarra kaadu waraakit uktubba heeh Fursi-rasul enna 'ya Yahuud maray xeri'kke kee xayi'kkel yanihiyyah inkih ruube.
Too waraakitil ken yiysixxigeemih, Adar alsak taban kee ferey kee taban kee konoyhaytoh ayrot kulli sanatal qiidih asa.
Ta namma ayro Yahuud mari naqboytit edde bayse ayro; ta alsat akke raarte rooka kee niyâ-digloh aftok africuk kee ruffu edde iyyen ayro. Tonna-kinnuk tama namma ayro qiidih asaay, kulsa le maaqo tittah ucuya. Masaakiinah kaadu acwa ucuya 'yaanam elle tan warkat keenih ruube.
Tohuk wadir Yahuud mari Mordakay inxicca 'yem kataateeh, too ayrok lakal kulli sanatal too namma ayrot qiidih asan.
Hammadaatá-Haaman deqsita numuy Agag deqsitta kedoh yoobokeeh, Yahuuduh yooboke marak naqboytah sugehiyya ramli qideeh, ramli ken afat Fuurim deqsitak yen. Ramli akah qidem Yahuud bayisuh ramli edde yawqe ayro yaaxige'gidik ten. Yahuud mara inkitanuuk saabo cabsiisam faxe.
Takkay immay Aster malikil gexxeeh, too saaku malik amri yecee. Haaman Yahuuduh loowe umaane kaal tuduure. Kaa kee kay xaylo takkartinteh.
Toh edde tekke ayroorak Fuurim qiidi akah iyyeenim, tohih sabbata. Mordakay yuktube warkat kee keenit tekkeemik gexxaamah, Yahuud-mari too ayroorak Fuurim-qiidi iyye.
Yahuud mari isi kee isik rade mara kee Yahuud yekke maral inkih, kulli sanatal ta namma ayro, Mordakay elle inxicca 'ye innal, qiidih asaanam tohuk temeete.
Tohuk wadir kulli way sanatal ta namma ayro Yahuuduh ubukka 'ye num elle aninnaan magaala kee rakaakayal qiidih asay 'yaanamal gaba kalen. Too qiidik migaaqah Fuurim qiidi iyyen.
Malikáh ten Aster warkat taktubeeh, too warkatal leh tan abbootanak ugutak, duma Mordakay yuktubeh suge Fuurim qiidih qaada akah maaqile waan innah keenil diggosse.
Too warkatay yuktubeenil, Malik-Ekserkas xintoh gubat yan rasul enna 'ya Yahuuduh yooboke marah yuktuben warkata 'yaanam bagul akak ten. Yahuud marah amaan kee wagari gacay 'yaanam addal akak ten.
Toh lih kaadu, «Ahak duma soom kee rookah ayroh massakaxxah madqa eyyeqqa heenih too ayro assakaxxayuk elle sugen gurral, Fuurim deqsita qiid gufa saaku sin kee siinik radu waa mara too ayro tassakaxxeenimiiy qiidih asaanama» 'yaanam elle ten. Taham amrisseeh tuktubem, Mordakay kee Asterik ten.
Aham diggoysa amriy Aster tuktubehiyya xambaqu le warkatal yuktubeenih yenen.

Malik-Ekserkas, rasi addal yan mara kee baddâ-dariifal yan maral gabbara yaceenim faxxintam amrih oobise.
Malik abba hee kaxxa abtoy qagabak tanihiyya kee Mordakayah kaxxa reeda elle yacee inna yascasse aydaadi, Fursi kee Meediyah Malikwah Aydaada deqsita kitaabal yan.
Yahuuduh yooboke Mordakay, Malik-Ekserkasak kalih marak inkih, reedah amol raaqa numuk yen. Yahuud kaxxam kaa assakaxxuk teneeh, kaxxam kaadu kaa kicinuk ten. Usuk kaadu isi marah amqinnan taamah abitto kee ken amo dacrisaanam taamah luk yen.

A kitaabal tanim, Yuudâ-rasu kee Yarusalaam magaalal tan ummattah Yalli, Amóx-Yasaqya le kabuk ruube wacyi. Yalli a farmo ruubem, Quddiyya kee Yootamaay, Acad kee Ciskiyyaahu deqsita mari malikwah suge dabaana.
YALLI iyyeemih, «Sin lih yabtem, YALLAK; qaran kee baaxoy, ankacisa. Anu innih qarise urri yab yok cineh; xaylo yoo cinteh.
Laahi is le mara yaaxigeeh; danoona ken yeddere mari qayso keenih elle yecee arac taaxigeh immay, Israayil maray yi mara kinnihiyya ta gide yaaxagu yeffereh. Tahat radoonu cineenih» iyye.
Dambi-le-ummattey, mako-le-maray, umaane-raceynittey, taama akak toome urrow, YALLA cabba hayteenih, Israayil doore Dageltay *kudduusuk yanihiyya bursutteenih darre kaat cabten.
Yalli faxe waamak macah aade waytan? Uxih digaalak macayyinnitoonuu? Moyya siinik uxih bakaq leeh; afqado kee misinkaca ahaydumah siinik muurinna.
Ibak lifiqiiy amok xagortah amma 'yaanam xagar inkih siinik biyak le. Inkih yan xagaral siinik wara kee daleeli yan. Ahaydumah liton dale af kaawut leeh, nadiifik tan baasima akah magenniton; dayla akah magenniton.
Elle sugtan baaxo siinik baateeh, magaalooli siinik cararteh. Isin abalih, marin mari tubqureenim baysaah, baaxo siinik abur aban.
Yarusalaam, gubbil xisen daboyta kee cabcab elle yooboke aracal xisen seenan-qari kee naqboytit maraasiye magaalah innah, dubuk tekke.
YALLAY Nabaamak Nabahiyya, Yarusalaamal yekkeh yan wararak marak garabak rooci cate waamal, Yarusalaam magaala Sodom kee Gomorrak kaxxih, inkitanuuk baye rarte.
Sodom marih bis le reedonow, YALLI siinik iyyam ankacisa! Gomorrâ-marih bis le ummattey, ni Dagelti siinik aba iyyam oobbeya!
YALLI iyyamaa, «Isin, ‹Yallah abna› axcuk abtan mango sadgoota yot tu xiqtam maay takkalen? Isin, sadgatah abna axcuk, cado akak cararissan illih sadgat kee aroodissen saqih xayta akak carrissan sadgatak cayyeh. Laa kee illi kee wadar qabalay kulli way caxxaanahiyyat ruffu maxca.
Yoo taqbudeeni'gidih yi foocal temeeten waqdi, yi qarih addal annal iqita iyyi siinik iyye?
Abba haytan sadgat inkih siinik foyya. Isin rubtan qaydarus niqibyooh; tohuk kalah kaadu, alsi bila waqdi abtan qiid kee sabti ayroh abtan qiid kee diini migaaqal abtan gaaboowiyyi inkih, abtan dambik gexxaamah nadaasa yekkeh; siinik mafaxa.
Alsi edde bile ayroh abtan qiid kee tangoorowen ayro abtan qiid siinik baguuk niqibyo. Isin edde assen qiid quuka yol yekkeh; ahak wadir annah tanim ablem maxiqa.
Dooqah kulli way gaba fayya haytaanamah gaboobi siinik qabalat tutlukeh tani'kkal, siinik moggolaay racmatta le intih sin mabla.
Xagar isinnik taahirroysay, tahaysa taahirik yan mara takkeenimi. Anu abah sin able uma taama caba. Umaane maabina.
Meqem abtaanam barita. Qadlih tanim aba. Sahda maskintut xukkutte kala. Qayxiixah cakki qayxiixah ixiga. Gubuunuh cato tika» siinik iyya iyye.
YALLI qagseh iyyeemih, «Tahaysa yol amaay, tahat itta lih yaabenno. Isin abten dambit kaqalteenih immay anu woo dambik sin kaqliseh cankaxi qidih innah sin heeyyo. Dambik abteenimih mangah xagar siinik yoomeh yani'mmay, qado illi xagoorih innah akak gacetton.
Isinni fayxiik dibuk yi amrih gacteenik, baaxok tooboke daro kee caxâ-miruk aysinnaanim sinim akkele.
Takkay immay yi yab cinteenih a umaanet gexak raqteenik, carbi siinit akkeleeh edde bayetton» iyyah yan. «Aham siinik intam yoo YALLA» iyye.
Duma Yallal teemene magaala a saaku xiiqareh xiinah caalat bahteh tan. Duma qadli le xintoh xiinak cakki-taamah taamita mari teetil yene'mmay, a saaku biileenit teetil raqte.
Yarusalaamey, duma lakqoh innah fula luk sugte'mmay, a saaku foyya tekke. Duma qinabak bicsen maqabih tamu luk tene'mmay, a saaku foyyâ-lee tekke.
Ku addal abbobtih yan mari qamallitte yekkeeniih, siftâ-kataysiisih yanin. Oson kulli way guqul yakmeeniih, cokmi-aracal qayxiixah le cakki mayaaxigaanaay; gubuunut tekkeemih adda mawagtan.
Tonna'mmay YALLAY Nabaamak Nabahiyya, Israayil doore Dageltay Mulki le kinni. Kaay Goytah yani iyyam leh, «Yi naqboytiitey, ahaysa cane siinil gacseyyooh; tahak wadir taqabi yol matakkan.
Amah siinit macabaay, liton nadaasak sin kaqliseyyo. Saabunut kaqlisen saroh innah nadaafatah sin heeyyo.
Duma luk sugten abbobti kee makaabonuh bis le mara sin addal heeyyo. Tonnal Yarusalaam magaala cakki leeh, imaan Yallal le magaala akkele» iyyah yan.
Yalli qadli kee cakki leemih sabbatah, Yarusalaam kee tet addal yan maray toobite waddiimele.
Takkay immay YALLIH yab cina maray dambit asahiyya baysele. Kaa cabba hee mara selele.
Too saaku, Yallih aftok xeet kee cooxuk bicseenim elle taqbuden ikkel dooritten garsa kee bustaanat nadaamitetton.
Laqaymuume coox kee lee sinni bustaan innah gacetton.
Caffaytu girat qidan way elle carara innal, cayla leela isinni uma-taamat cararele. Ta baatik num sin macata.

Aham, Yalli Yarusalaam kee Yuudâ-rasih giddinaamak Amóx-Yasaqyah-gabat ruube farmo. Too farmo intaamah:
Tamaatu wayta ayroorah addat
YALLIH Qibaadah-Qari elle yan qale
kulli'kkek fayyah giffa axcele.
Kulli qalek fayyah giffa luk raaqele.
Kulli koomak fayyah giffa luk raaqele.
Baadal tan ummatta tet fan amaatele.
Mango baaxol yan mari too saaku iyyu waamah,
«Qibaadâ-Qari elle yan YALLIH-Qale fan nee beya» tittak axcelon.
«Israayil ummat doore Dageltih-Qibaadah-Qari elle yan arac nawaqu wayna.
Yalli tokkel isih faxem nee barsele.
Usuk faxe gitat gexenno» 'yaanam axcelon.
YALLIH-baritto elle tanim, Yarusalaam magaalaay;
Siyon qalek isi ummat lih yaaba.
Mango doolatwah fanat bica abeleeh;
baaxooxal yan tittin-way bicsele.
Qeebi edde abak sugen seefwa
buqre edde aban biriitah korselon.
Qeebi edde abak sugen macaxu
caxak luud edde yargiqen gileelah gacselon.
Tahak wadir doolatwa gaaduh tittah magexxa;
ahaysa qeebi tittat aboonuh masilaacsitan.
Tonnal hay! Yaqkuubuk rade maraw, YALLI neh yecee ifut genxa'gidih ama.
Yallaw, Yaqkuubuk rade isi marak texxeereh. Oson ayrô-mawqa le kabul yan mara kee Filistiinih yooboke mari ken barse baab taamah haysiten. Isinni qaada cabba heenih marin qaadah tanim aben.
Ken baaxol dahab kee lakqo kibuk tan. Oson yedderen duyye kaxxam mango. Ken baaxol mango faaris yan. Oson lon gaariirak loowo matamixxiga.
Ken baaxol xeet kee cooxuk bicsen duyyeeyay yaqbudeeni kibuk tan. Too duyyey isinni gabak bicseenihiyya yaqbudeenih, gabat oren duyyeh gomboh radan.
Tohih sabbatah kulli num keenik qaybit radeleeh, gaca mara akkelon. YALLAW, keenih maracmatin.
YALLA kee kay kaxxa nabnah meysih, xixxaq le qaleela kee baaxô-bagul dagen boodoodah addat ombooqora.
Sahdâ-kaxxiina kee anaani gaba edde kalta wakti amaatele. Too ayro nabna luk raqtu waytam, dibuk YALLA.
Macaay inteenik, YALLAY Nabaamak Nabahiyya ayro le. Too ayrot qande leemiiy kaxxiina kee qubbuy intam inkih wacarroysele.
Lubnaanal tan sariida kee Basan rasul tan garsa baysele.
Amo xer qaleela kee koomaamiiy,
xer ikkek yamaate mara akak yabloonuh bicsen fayya 'ta arooca kee megdebih bicsen gasoosa elle sugte baaxo booxah cabba heele.
Kaxxa nabna kee qaxa le maraakib finqisele.
Sahdayti kaxxiina kee anaani gaba kaleleeh; Yallih aftok aqbuduk sugen xeet kee coox bayele. Too ayro nabna luk raqtu waytam, dibuk YALLA.
Usuk baaxo yasgayye'gidih yamaatu waa saaku, YALLA kee kay kaxxa nabnah meysih, ummat gablah addat tambooqorem kee booriimah addat tambooqorem akkele.
Too ayro dahab kee lakqok bicsen duyyey yalla 'yeenih aqbuduk sugeenihiyya baaxot qideloonuuh; woo duyye elle qiden arac gablâ-kimbir kee hantuuti-dabqi akkele.
YALLI baaxo yasgayye'gidih yamaatu waa saaku, ummatta kaa kee kay kaxxa nabnah meysih, gabla kee booriima le qaleelah bagut ambooqorelon.
Tonna'mmay sahdaytuy rabah yakkehiyyal kibaal mahana. Sahdayti ma tuxxiq leh?

YALLAY Dagelta kinnih Nabaamak Nabahiyya, Yarusalaam kee Yuudâ-rasuk ummatta kibaal elle luk sugte mara kee duyye beele. Lee-kee-qaysoh edde sugeenim keenik beele.
Ken agiira kee ken qaskaraay ken cokmaaba kee ken nabuwwaay, ken ramli-qida kee doolat abbobtiiy,
ken qaskar abbobti kee ummattah abbobtiiy, xintô-miracwa kee gabâ-naggaarinna le mara kee sicri aba mara inkih, ragid cabsiisele.
Abbootanah, ummat amol kas baahe wee urru heeleeh; oson isinni elle faxinnaan innal ken xiiniselon.
Mari marat keenik xukkutele. Qunxa urri barah naba mara mayassakaxxa. Tut loowoh suge wee mari, isik naba mara mayassakaxxa.
Inki gulubuk rade mari isinni addak numuk teenah secca 'yeenih, «Sartanah xagaral haa saro litoh tanik, a abuuruk yan aracak abba nek tik» edde iyyan wakti amaatele.
Toh akak iyyan num, too ayro, «Aleey, ah anu duudam hinnaay, anu innih xaga maaqo mayyuuy, xagaral haan sara mayyuuy, sin catam maduudak, abbah yoo mahana» 'yaanam keenil gacsele.
Hay tonnal Yarusalaam baatih lagaq intaah, Yuudâ-rasi finqah gexam faxa. Abba haanam kee inxicca 'yaanam inkih, Yallal saduh taniimi. YALLA qaduk xaafan.
Oson aban qadli-sinna keenit aamele. Sodom magaalah mari wacarriye'kal dambi akah abe innah, a mari kaadu wacarriye'kal dambi leemit asan. Woyyow keenit takku waytaama! Baati isinnih isinnil baahan.
Cakki bagul yan marak, «Kullim siinil amqele» inxica. Akah taamiteenim geeloonuuh, ruffu edde axcelon.
Woyyow, uma marat takku waytaama! Umam aba num bayeleeh; kullim kaat aamele. Sinaamal baahem kaal baahelon.
Urri yi ummattat xukkutah yanih; agbi ken amol yan. Yi ummatey, sin miraacisa mari sin duquurusah, makot sin beyan.
YALLI mackamatal isi aracal gacele. Ummattal cokmi abuh ugtele.
YALLI isi marak idoola kee abbobtih yan maral cokmi abele. Keenik iyyu waamah: «Yi baaxoy qinab xala coox elle aabakuk sugehiyya bayissen.
Yi ummat xukkot tabbixeeni'mmay, masaakiinah yan marat taaqiteenim cakkik manton. Aham siinik intam, yoo YALLAY Dagelta kinnih, Nabaamak Nabahiyya» keenik axcele.
YALLI kaadu iyyaamah: «Yarusalaam-agbi kaxxiinah le inna wagitay. Kaxxiinah filla qaraanal beyan. Gexan way mellekkiy axcuk gexan. Intiita sahdal yabbixen. Ibat bilqah lon biriita gexan way sasac inta.
Takkay immay anu ken digaaleyyooh, amo keenik molla heeh daleela keenik elle ayyaaqeyyo» iyyah yan.
Yarusalaam-agbi elle kaxxiinita duyye Yalli keenik edde beyu waa wakti yemeeteh. Oson bilqah filla kee amooy ayti kee iba kee carayat lon bila keenik edde kalu waa wakti yemeeteh. Amot lon musaan kee seedar kee, ibat lon birtaay, bagul lon caleytitte kee, tonnah kaadu, kitooba kee gaaxoytitteey, feerat lon ferran kee sanat lon dumam kee qatri edde haan karaaratay gabat beyaanahiyya keenik bukkusele. Toh lih kaadu xagar meqe sartanay culsah xagarat haanahiyyaay, xagaral haan maklabaay, lakqo edde haan oloy gabat beyaanaay, isinni elle yablen miraayataay, bandiiliiy, amô-sara kee saaxi kee, xagar addak yaybulle saray sartaanahiyya inkih keenik kalele.
Qatri suruy ruubak elle yenen ikkel, xagar keenik abcele. Bagul luk yenen caleytih aftok, qax-umaane le akoota bagul heelon. Qax-meqe amô-xagooruy luk yeneenik, moolah raaqelon. Xagaral luk yenen qax-meqe sarih aftok, *qabuudut gacelon. Luk sugen qax-maqaaneh aftok, qax-umaaneh wacarriyelon.
Yarusalaamal tan labha seefit qideloonuh; celeemah tan qaskar qeebit ambaxele.
Magaala gasoosah afal yan mari rookiteleh weeqeleeh, oson elle sugen magaala, qasunuk heen barray baaxok bagul daffeytahiyyah bis aallele.

Woh takku wayta ayro malcina barra inki numuk gaba xabba hayteh, «Maaqo kee sartanak ninni duudennooh, kot fanxam mannuk, baqala loonuh neh iyyaana'gidiiy qaybik cattinna'gidih nee abit» kaak axcelon.
YALLIH Luddi
Too wakti baatik saaboh raaqe maray Yarusalaamal yani, taahirik yan mara akkele. Too maray Yalli Yarusalaamal raaqaana'gidih doore, migooqa akak tunkuttube mara.
YALLI isi qandet ummattal mekleleeh; gira birta akah taahirroysa'nna ken taahirroysele. Yarusalaam-agbi le sakkik tan taamak keenik taahirroyseleeh; Yarusalaamal caxita qabalak tet kaqlisele.
Tohuk lakal YALLI, Siyon qale kee tet xaqul gaaboowe mari elle yani ikkel, laqo qamburre ruubeleeh, bar kaadu qer kee habug iyya ifu ruubele. Yallih nabna inkih tan magaala buuleleeh, umaanek tet waasele.
Kay nabna ayrok silaalo teetih akkele. Rob kee kaxxa caacayak reebu teetih akkele.

Kiciyyo numuh aba qadar yok ankacisa. Akah abam, kiciyyo num kee qinab elle yuysubuke buqre.
Yi kataysa caxa luk yen,
woo caxa qinab xalak ten.
Qalek ten, elle toobokem;
woo qale niqmat le qale.
A caxa yaysubuke'gid,
elle yaysubuke aracak,
xeet kaleh meqe'nnal dageh.
Tet akak dacrisa'gidih,
amo xer qari akah xise.
Yuysubukem meqe caxa.
A caxa xalta qinabat
yaaqite'gid boodo dage.
Qinab teetik alayam fan,
tet qambaalak teetih suge.
A qinab alaye saaku,
qeero baaheh; mulcu luk yen.
Yi kataysa toh yuble way,
iyyem leeh, edde yaabem le;
«*Yarsalaam addal yan maraw,
dabaaqah Yuudal yan maraw,
caxat anu abe taqabi,
ubulay tu akak inxica.
A caxa taabuke'gidih,
meqe xaylo xalta'gidih,
abe akah weem maay liyo?
Meqe xayloy xaltam faxe;
maxalinnaay; mabaahinna.
An' cube weeh, acsube wee
mulcu le xaylo yoh xaltem
macâ-sabbata? Sabab le?
«Aysa mala teetih malsah,
reebuh teetih xise gaso
butukka teetik hee liyo.
Tet dariifat reebuh yan coox
bayseyyoh; dibuk raaqele.
‹Alluwwa tet tattakambay,
ken gadda takkay› axceyyo.
Ibah teetit aaqitelon.
‹Sibaasib teetil yaabakay;
amo teetik aysa buulay.
Taabuke'gidi 'yaanamah
aysa amo teetik margaqaay,
sissib kee keenan tet buulay›
axceyyo'kkal tet mawagta.
Rob hinna'mmay gaanib kinnih,
amol teetik wessa m'iyya.»
Hay, YALLAY Nabaamak Naba
yuysubuke qinab caxa
kinnim Israayilik xaylo.
YALLI yuysubuke cooxuy,
ruffu edde haak yene kinnim
Yuudah yoobokeh yan mara.
YALLI, meqem aba mara
yakkeenim keenik faxak yen.
Takkay immay woh makkinnon;
sahda qida mara yekken.
Cakkik tanim aba mara,
yakkeenim keenik faxak yen.
Takkay immay woh makkinnon;
amot akak gacan mari,
«Qadaalat waynah nan» iyyan.
Dumaak luk sugen qarwat ossotinah osisaana'gidih, gersi qarwa kee baqurê-baaxo xaamita maraw, woyyow, siinit takku waytaamow! Sinaamah dabaaqah elle gacan arac macabinnitoonuuy, baaxol isinnih dibuk haysiten.
Anu YALLAY Nabaamak Nabahiyyak inni aytih oobbeemih, «Ama kaxxa qarwa abuuruh raaqeleh, sahdayti addal akak maraaqa.
*Madmadat nammay nammayah yoxeen labaatanni awurut ayrol yubquren baaxo, qinabak labaatanni litrik fula mabahta. Dariyyuk bool kiilo qideenik, darok tabna kiilok fula mabahta.
Kamrih-maqabah dibroh ugtaah inkih yan carra askiruk kassoowa maraw, woyyow, siinit takku waytaamow!
Qaffaydah digirtan saaku, *kiraraay karambo kee fooxima fooxissaanaah, qinabak bicsen kamri taaqubeenih. Takkay immay YALLIH taamat baaqid mantoonuy, YALLI abam mataaxigan.
Kaa mataaxigan. Tonna-leemiik, casbit yan marih innal sin beelon. Sin miraacisa mari qululuh ambaxele. Raqqa 'ye mari bakaarah ambaxele.
Akeera ken qambaalak sugele. Edde gacoonu waan kabaara af kaawut keenih luk sugele. Yarusalaamal tan muddaqiyi kee raqqa 'ye maray qaffaydah digiraah waxxaq iyya selele.
Kulli num keenik qaybit radeleeh, gaca mara akkelon. Kaxxiina leela aqunxeele.
Too waqdi YALLAY Nabaamak Nabahiyya gitah tanim abeleeh, tonnal leh yan nabna kaak ambulleele. Isi ummattal yackume waqdi, *kudduusuk yan Yalla kinnim kaak ambulleele.
Gaddaleelah-qarwa elle sugte aracay abuuruh raaqehiyyal beedi gacele. Illi-xaylo kaadu taloole qayso elle geele.
Diraabat yaabah dambik raaqu duude waa maraw, woyyow, siinit takku waytaamow! Edde yabtan dirab umaane siinih xalele.
Isin, «Yalli abeyyo iyyem sissikuk abam kaak nabalu wayna!» intan. «A Israayil doore Dageltay *kudduusuk yani abam faxam duudusam keh, kaak waginnu wayna» intaana'mmay, woyyow, siinit takku waytaama!
Meqeemik umaama iyyaah, umaamak meqeemi iyya maraw, woyyow, siinit takku waytaamow! Ditek ifu intaanaah, ifuk dite intan. Qeero leemik salfa le intaanaah, salfa leemik qeero le intan.
Kaxxa kas lem isik yakkaleeh, kaxxam bagi cubbih is dareema maraw, woyyow, siinit takku waytaamow!
Qinab kamrih agiiray! Yesgellen kamrih maqabah sin aleltam matana'mmay, woyyow, siinit takku waytaamow!
Guqul taagah tablen umeynit gexxay intaanaah, qellat sinni mara cakki gee kaltan.
Tonna leemiik caffa kee qayso elle kafta innal kafettoonuuh, girat cararetton. Ragid siinik soxkele. Qobor siinik kafeh caacay beele. Toh siinit akah takku waytam, YALLAY Nabaamak Nabahiyya isi xintol siinih warsem cinteeniih, Israayil doore Dageltay *kudduusuk yanihiyya aba nek iyyem cinteenimih sabbata. Kay barittot maqal mahaysitinniton.
Tonna leemiik YALLI isi marat bagcarriteeh, isi gaba ken yuybulleeh ken digaale. Qaleeli yengeyyeeh, rabe marih raysi guddaafah innah gititteh addal rade. Tohuh, Yallih naqbi maxamcaay, ken edde digaaluh ruube gaba wadir magacsa.
Yalli xer baaxol yan marah seeco abeeh, baaxô-maggaraqal yan mari yamaate'gidih seeco abe. Woo mari ah keeniiy; sissikuk ardat yamaateenih yanin.
Num keenik macawalinnaay num keenik mandafoofolinna. Qundugul kee xin num keenik maabinna. Bagi qarum keenik masalacinnaay kabellak sanaaga keenik maggaraqinna.
Gayse kee gaysê-xaylo qeebi edde aboonuh bical tan. Gaysê-xaylo keenik af le. Ken faariisih ibitte gibdah qado-xeetih inna le. Ken faariisa beyta gaariira qaana fuluk haak tamaate.
Ken qaskar, lubookay qidde lac sahda keenik bukkussaamak garadak kuddahiyyah xaw xawta.
Too qaskar Israayil marat, bad haffo baaha way dub elle iyya innal, keenit kaayoonu waan wakti amaatele. A baaxo wagga hayteenik, ditet yan maray abam waagisaah yankikkiqehiyya abletton. Qamburre ifu qellisele.

Malik Quddiyya edde rabe sanatih addat Goyta uble. Usuk isi dardaarinni korsiy fayya kee nabna lehiyyal daffeyak yeneeh; xagarat culsah le sartan inkih yan Yallih Qibaadah Qari duudeh yen.
Kaak daga rooci leemiy hadig intahiyya haadak ten. Wohimik kulli tii lica gali luk yen. Keenik kulli tii kaadu fooca namma galit isik qellisak yen. Ibitte kaadu namma galit isik qellisak yeneeh, raaqa namma galit haadah ken uble.
Tittah seecak yeneeniih,
«YALLAY Nabaamak Nabahiyya *kudduusuk yan.
YALLAY Nabaamak Nabahiyya *kudduusuk yan.
YALLAY Nabaamak Nabahiyya *kudduusuk yan.
Kay nabna inkih tan addunya duddah» iyyen.
Ken anay Yallih Qibaadah-Qari akak culan culma yesgeyyeeh; woo qari qeerik yembegge.
Anu too waqdi exceemih, «Woyyow yi nabsow! YALLAY Nabaamak Nabaah malik kinnihiyya inni intih uble'mmay, edde yaabinnaan yab yok taahirik mayanay; addat akak anim, taahirik ane waa yab yaaba marih fanak tanih tanik, baati yot tekkeh tan» exce.
Sarrak woo rooci leemik tiyak teeni maxbaxat yabbixe xibciniy sadgat elle aben aracak beehiyya gabat luk haadak yol oobe.
Too waqdi woo urta xibcintot sokto yok xagga heeh, iyyeemih, «Taway taham sokto kok xagteeh; tahak wadir edde sugte umaane kok katteeh; abte dambik qafu geyteh» yok iyye.
Sarrak «Farmoh iyya ruubaah? Ni farmoyta takku waytam iyyaay?» 'yaanam YALLA axcih oobbe.
Anu too waqdiiy, «Anu akkeyyok yoo rub» exce.
Too waqdi, «Gexay a farmo ummattah gabat bey» yok iyye. Farmoh yok iyyemii, «Faxeh gide taabbeenimih edde maraddan. Faxeh gide tableenimih takkem kinnim mataaxigan keenik inxic» yok iyye.
Sarrak kaadu yok iyyeemih, «Hawri ken cabsiisaay, ayti maleela kee inti maleelay tu able wayta ken ab. Tonnal tu mayablaanaay, tu mayaabbaanaay tut maradan. Intih yubleeniih, aytih yoobbeeniih, tut rade ken tekkek, yol yaduureenim takkeeh, yol yuduureenik urelon» yok iyye.
Too waqdi anu kaak exceemih, «YALLAW, ah magide fan sugtu waytaamaay?» exce.
Too waqdi usuk yok iyyeemih, «Magaalooli inkih abuuruh raqqaay foyya tikka intam fanah akkuk sugeleeh, tonnah kaadu, qarwa sinaamak foyyah raqqaay baaxol sugtem inkih bayya intam fanah akkuk sugele.
Sarrak ummatta inkih xer baaxo askiliqeyyo. Baaxo inkih dibuk raaqele.
Baaxô-bagul bool yakke marak tabna num raqtaamah, naqboytit qagitak baaxo warareleeh, baaxot gira ruubelon. Takkay immay yirgiqen caxak buxux elle raaqe'nnal, taahirik yan dariyyuy sarra yaabuku waa raaqele» yok iyye.

Qudiyyâ-Yootam baxay Malik Acad deqsitahiyya Yuudâ-rasul malikih yen dabaanal carbi rade. Suuriyah malikih suge Raaxin kee Israayil malikih suge Ramalyaahû-Fekac Yarusalaam magaala tabbixem faxxe. Takkay immay yabbixoonu yeffereenih.
Yuudâ-malikiy Dawuduk radehiyya Suuriyah qaskar Israayil rasih adda cultem yoobbe waqdi, kaa kee raqqa 'ye mari kaxxam cunxiteeh, caacay yasgayye caxah innah gacen.
YALLI, Yasaqyak iyyeemih, «Ku baxay Siir-Yasub
Too waqdi ‹Cisabbootiyyak isi dacrisaay mameysitinay mawariggitin› kaak inxic» iyye. «Malik Raaxin kee kay mara kee, tonnah kaadu, Ramalyaahû-baxih kaxxa bagcarra, namma caxxat gexxa girah qeerih gide.
Suuriya, Israayil ummatta kee ken malik lih gacca 'teh kol bahtu waytaamal malisseh tan. Iyyaanamah:
‹Yuudâ-rasu wararennooh Yuudâ-mara meysiisennooh, ken baaxo ninnih abbixenno. Sarrak Tabqel deqsita numih baxa malikih heenno› iyyan.
Takkay immay yoo YALLAY Mulki le aham akke kaleyyom diggoysa.
«Macaay inteenik, Suuriya tet inaytah magaalay Damasko deqsittak qandeh mataysaay; Damasko kaadu malik Raaxiinik qandeh mataysa. Israayil ummattah tu gactek, lactam kee koona sanatih addat, doolat wadirik akak akke waan niksoh annikisselon.
Israayil tet inaytah magaalah tan Samaariyak qandeh mataysa. Samaariya kaadu Ramalyaahû-baxak qandeh mataysa. Imaanal digga axce wayteenik, isin kaadu digga mantan» 'yaanam Yasaqyak iyye. Yasaqya too farmo Acadah warse.
YALLI kaadu Acad fanah gersi farmo ruube.
Too farmol YALLI iyyeemih, «Qaran takkuu, akeeral takku, tuk teenah asta koo aybulleem keh yok esser 'yaanam YALLAY ku Dageltah yanihiyya kok iyyah yani kaak inxic» iyye.
Acad kaal gacseemih, «Asta yoo uybulluya maxcaay, YALLA maagirriba» iyye.
Tohuk gexxaamah Yasaqya kaak iyyeemih, «Malik Dawuduk rade maraw, yok oobbeya! Labhâ-sabri waysissaanam meqem maay takkalen? Hay yi Dageltih sabri waysissaanam maay faxxan?
Tonna'mmay YALLI asta isih sin aybulleele. Baxuwwah tan barra aadiqeleeh, lab-baxa xaleleeh, too awki migaaqah Ammaanuwel
Usuk yanabu waah umam kee meqem tittak baxisu duuda saakuk duma, hobbo nakeleeh malab akmele.
Woo ayro tamaateemik naharat, woo uma'nnah sin meysiisa namma malikih baaxo sinaamak foyyah raaqele.
YALLI, koo kee ku ummatta kee ku buxah maral, Israayil Yuudak baxsinte saakuk wadir akke wee taqabi kee gibdaabina ruubele. Assuuriyah malik siinit ruubele.
«Too ayro YALLI Masri mari Niil weeqayti akak qimbisa ikkek kaaqayti innah edde yamaateeh; Assuuriyah mari kaadu isi baaxok diidaaleh innal edde yamaaten fooxay kaxxa asta keenih takku waytahiyya keenih abele.
Too waqdi yakkeenimik goloh addaay gabloolih addaay coox guba kee, tonnah kaadu, qayso le aroocal mododelon.
«Toh takku wayta saaku YALLI, xagor sinaamak moola Assuuriyah malik, Furaat weeqaytuk woo kabuk siinit ruubele. Too num deben kee amô-xagor kee xagaral yan xagor inkih siinik moolele.
«Toh takku wayta saaku, num dibuk inki saga kee namma reyta luk raaqele'mmay, canak faxxa haam keenik geele. Baaxol raaqu waa mari nakoonuh hobbo geeleeh, yakmoonuh malab geelon.
«Toh takku wayta saaku, qinab buqreh cooxuk alfi caxay kulli caxa garsi akak baahak sugtehiyya elle sugte aracal, eqeb kee sibaasib aabukele.
Ummatta wokke gayse kee gaysê-baxa luk alluwwah admoh gexele. Inkih tan baaxo eqeb kee sibaasibik amaggele.
Koomaamih-amoy ummatta daro elle aysubukuk sugtehiyyal, sissib kee eqeb aabukeleeh; tohih sabbatah tokke num magexa. Too aracay abuuruh raaqehiyya laa kee illi elle yaloole arac akkele.»

YALLI yok iyyeemih, «Kaxxa luuc baahay, ‹Xayuk Ibbixa Sissikuk Buuba› 'yaanam kaxxa kutbeh elle uktub» iyye.
«Sumaaqah sek Uriyya kee Yaberkiyâ-Zakariyya haysit. Oson aamanti le mara kinnon» yok iyye.
Waqlaak wadir barra yok teedeqeh. Ni baxi yooboke saaku YALLI yok iyyeemih, «Xayuk-Ibbixa Sissikuk-Buuba» 'yaanamal kaa muggaaqis.
Yooboke awki ‹Yi inay› 'yaanam kee ‹Yi abbaw› 'yaanam afak ayyaaqe'kal yan saaku, Damasko kee Samaariyah mari edderra heem inkih Assuuriyah malik buubele» yok iyye.
YALLI kaadu yo'lih yaabeh iyyeemih,
«Too mari Siloc deqsita sila le lee-arac cineeh, malik Raaxin kee Ramalyaahû-baxah yifriceenimih sabbatah,
tonnal yooy Goytah yani, Assuuriyah-malik kee usuk elli haa qaskar ken radaana'gidih baaheyyo. Furaat kaxxa weeqaytuy sissikuk gexay dariifal caxittah innah amaatelon.
Tohuk lakal Yuudâ-rasu fanah, sahda filla fanah yanxuqe weeqih innah, kullim duufut beyak amaatelon. Ammaanuwelow, too qaskar fakimit tan kaxxa galway baaxo inkih duddahiyya akkele» yok iyye.
Isin baadal tan ummatey, titta lih gaca'mmay baysetton. Baaxok xer ikkel yan maraw, ankacisa! Qeebih bical gaca'mmay baysettoonuuh, finqitetton.
Abtoonu waytaanamal malisa'mmay siinil mabicta. Faxxeenih gide yaabita'mmay toh inkih tu maxiqta. Macaay inteenik, Yalli ne'lih yan.
YALLI isih le kaxxa qandet a ummatta katatta gita kataye waa'gidih, aylahu yoh kaleh. Iyyeemih,
«Oson aban malat ken lih mangalin. Oson akak meysitaanamak mameysitinaay, akak cunxitaanamak macunxitin.
Yoo YALLAY Nabaamak Nabahiyya *kudduusuk yan Dagelta kinniyom mahawweenin. Akak meysiteh meqem dibuk yoo. Akak cunxitaanam yoo.
Yi *taahiriino siinih reebu akkele. Takkay immay Yuuda kee Israayil marah, xaay sahda adafa kinniyoh; ken yannikisse xaa kinniyo. Yarusalaam mari edde radu waa oflo kinniyo.
Mango maral adaf heeleeh; annikisseloonuh addigillelon. Tonnah kaadu ofloh addat radelon» yok iyye.
Isin yi darsay, Yalli yol ruube farmo dacrisaay tet daanisa.
YALLI isi marak is yooqoreh immay anu niyak kaa aamineeh; niya elle liyom kaa.
YALLI yoh yecee xaylo luk akkel aniyo. YALLAY Nabaamak Nabaah dardaarinni korsi Siyon-qaleh amol akak tanihiyya yoo kee yi xaylo Israayil ummatta fanah asta nakkuh nee ruube.
Takkay immay sahda, «Ramli qida mara kee kalluwalley tutuc intak xaagu aba» siinik intu wayta waqdi, isin, «Xaagu kalluwallek abtaanamak, Yallak macah abe waytan? Yan marih xaagu rabe marih roocik macah abtan?» 'yaanam keenik axcetton.
Too waqdi keenik intaanamah, «YALLI siinik iyyem abay kay farmo ankacisa» keenik inxica. Ta qangara cina maral, maaci mamaacisa.
Niya akak tiddigilleeh qululte ummatta baaxot meekitele. Qulul ken yabbaxu waa waqdi bagcarriteloonuuh isinni malik kee Yalla xaafelon. Qaran gubaak wagga heeloonuuh
baaxo fan addah wagga heelon. Too waqdi laqô-bar keenil radeleh; keenit takku wayta gadaama kee gibdaabina ablelon. Dite le aracay ableh umahiyyat gutuqak ken heelon.

Too maray too gide gadaamat sugehiyya tohuk wadir kaxxa diteh addat maraaqaay gadaamitak maraaqan.
Yalli duma, Dablon kee Naftaalih yooboke marih rasi gaca-rasu abak suge'mmay, sarra yan saakuh kaxxa rasu kaa abele. Too rasi, Maditraaniyah badak ayrô-mawqa le kabuk xabba haanamaay Ordon weeqaytuk woo qaxa raaqa Galiil baaxoh maray Israayilih aabuke waahiyya elle yanih fanah, kaxxa nabna le rasu akkele.
Ditet tan ummat kaxxa ifu ablele.
Duma silal elle radak suge rasul yan maral away ifi gacele.
YALLAW, ken teyderreh mango mara ken abetto.
Kaxxam ruffu ken heetto.
Sahda buqrek daro orbissa waqdi kee
dannabah orbiseenim kurrasitan waqdi elle wallitan gurral, ku foocal wallitelon.
Woh akah kinnim, luk sugen quuka keenik kalettooh,
sunku keenik edde aagaruk sugen caxxa aggilele.
Keenit xukkutak sugeeh ken adlumuk suge mara
duma Miidiyan mara elle bayisse innal baysele.
Sinam gaada qaskarih kabel kee
ken sartanay qabalat yutlukehiyya inkih
girat carariselon.
Macaay inteenik, awki neh yooboke. Baxi neh yontocowwe.
Usuk abbootan gabat le.
Migaaqah «Qajiibik yan Fayisi»,
«Nabaamak Naba Dagelta», «Waara Abba»,
«Amaan Yamliki» 'yaanam kaah axcelon.
Kay abbootan osak oseleeh,
ambaxe sinni amaan gacele.
Dawud korsil gaceleeh, kay baaxol ellecaboh ayro fanah
dardaarah anuk, qadli kee cakkih yan gitat xiinisele.
Taham YALLAY Nabaamak Nabahiyya isi mara yaysiiseemih fayxi kee, keenih le kaxxa kacanuk akkele.
Yalli Israayil doolat kee Yaqkuubuk rade maral farmo ruubeh; cokmi keenil abele.
Israayil ummatta kee Samaariyah magaalal yan mari, kaxxiina kee anaani xagarat hayya heeh, «Kallak bicsen xisne tiddigilleh immay wokke xeetik bicsen xisne ciggiilisenno. Sublâ-cooxuk bicsen qarwa tiddigilleh immay, wokke nabam meqe sariidak bicsen qarwa ciggiilisenno» iyyaana'mmay, oson inkih takku waytam Yallih cokmi kinnim aaxigelon.
YALLI, Malik-Raaxin le naqboytit qeebi keenit abta'gidih bicat heeh; ken naqboytit keenit uguuguse.
Suuriyah mari ayrô-mawqa le kabuk gaccaay *Filistiinih yooboke mari ayrô-culma le kabuk gacca 'yeh Israayil yanxuqoonuh af fakka teetit heen. Tohuh, Yallih naqbi maxamcaay, ken edde digaaluh ruube gaba wadir magacsa.
Yallih-marah tu gactek, dambik matoobitinna. YALLAY Nabaamak Nabahiyya ken digaaleh immay, tohuh kaal maaduurinnon.
YALLI inki ayroh addat Israayilik kaxxa mara kee qunxa mara digaaleh, amo kee geera keenik yirgiqe.
Amo keenik idoolay oson assakaxxuk sugeeniiy; geerah keenik tanim, nabuwwa kinnino iyya maray dirab acayuk sugehiyya.
A ummatta miraacisa mari ken edde beyaanam, gita maliinooy; ken edde yabbixeenim, badambadisiyya.
Tonna leemiik Yalli furraynak num keenik asillimi mahannaay, ken qayxiixa kee gubuunuk numuh maxuwaawinna. Macaay inteenik, oson inkih Yalla maloonuuy, uma marah yaniiniih; oson edde yabba 'yaanam inkih umaane. Tohuh, Yallih naqbi maxamcaay, ken edde digaaluh ruube gaba wadir magacsa.
Macaay inteenik, oson lon umaane, eqebto kee sibaasibit gexxa girah gide. Ken umaane garbot gexxa giray qer qaran fan akak yawqehiyyah gide.
YALLAY Nabaamak Nabahiyya bagcarriteemih sabbatah, kay digaala girah innah baaxo inkih carariseeh, ummatta inkih bayseeh; num numul saduh gace.
Inkih tan baaxol ummatta maaqo tittak bukkusseeh; maaqok geennaan im yakmeeni'mmay tohuh macayyan. Isinni gabah cado kinni way yokmen.
Manasse kee Efrayim mari qeebi tittat abeenih, tonnah kaadu, titta lih gacca 'yeenih Yuudâ-marat qeebi aben. Tohuh, Yallih naqbi maxamcaay, ken edde digaaluh ruube gaba wadir magacsa.

Woyyow siinit takku waytaamow! Qadlit mataamittaanay, yi ummatta biyaakittaana'gidih, gitah ane sinni madqa abtan.
Tu maleelah le cakki mataaxigan. Ken cakki ken geyi mahaytan. Xukko elle tan marah cakki mabtan. Gubun kee qayxiixah im gita maliinot beytan.
Hay, Yalli sin digaalu waa saaku macaa abetton? Yalli xer baaxok temeete bala siinil oobisek, maca abetton? Catoh iyya fan ardetton? Teddereenim anket aaquretton?
Carbit ambaxe kee casbit yan marih innah seewah sin bee akkelon.
Tohuh, Yallih naqbi maxamcaay, ken edde digaaluh ruube gaba wadir magacsa.
YALLI iyyeemih: «Woyyow, Assuuriyat takku waytaama! Inqibe mara edde digaalu waa caxxih aftoh Assuuriya liyo. Yi bagcarra, gabat le caxxa keenik tan.
Assuuriyah-mara, Yalla-maleelay yoo bagcarrissehiyya edde digaaluh ruubeyyo. Ummatta radoonuuy ken garqoonuuy, tonnah kaadu, gital sugte guddaafah innah taqqa keenit iyyoonuh ken ruubeyyo.
«Assuuriyah malikih tu gactek, isi bagul malseemih amol yaniih, mango baaxo baysam faxak yani'mmay,
annah axcuk tirtirisaah, ‹Yi qaskarih abbobtik kulli num maliki.
Kalnu kee Karkamis magaalah marak carbil eyseh. Tonnah kaadu Camat kee Arfad magaalah marak carbil eyseh. Samaariya kee Damaskoh magaalah marak kaadu eyseh.
Yarusalaam kee Samaariyak fula, muxxo le yallitteh-ceelo yaqbude doolatal gaba heeh ken ibbixe.
Samaariya kee tet addal yaqbuden yallitteh-ceelo bayseeh; tonnah kaadu, Yarusalaam kee tet addal yaqbuden yallitteh-ceelo bayseyyo› axcuk tirtirisa» iyye.
Tonna-leemiik, Yalli Siyon-qale kee Yarusalaamal abah yaniimik gaba kalu waa saaku, Assuuriyah malik abah yan tirtiraay leh yan kaxxiina kee hidak gexxaamah kaa digaalele.
Assuuriyah malik, «Abba heem inkih inni qandet abeeh, qandeey kas kee bagi cubbi liyooh, ummatak qeebil eyseeh, inki ikkeh ken gacse. Oson daaniseenih sugen duyye keenik bee» axcuk tirtiriseh. Tonnah kaadu, «Wokkel tan malikwak, celem akah aba innah, amot taqqa exceh gexeeh,
baaxol enna 'ta doolatwa kimbiro qari gideey, oson edderra heenim, naala elle gaaboysan innal, taqabi sinnim gaaboyse. Faxe qawi gali masgayyinnaay; faxe qawi af fakaamah yot kaayu malliilinna» axcuk tirtirisa.
Takkay immay godma gabat tet le numuk nabiyoh intam bictaa? Miisar tet gabat le numuy duyye teetit yargiqehiyyak maay yayse? Gabâ-caxxi num mayakkuqa; num gabâ-caxxa yakkuqe ikkal.
Tonnal hay, YALLAY Dagelta kinnih, Nabaamak Nabahiyya kay qaskaray masu nabahiyyat xagar selta dalka ruubele. Usuk le massakaxxak gubal xagarat urta giray baruge waytahiyya ruubele.
Yallay Israayil ifuh yani girah innah akkele. Israayil doore Dageltay *kudduusuk yanihiyya habug inta giray inki ayroh addat eqeb kee sibaasib cararissa akkele.
Mango coox le garbo kee baqurê-baaxo agantah, uma dalka sahda elle baysa'nnal, baysele.
Dago cooxuy qunxa urri kinni-way loowo akak yaaxigehiyya raaqele.
Too ayro, Israayil marak raqte saabo, ken bayse maral kibaal mahaysitta. Oson nummaak kibaal elle hoonu waanam, YALLAY Israayil doore Dagelta kinnihiyyay *kudduusuk yani.
Israayil-marak baatik saaboh raaqe mari, isi Dageltay qande lehiyyal aduurele.
Away Israayil mari mangah baddi afih qiddeh gide yakkeemih dago mari aduurele. YALLAY Dagelta kinnih, Nabaamak Nabahiyya inkih tan baaxooxat «Abeyyo» iyye baati elle inxicci 'ye innal abe leemih sabbatah, Israayil-ummattat «Abeyyo» iyye baati bical taniih; a baati keenih elle taguude innal keenit akkele.
Tonna'mmay YALLAY Dagelta kinnih, Nabaamak Nabahiyya iyyaamah, «Yi-ummattay Siyoonul tanihiyyaw, Assuuriyah-marak mameysitina. Dumî dabaanal Masri mari akah abe innah siinit xukkutaanamah mameysitina.
Tah akah axcem, siinit liyo naqbi xayih gaba kaleleeh; yi bagcarrat ken bayisu waamih sabbata.
Yoo, YALLAY Nabaamak Nabahiyya duma Miidiyan-mara Qoreb-Xixxaq deqsita aracal oogoreh eneeh, Assuuriyah mara kaadu inni keetalat aagureyyo. Masri mara bad fanah caxxa escesse waqdi elle digaale innal, Assuuriyah mara digaaleyyo.
Too ayro Assuuriyah marih gabak sin ayyaaqeyyooh, sunkul siinik abbaxuk sugen quuki siinil maraaqa. Kaxxam filli-cayla litoonumih sabbatah,
Naqboytit qaskar Qaay deqsitta magaala yibbixeeniih, Migroon magaalak tatreenih gexen. Sakayi Mikmas magaalal caben.
Qaleelak tabeena tatreenih gexeeniih; «Bar xiinih Gabaq deqsita arac orbenno» iyyan. Raamâ-magaalal suge mari wariggiteeh; Malik-Saawul-magaalay Gibqa deqsittal suge mari kude.
Gallim magaalah maraw, deero aba. Laysah maraw, ankacisa. Woyyow, Qanatot maraw!
Madmenâ-mari kudmat yan. Geebim mari kaadu kudmat yan.
A saaku naqboyti elle anfiddigelem, Noob magaala. Tokkeek Siyon-qaley Yarusalaam magaalal tanihiyyal meysissoh feera ascasselon.
YALLAY Dagelta kinnih, Nabaamak Nabahiyya, isih qandey kaxxa cunxo sahdat qiddahiyyat caxak yirgiqen luddi innah ken baysele. Ken addak kaxxiina kee nabnah lafitta 'ya mari bayeleeh qaybit radele.
YALLI, caxa godmat elle yargiqen innal, ken argiqele. Cooxuk inkih yayse Lubnaan cooxih innah radelon.

Yiisak rade maray
YALLIH *Roocaaniyya kaal gaceleeh; kas kee ixxigaay, fayu kee dudday isi ummatta edde xiinisu waahiyya kaah aceele. Tonnal YALLIH fayxi aaxigeleeh kaa aynabele.
YALLIH amri duuduseleeh; kaa aynabuk kay amri duudusaanamat ruffu axcele. Num irok elle yable innal kay adda aaxige'kal, wonnaay annah yan numu mayya; hinnay kaadu, marin-texce-texceh kaal mayackuma.
Masaakiinah cakkik-yan-cokmi ackumele. Tu-maleelah cakkik-tan-mekla abele. Iyyem akke leh: digaala elle amrise mari diggalsimeleeh umeynit ambaxele.
Isi mara qadli kee nummâ-bagul tan xintoh xiinisele.
Too saaku, suula kee illi amaanah titta lih xiinele. Kabqi wadar lih xiinele. Rugaage kee lubak xaylo kee aroode saqi titta lih aseleeh, awki-baxa kinni way ken dacayri duudele.
Laa kee kabqi titta lih aloolele. Laahi-xaylo kee kabqî-xaylo titta lih gacele. Lubak laahi gurral aloolele.
Cambabbariya awki abeesâ-boodoh amol digreleeh; qunxa-urri afat summi le abeesas xagaamah keenil bahtu waytam mali.
Lee bad akah kibta'nnah, Yalla yaaxige mari inkih tan baaxo kibeleemih sabbatah, Yallih qaley taahirik tanihiyyah amol sahda biyaaku waah meqem bayisu waa num mayana.
Too ayro Dawud abbah yan Yiisak rade num, baadal tan ummattah inkih asta yakku waa simbil akkele. Mango mari kas kee fayu kaak beetelon. Usuk elle yan ikkel muxxo le nabna gacele.
Too ayro YALLI qagisak isi-qandet isi-maray baatik-saaboh-raaqehiyya le baaxol gacsele. Assuuriya kee Masriiy; Fatros deqsita aracay Masrik gabbi-qaxat raaqahiyya kee Kuusuuy; Qeelam kee Baabelon baaxooy; Camat kee baddi dariifal tan baaxooxak ken baahele.
Yalli, asta-yakku-waa-qalam baadal-tan-ummattah heeleeh; Israayil kee Yuudâ-maray fixixeh sugehiyya baadak affara kaalibik gaaboysele.
Israayil ummatta Yuudah lon kuuxewaynaan kee naqabu cabelon. Yuudâ-mari kaadu Israayil marah kuuxewaynaan kee naqabu bagut maha.
Oson titta geyya heenih ayrô-culma le kabul tan Filistiin-ummattat qeebi abeloonuuh; ayrô-mawqa le kabul tan ummatta kaadu buubelon. Edom kee Mooyab-ummattak qeebil ayseloonuuh; Qammon-ummatta ken yab oggolelon.
YALLI, Qasa badih exxay Masrit xayihiyya bayseleeh; Furaat weeqaytu kafsa'gidih laqin caacay ruubele. Ummatta ibah akak tabta'gidih kaxxam qunxaamak malcina buyyi raaqele.
Yalli, isi-marak saaboh raaqe marah, duma Israayilih Masri rasuk akak yawqen gita elle bicse innal, keenih kaadu Assuuriyah rasuk akak yawqen gita bicsele.

Too ayro siinik kulli num saare abele. Saareh annah axcetton.
«YALLAW, faylise koo liyo.
Yoo niqibtom kok eexegeh,
darre yot cabtem kok ubleh
immay away yoh racmatteh,
luk sugte naqabu cabteh.
YALLAW, yot niya hayteh tan.
Wadeenah yok tanim Yalla;
toh aaxigeh; digga liyo.
Kaa aamineh, tuk mameysita.
Qande akak geem YALLA kinni;
kay dacayrih guba edde anim.
YALLAY yoo wade kaa kinni.
Faylisam YALLAY yoo wada>>
'yaanam axcetton.
Xamcin leey, sillaateh tanik
yooqobe num ruffo geya.
Yallih wadu geytan waqdi,
isin tonnah ruffu axcetton.
Yallih mari saare abu waa saaki diggah amaatele.
«Ummatey, YALLA saarisa;
candu kee fayla kaah aba;
YALLAW, axcuk, kaa'lih yaaba.
Sahdah addal kaat yaaba.
Usuk abe meqe taamaay
kay migaq le kaxxa nabna
baadal yan marah warisa.
Usuk abe kaxxa taamah
YALLA faylisa; saarisa.
Muxxo le Yallih abina
inkih yan baad oysobbeya.
Siyoonul geytima maraw,
qililisa; ruffa 'xica.
Israayil doore Dageltay
*kudduusuk yanihiyya yan.
Ni fanat tanim kaa kinni.
Nabna leeh, muxxo lem kaa»
'yaanam axcuk too-ayroora
Yallih mari Yallih migaq
fayliseleeh, saarisele.

Yalli Baabeloonuh giddinaamak Amóx-Yasaqyal ruube farmo ah teeti.
YALLI iyyeemih, «Tu elle aabuke wayta qaleh amol, qeebi yanim elle yaaxigen qalaamat hayisa. Makaabon elle tani'kkel gaaboowaana'gidih, qeebi abtu wayta qaskarah amri ucuya. Qeebi aboonu waanamih astah gaba ken fan fayya hayisa.
Anu innih, yi bagcarra yaybulleeni'gidih, celeemah tan yi qaskaray yi taamah doorehiyyah seece. Oson yi iisa yafrice mara kinnon» iyye.
Qaleh amok rada anay ankacisa. Mango maray gaaboowehiyyah anay kee, gaabowte doolatway waxqaxitahiyyak anay rada. Nabaamak Naba YALLI, mango qaskar qeebih bical haa.
Inkih yan baad baysaana'gidih, YALLA kee, isi bagcarra gabat le qaskar baad edde yaadiye xer baaxok yamaaten.
YALLIH ayro amaatelek, boogisa! Qande le Dagelti baati edde baahu waa ayro xayih.
Too ayro kulli numih gaba axaxiteleeh, kulli numuk niya addigillele.
Yakkeenimiik wariggiteloonuuh; biyak ken abbixele. Xalay edde xayyoowe barrah innah emreqeeqedelon. Wariggah mariiy mara keenik wagga heeleeh wacarriyih fooci keenik gombod ceelele.
YALLIH ayro amaatele. Toh, Yallih-naqabuy kaxxam gibdi edde yakku waa ayroy racmatta sinnihiyya. Dambi elli haa mari inkih bayeleeh, baad abuuruh raaqele.
Cutuuka kee cutuukah-egla ifak maraqta. Ayro tawqe waqdi dattoowele. Alsa kaadu ifu cabele.
Yalli annah iyye. «Ken umaaneh sabbatah, baadal bala oobiseyyooh; umaanet asa mara ken umaanek gexxaamah digaaleyyo. Kaxxam isit yakkale mara ayqunxeeyyo; racmatta-maleelay anaani lehiyya ramma heeyyo.
Tohuk saaboh raaqu waa mari, agle sinni dahabay kulli waqdi geytime waa akkele.
Yoo YALLAY Nabaamak Nabahiyya bagcarritu waa saaku, qaran axaxiteleh, baaxo elle sugte aracak angayyele.
«Loyna sinni illi elle fixixe'nnal, fixixelon. Admoh yemeete marak sageeri elle kudda innal, kulli num isi baaxo fan kudeleeh, isi mara fan gacele.
Geyinnaan num gilet qideloonuh; yibbixen mara seefit qidelon.
Xaylo oson abalih ken foocal duubuyak qidelon. Buxa keenik buubelon; agabu keenik cayliselon» iyye.
YALLI kaadu iyyeemih, «Baabelon yabbixeeni'gidih, Meediyah-maray lakqot tu wee waah dahab yeceenimih ayra oggole waahiyya keenit ruubeyyo.
Ta mari gayse kee gaysê-baxat furrayna qidele. Salaadah maracmataanaay qunxa urruh maxuwaawan.
Baabelon magaala, baaxooxak inkih qaxah tayse magaala. Tet mari teetit kaxxam yakkale. Takkay immay anu Sodom kee Gomorrak akah abe innah, deerik afah tet koriseyyo.
Sahdayti sarrah, dabqih teetil magacaay; sahda elle gace wayta abuuruh raaqele. Gexak yemeete Qarabtoyti siraq teetil maha. Illi le num illi teetil mayayloola.
Dubaali dabqih elle yaniih, inin qarwa elle xissita arac akkele. Goroyyak dabqi akkele; dabeeli-ceelo le ginni addal akak meekitele.
Teetil tan qarwa kee doolat buxaaxil yangula kee wakrih anay qalê-berri innah elle xongolele. Baabeloonut wakti yemeeteh, ahaysa kaxxam masugta» iyye.

YALLI Israayil ummattah racmateleeh, isih doorite mara nammeyhaak ken abele. Dabqah elle sugen isinni baaxol gacoonay ken axcele. Aki baaxok yemeete mari wokke ken lih angaleleeh, dabqah ken lih gacele.
Gersi-baaxoh-mari, Israayil marah isi baaxo fan yaduureeni'gidih cato abelon. Tokkel, YALLI isi le baaxol, woo marak labim kee sayim Israayil marih buxaaxih addal taamitelon. Duma Israayil mara qeebit yibbixeh suge mari, ta saaku ken gabat antixibbixele. Tonnal Israayil mari duma keenit xukkutak suge marak reedah amol gacelon.
YALLI, isin luk sugten biyaakak sin urseleeh; cisabbootiyyak amaanah sin xiinisele. Dirkih sin absiisak sugen gibdi taamak sin ayfoofele.
YALLI toh siinih abu waa waqdi, Baabelon baaxoh malik missilah haysittoonuuh, intoonu waytaanamah, «Racmatta sinni malik yinnikisseeh, ahaysa sahdat maxukkuta.
YALLI keeniy umeynitih yanihiyyah xintok gaba kaleh.
Ken malik ummattat naqabut xukkutak sugeh, akak yeyse baaxoh mara xakaake kalaamak maadayinna.
Taway ellecabol sahda inkih toffoofeeh ruffu 'teeh amaan geyteh. Kulli num ruffu 'yeeh gad abe.
Yinnikisse malikih rabah, saagan coox kee Lubnaan baaxol tooboke sariida ruffu 'teh, ‹Ahaysa atu rabteh ikkal, nee yargiqe mari mayan› iyyen.
«Akeeral yan mari Baabelon-baaxoh-malik yamaatu waa waqdi, kaa arcibisaana'gidih bical sugelon. Addunyâ-bagul yen saaku cayla-leelah yen marih-roocitte uguugutak, malikwâ-roocitte isi qarkaytok uguugutak, kaa arcibisaana'gidih bical gacelon.
Oson yakkeenimiik kaah seeceloonuuh, ‹Atu away nek kaxxih boolatteeh a saaku ni bis lito› kaak axcelon.
‹Luk sugte nabna gaba kalteh; ku massakaxxah kirar aagaruk sugeeni'mmay, a saaku ah kooy akeera gexe mara lih tan. Bagul akak tanim xaariyaay; xagaral kok luultem, baaxô-xaariya› kaak axcelon.
«Maaci maacissoh cutuktaw! Elle sugte qaraanak radde! Duma mango baaxok qeebil teyseeh, a saakuuy baaxol radde.
Atuuy, isi-niyal intemii, ‹Qaran ewqeh abbootanah kulliimik daga raqta cutuukak dagal, dardaarinni korsil gaceyyo. Kilbat le kabut raqta angaaraw qalel malikih gaceyyo.
Qamburrek daga ciggiileyyooh, kulliimik daga raaqa Dageltah innah gaceyyo› 'yaanam inte'mmay,
toh makkinnay akeerak iqiyal rabe mara lih gacte.
«Rabe mari koo yable way wagga koo haak koo asseleeleqele. ‹A num baaxo asgayyuk yeneeh doolatwat meysi qidak yen num hinnaa?
Aham magaalooli bayisak sugeeh inkih tan baaxo abuur abe num hinnaa? Aham yoxen mara casbik awqe kalak sugeeh buxa gexe kalak suge num hinnaa?› axcuk sitta esserelon.
Addunyal sugga 'te malikwak kulli malikih kabrih garit, ken elle kassitan asta heeloonu'mmay
koh kabri madagaanaay; ku raysa caxak yirgiqen luddi innal baaxot qideloonuh, teetit ummatta aaqitele. Ku raysih bagul carbit rabte qaskarih raysitte gacele; sitta lih akeerak iqiya fan oobetton.
Macaay intek, atu isi baaxo foyya abteeh; isi mara qide num kinnito. Tonna leemiik gersi malikwa elle yoogoqen innal matamoogoqa. Ku buxah mari inkih umaane leela kinnoonuuh; ken migooqa kassite way!
Masgaada qimbisa! A malikih xaylo, ken kaxxa abbobti abte dambik gexxaamah, ambaxele. Keenik num xintoh abba mayakkaay, hinnay kaadu, baaxô-bagul mango magaala maxisan.
YALLAY Nabaamak Nabahiyya iyyeemih, «Baabelon magaalat qeebi abeh abur tet abba heeyyo. Migaq teetik bayseyyo. Addal teetik num maraaqaay, rooci-elli-haytaamak tu macaba. Taham intam yoo YALLA.
Baabelon magaala inin dabqi abeyyooh, Baabelon elle suge arac xooka abeyyo. Baabelon magaala kullim duufut beya fiyeynat fiyeyyo. Taham intam yoo YALLAY Nabaamak Nabahiyya» 'yaanam iyye.
YALLAY Nabaamak Nabahiyya xiibiteeh, «Anu ucsubem abeyyo. Akkele akak excem akkele.
Assuuriyah maray yi baaxol yanihiyya bayseyyo; inni qaleh amol keenit aaqiteyyo. Inni mara Assuuriyah marih xukkok ayyaaqeyyo; fillal keenik suge quuka keenik kaleyyo.
Inkih yan baadak abam faxam tamahaay, baadal tan ummatta edde digaalu waa gaba fakeh» iyye.
YALLAY Nabaamak Nabahiyya taham abaamal gaba kaleeh; ummatta edde digaalu waa gaba fakeh immay, aham abe kaa kaltam matan.
Malik Acad edde rabe sanatat temeete Yallih-farmo ah teeti.
Isin *Filistiin maraw, ruffu maxcina. Sin aatakuk suge birti yiddigilleh immay, abeesak teena rabtaamah wohuk gacta abeesa ciggiilele. Abeesa xalte naalaytih addak haada baadeysi awqele.
YALLI isi marak masaakiinah yan marah, elle yaffoofen baaxo aceeleeh, amaanah xiinelon. Takkay immay YALLI, Filistiin maraw, siinil kaxxa qulul ruubeleeh, takkeenimiik too qululut ambaxetton.
Gasoosa maroh edde tan magaalooliy, boogisaay cato esserita! Filistiin maraw, takkeenimiik meysita. Kilbat le kabuk qamburre celta siisah innah tanim tamaate. Tohum, qaskaray bexxi addat akak ane waa.
Filistiin rasuk farmo baaha maral maca gacsenno? YALLI Siyon-magaala xiseeh, kay ummattay xukko elle tanihiyya tokkel amaan geeloonum keenih warsenno.

Mooyab marih giddinaamak ruuben farmo ah teeti.
Qaar kee Kiir magaalooli inki barih addat baateh! Too magaaloolil kaxxa haan yekke.
Dibon mari qibaada-elle-aban-qale yewqeenih, sadgat elle aban aracih garil weeqan. Mooyab mari, Nabo kee Medabâ-magaalah-marah boogisaanaah rookitan. Rookah amo kee deben isinnik mooleenih.
Woo mari, gititteh addal, sartanah *qabuddat gaca. Magaalak maglallah yan arac kee qarwah amol yan mari weeqaah rookita.
Cesbon kee Elqaale-mari weeqat yan. Oson aban weeqi Yahax fan yontoobbe. Qaskar agantah axaxitteeh, niya keenik tiddigille.
Mooyab-marah afqado yok danantah. Macaay inteenik, yasillimem faxa mari Xooqar kee Qeglat-Selisiya fan kuda. Marak teeni weeqak Lucit fan beya gita gexan. Marak teeni anay fayya haak boogisak Coronyim fanah kudan.
Nimrim garil yen buyyi kafeeh, woo buyyih xaqul toobokeh sugte qayso laqaymumteeh anxaxinimik tu maraaqinna.
Tonna-leemik ummatta luk sugte duyye gabat luk Saagan deqsita Golo fan kudan.
Mooyab-cuduud guffa haa aroocal deero aba marih xongolo radda. Eglaayim kee Beer-Eelim magaalal deero aba marih xongolo radda.
Dibon magaalal yan dori qabalat qassoowe. Anu Mooyabah yooboke marah wohuk gacta umaane daanal abbixe. Tohumu, lubaakay raaqa mara selu waahiyya kinni.

Silaq deqsitta magaalak, bacarih tan baaxo tabak, acwah anaaqe gabat luk, farmô-mara Yarusalaam magaalal xintoh abbah yan numuh rubnam meqe.
Qarwak xiiriyen qunxa-kimbiirih innah, Mooyab say-mari, Arnon weeqaytih-tabeenak xaqul, koboxut yan.
Farmoh ruuben mari Yuudâ-marak iyyoonu waanamah, «Abnam neh warisa; abtaanam nek inxica. Carra dahan elle yani'kkel xamcin iraawo qidda caxah innah, nee cataay; ku silaalol silaalinnay nee inxic. Nanu dabbô-mara kinninok, num nee akak gee waa ikket nee uqur.
Ku baaxol nanay nee inxicaay, nee bayisam faxa marak nee cata» axcelon.
Xukko kee baati gaba kaleleeh; baaxooxa baysa mari baaxo cabele.
Tohuk lakal Dawuduk rade marak numuk teeni malik akkele. Usuk ummatta digga kee kacanut xiinisele. Cakkik tanim sissikuk abeleeh, qadlih taamitaanam kee taamite waanam cubbusele.
Mooyab mari kaxxiinah akah yani'nna noobbeeh, oson anaani kee kaxxiinah qubbuy iyya mara kinnoonum naaxigeh immay, ken tirtira foyya.
Tonna-leemiik, Mooyab mari keenit yakke taqabih weeqan. Kiir-Ceras magaalah addal yokmen meqe maaqo kassitan waqdi, yakkeenimiik weeqaanah, niya keenik taddigille.
Cesbon garit tan buqre kee qinab-buqrey Sibma deqsitta kafte. Mango baaxooxah abbobti woo qinab-cooxut teeqete. Woo qinab-coox duma yan saaku Yaqder deqsitta magaala fan gufak sugeeh, ayrô-mawqa le kabuk bacarih tan baaxo fan gufak sugeeh, ayrô-culma le kabuk kaadu, tonnah, Rabe Bad deqsita bad taturak sugen.
Tohuk gexxaamah, Yaqder-mari Sibmâ-qinabah akah weeqa innah, anu kaadu weeqah. Cesbon kee Elqaaleh ximo yok tamaate. Macaay inteenik, ummatta ruffo hayta daroy orbisaanahiyya mabla; ummatta ruffo haa kudaar mayan.
Mangom elle aabakuk ten baaxoh mari ruffa lem mali. Qinab elle aabakuk yen baaxoh mari gad abtam mali. Kamri akak bicsoonuh edde yaaqiten qinab mayana. Anu, oson wallitak abak yenen waxxaqto tibba hee.
Tohuk gexxaamah, Mooyab kee Kiir-Ceras marah, bagi yok kaxxam qaadah.
Mooyab mari dooqa elle aba'gidih, fayyat raqta aroocay qibaada elle abaanahiyya gexot taqbeloonu'mmay, tu edde mageyan.
Duma YALLI Mooyab marih giddinaamak ruubem, tama farmo.
Awayah tu gactek, YALLI iyyaamah, «Mooyab marih kaxxa nabna hununuh sidiica sanatih addat bayele. Mooyab maray manguk yenehiyyak dago mari raaqeleeh; woo mari boola le mara akkele» 'yaanam iyyah yan.

Damaskoh giddinaamak ruuben farmo ah teeti. YALLI iyyemii, «Damaskoh magaala ahak wadir magaala matakkay abur akkele.
Qarooqeril tan magaalooli abur akkeleeh; illi kee laa elle taloole baaxo akkele. Woo illi kee laa wokkek num maxiiriya.
Gasoosa maroh edde tan magaalooli, Israayilik bayeleh; Damaskoh-magaala amô-baxxaaqqa weele. Suuriyah marak rabak raaqe mari Israayil marak kaxxih dago mara akkelon. Taham intam yoo, YALLAY Nabaamak Nabahiyya» iyye.
YALLI iyyaamah, «Too ayro Israayil marih nabna gaba kalele. Xagar keenik boolatakaay qakkootak qakkootelon.
Israayil, daro elle tooboke baaxoy woo daro akak orbiseenihiyyah innah gacele. Refaayim Golo deqsitta golol sugte buqrey daro orbisa mari cabem akak yifiileenih foyyah raqtehiyyah innah gacelon.
Dago mari keenik raaqele. Israayil mari *daytuun caxay xaylo inkih akak ifiilla heenih, namma *daytuun akkeey sidooca *daytuun akke amot akak raqte akke kee, hinnay kaadu, gubi luddat dago xaylo akak raqtehiyya innah gacelon. Ah intam yoo YALLAY Israayil doore Dageltah yanihiyya kinni» iyye.
Too ayro sinam, Yallay kulli num ginahiyya fan wagteleh; Israayil doore Dageltay *Kudduusuk yanil kibaal haysitelon.
Isinni gabak bicsen aroocay sadgat elle abaanahiyyal kibaal haak maraaqan. Tonnah kaadu Aseera deqsittaamay yaqbudeenihiyyah astah heenih sugen gurumuuda kee, qaydarus elle qeerisan aroocal kibaal haak maraaqan.
Too ayro ken magaalooliy meqe innah gaso maroh edde heenihiyya, duma elle suge marih magaalooliy Israayil marak kuden waqdi garbo tekkehiyyah innah, foyya akkeleeh abuuruh raaqele.
Toh macah sabbatah akkeleemih inteenik, Yallay, kaxxa qale akah eleelitan innah aleelo siinih yakkeeh sin wadahiyya, hawwenteenih. Kaa cabba hayteenih, taahirik yan cooxu axcuk, isinni gabak coox tuysubukeenih, marin baaxok baahen coox tuysubuken.
Woo coox daabissen ayrok ciggilta ayrot yambeeh qobor baaha way, akak orbissaanam manton. Takkay immay gadaama kee akak ure waan biyak siinih baahele.
Ankacisey! Baadal tan ummatta, badal sabo raddaah bad haffita waqdi elle xongola'nnal, xongolta.
Doolatwa baddi haffoh innah habbuy inta. Takkay immay Yalli ken yassacakku waa waqdi, qaleh amok caacay baahe siisah innah, wadir gacelon. Silayti baahe caffih innah wadir aduurelon.
Bari yakke waqdi cunxo sinaamat qideloonuuh; maaci maacisa waqdi masugan. Ni baaxo buuba marih ellecabo tamah teetiiy; tamah keenit akkele.

Ankacisey! Kuus weeqaytitteh qaxat raqta baaxoy galwah anay elle yantaabbehiyyak,
doolat farmo baaha mari bayrek bicsen doonikit gacca 'yeh badal amaatele.
Farmot sissiki maraw! Qande le doolat le maray xeeriih, tonnah kaadu, xagar arab akak xamciniih addunyal inkih akak meysitaanahiyya fan farmo beya. Ken baaxo weeqaytitte adda akak radde baaxo.
Baaxô-bagul yan maraw ankacisa! Qaleh amol qalaamat ugsoonu waan waqdi wagita! Baanta yaaguroonu waan waqdi oobbeya!
Macaay inteenik, YALLI yok iyyaamah, «Dabqih elle an aracal gacca exceh, dahan yan barih saldah innah tibbat ken wagta; laqo takke waqdi tan ayroh innah, tibbat ken wagta» iyyah yan.
Qinab xaylo yifiileenik duma, qobor radaah, qinab xaylo alayta saaku, Yalli, qinab caxah luud gilet elle yargiqen innal, ken argiqele.
Ken qaskarih raysi guma kee alluwwâ-gadda akkele. Ken raysa, cagay guma akmeleeh, alluwwa gilal akmele» 'yaanam iyye.
Toh tekke saaku, weeqaytitte adda akak radde baaxo le maray qande le doolat leeh, tonnah kaadu, xeeriih xagar arab akak xamciniih addunyal inkih akak meysitaanahiyya, YALLAY Nabaamak Nabahiyyah acwa baahelon. Woo mattaco Siyon-qaley YALLAY Nabaamak Naba elle yaqbudeenihiyya fan baahelon.

Masri giddinaamak ruuben farmo ah teeti.
YALLI qamburreh addat sissikuk Masri fan yamaate. Masri addal yalla 'yeenih aqbuduk sugen coox kee xeetik bicsen duyyeeya kay foocal axaxitele. Masri marak niya addigillele.
YALLI iyyaamah, «Masri addal sahda kee sahda qeebih tittat ruubeyyooh; toobokoyta kee toobokoytaay, cuggaane kee cuggaane qeebih tittat ruubeyyo. Namma magaalah mara qaduwwih tittin amot heeyyo. Doolatwa tittat ruubeyyo.
Masri marih mala foyya abeyyooh, niya keenik aggileyyo. Yalla 'yeenih yaqbudeenimil cato esserelon. Ginnili kee kalluwallel fayu essereloonuuh, rabe marih roocaaniyyak, ‹Maca neh taysee?› 'yaanam axcelon.
Masri mara racmatta sinniih xuwaw sinni malikiy uma xintoh ken xiinisu waahiyyah gabal heeyyo. Aham intam yoo, YALLAY Dagelta kinnih, Nabaamak Nabahiyya» iyye.
Niil weeqaytih lee daggooweleeh, weeqayti ayrook ayro daggoowak daggooweleeh, ellecabol kafele.
Kanaalat gexxa lee ayrok ayro elle daggowtaamal abiceleeh, bayre kee qunga kafele.
Niil weeqaytih dariifal tooboke daro laqaymumteh kaffa 'teh baaxot radele. Coox edde yuysubuken siisa caacot gexele.
Niil weeqaytih kulluumuh xiinak suge mari boogiseleeh weeqele. Oson kullum edde abbaxuk sugen sabak kee gillaab foyya akkele.
Talbi-qaalak meqe sara bicisak suge marak niya addigillele.
Sara bicsa mara kee cawalah taamita mari abaanam waagiseloonuuh, niya keenik boolaatele.
Xooqan magaalal yan doolat mari duquura. Masri-malikih fayu yecee marak kaxxa-mari tu xiqe sinni *fayu kaat aba. Masri malikik, «Nanu dumî-dabaanal Masril sugte ixxiga leela kee malikwah arac raaqise mara kinnino» iyyoonu anni'nnal yaaxigen!
Masri malikow, ku tu-taaxaguy fayu koh acayuk tene mankel tan? Oson duudeenik, YALLAY Nabaamak Nabahiyya Masri marah loowam koh warsoonay.
Xooqan kee Mooful tan abbobti, duquurusen duquura. Sinam baaxo miraacisu waa mara ken tekkeleh sugte. Takkay immay oson too baaxoh mara makot been.
YALLAY Nabaamak Nabahiyya sahda badsa fayu yecee mara ken abe. Tohuk gexxaamah Masri mari baditit yaniih, yiskire numuy isi alliyoh bagul xiinah innah lagaq iyyen.
Gaddali akke kee, hinnay, baacoyta yakkeemih, hinnay kaadu, kaxxa num akke kee amixxige waa num yakkeemih Masri marak num tu keenih maxiqa.
Too ayro, Masri mari agbi innah gilic leela akkele. YALLAY Nabaamak Nabahiyya ken digaala'gidih gaba fakem yabloonu waan waqdi, cunxitelon.
Masri mari YALLAY Nabaamak Nabahiyya keenik abu waam kassa haan waqdi, Yuudâ-marak meysitelon. Yuudâ-marak xagarxagol kinni way meysitelon.
Too ayro, Masri addal tan koona magaalah addal Qibraan afat yaabelon. Wokkel yan mari Nabaamak-Naba-YALLIH migaaqal xiibitelon. Woo magaaloolik tiyak teena migaaqah «Baatî-magaala»
Too ayro, Masri rasuk gudet, YALLAY Nabaamak Nabahiyyah sadgat elle aban arac heelon. Masri cuduudul kaadu xeetik bicsen qamidduy kaa elle kassitaanahiyya heelon.
Too aracay sadgat elle abaana kee qamiddi, YALLAY Nabaamak Nabahiyya Masril yaniimih asta akkele. Tokkel yan marat xukko takku waytaah YALLAL cato esseroonu waan saaku, wakiiliy ken catu waa keenih ruubele.
Tonnal, YALLI Masri marah ambulleeleeh; too waqdi kaa aaxigelon. Kaa yaqbudoonuh, sadgat kee mattaco kay migaaqal abeloonuuh; YALLAH nadri culeloonuuh woo nadri duuduselon.
YALLI Masri mara digaalele'mmay, sarrak ken aymaaqele. Oson kaal aduureloonuuh; usuk kaadu oson aban dooqa keenik oggoleleeh ken qaffoysele.
Too ayro, Masri mara kee Assuuriyah marih fanat kaxxa giti gacele. Too namma rasih marak mariiy maral safarah gexeleeh, ken namma rasih mari titta lih YALLA aqbudelon.
Too ayro, Israayil mari nabnah Masri kee Assuuriyah marat missoowele. Ta sidiica rasih mari addunyal enna 'ya marah barkat akkele.
YALLAY Nabaamak Nabahiyya barkat keenit heeleeh, keenik iyyu waamah, «Masri maraw, yi mara kinnitoonuuh; Assuuriyah maraw, yi gabah taama kinniton. Israayil maraw, isin kaadu yi ikoyta kinniton» keenik axceleeh, barkat keenit heele.

Assuuriyah malikih yan Sargon yecee amril, Assuuriyah qaskar abbah yen num Filistiin magaalay Asdood deqsittahiyya yibbixe.
Sidiica sanatak naharat, YALLI, Amóx-Yasaqyak, «Ibat lito kabel kee ama xagaral lito *qabudda isik kal» 'yaanam kaak iyyeh suge. Too saaku usuk Yalli kaak iyyem oggoleeh, xagaral saro maleh ib-qassih gexak suge.
Asdood yibbixen saaku, YALLI iyyemii, «Yasaqyay yi naqasuh yanihiyya sidiica sanatah xagaral saro maliiy ibat kabella maliiy ibah gexe. Taham Masri kee Kuusut takku waytaamih asta.
Assuuriyah malik woo namma rasuk carbit yibbixe mara qasunuk beele. Qunxaamaay kaxxam inkih gambi qassih, iba qassih, deega qassih beeloonuuh, Masri mari qaybit radele.
Kuus kee Masril kibaal luk suge mari hagga axceleeh, niya keenik addigillele.
Too saaku Filistiin baaxoh badih dariifal yan mari iyyu waamah, ‹Assuuriyah malikik nee cateloonu inneh kibaal elle hayneh sugne marat tekkem wagitay. Hay, tahaysa anke kudnah nan!› axcelon» iyye.

Yalli, badak garil tan baaxoy sahda dabaaqah elle deedaltahiyyah giddinaamak, ruube farmo ah teeti.
Gabbi-qaxak tamaate caacoh innah, bacarih tan baaxoy sinam kaxxam akak meysittahiyyak tu amaatih able.
Kaxxam uma wacyi yol oobeeh; ublem, ganoleelay gano abtahiyya. Qamalleelay sinam radda uble. «Qeelam maraw, qeebih gaba qida. Meediyah maraw, magaalat maro haa. Is sinaamal bahte umaane teetik gacseyyo» iyye anay oobbe.
Taham acsube waqdi, xagar yok kaxxa biyaakah biyaakita. Lacawat tan barrah innah biyaakita. Aytik oobbeemik meysi yoo tibbixeeh; intih ubleemik cunxita.
Cissit maan. Meysi xagar yok timlikeh. Bari yakkem assexeeruk suge'mmay, meysih axaxitak xiinam baahe.
Wacyih miiz missoysa able. Qibinah seenan fidisah able. Maaqo yakmeeniih, maqab aaqabih able. Too way, ‹Qaskar abbobtiy, uguta. Gob zeytit (saliidit) duuga› iyyan.
Macaay inteenik, YALLI yok iyyemii, «Dacayrih gacu waa num rub. Too num yabalu waamat yaabaama.
Tittak xaqut faras amot yan maray kulli num nammayhaytô faras gabat lehiyya kee, gaala kee danan amot yamaate mara yable waqdi, kaxxam cubbi abitaama. Yeey, kaxxam cubbi abitam kaal tan» iyye.
Dacayrih hee num iyyemii, «Yi amoytaw, kulli ayro akkel a fayya le aracih amol dacayrih asa. Bar kaadu dacayrih soolak xiina.
Away ken ableh anih: faras amot yan maray kulli num nammayhaytô faras gabat lehiyya yamaateh yan. Too waqdi, ‹Baabelon baateh! Oson yalla axcuk aqbuduk sugen duyye baateeh, riira tekkeeh baaxô-bagul qangalaylut tan› 'yaanam iyyen» iyye.
Yi maraw, daro caffak baxsan waqdi elle tuman innal, sin tumeeni'mmay, away Israayil doore Dageltay Nabaamak Nabahiyyak oobbe farmo siinih warseh an. Tama siinih warsem too xaagu.
Yalli Duumah
Edomuk num yoh seece. «Dacayrih yan numow, barak maca raqteeh, barak maca raqteeh?» 'yaanam iyye.
Too waqdi anu kaal gacsemii, «Maaci maacisele'mmay, bari siinit qagtele. Ahak sa essertam tellek, uduuray esser!» kaak exce.
Yalli, Qarab marih giddinaamak ruube farmo ah teeti.
Arhoh yemeete Dadan maraw, Qarab baaxok garbo elle tan aracal a bar anfiddigetton.
Teema mari, bakaarita marah lee baaheeh; maaqo gabat luk, dabboh ken fan yemeete marat garayen.
A mari akak yoowwem, seefiy ken edde qidaanam faxak sugeeni. Siiben seefik kudeenih yemeeten. Gaysê-baxay ken edde mudoonuh qalaamiseenik kudeenih yemeeten. Rada carbik addak kudeenih yemeeten.
Macaay inteenik, YALLI yok iyyemii, «Keedar deqsita kedo a saaku le nabna sanat addat gaba kalele.
Keedarah tooboke agiiray qeebi gayset abak sugtehiyyak dagoom raaqele. Ahat yabtam, yoo YALLAY Israayil doore Dagelta kinni» iyye.

Yalli, Sirri-goloh giddinaamak ruube farmo ah teeti.
Sugay isin inkih qarwah amo akah tawqeenim macaay?
Kaxxa waxxaqto elle takkeh tan magaalay! Kaxxa xongolo kee digir elle takkeh tan magaalay! Kok rabe mari way qeebit kok marabinna. Yekke carbih addat seefit kaadu marabinnon.
Sin abbobti inkih kuddeeh, qeebi abe'kal ken yibbixen. Xer ikkel kude marih agantah, siinik geen mara inkih yibbixen.
Tohuk gexxaamah excemii, «Kaxxa weeqah weeqam faxak, wonnah yok gaca. Anay yoo 'xica; inni maray rabehiyyah weeqay yoo inxica. Weeqe yoo makalina» exce.
Macaay inteenik, YALLAY Dagelta kinnih Nabaamak Nabahiyya ayro le. Too ayro xayyowtem able. Too ayro, Sirri-Golol kaxxa-waxxaqto kee ib-itqaay ummat badit edde tan ayrooy; gasoosa taddigilleeh, qaleela fanah catoh deerisan.
Qeelam-rasih-qaskar, faras amol anuk, gayse kee gaysê-baxa luk tamaateeh, faaris-gaariira luk tamaate. Kiir qaskar gooba luk tamaate.
Yuudâ-baaxoy niqmatak tanihiyya too naqboytit le faaris-gaariirak temeggeeh, faaris amot tan qaskar Yarusalaam magaalah culmah afal soolan.
Yalli, Yuudâ-mari reebuh luk sugem kale. Too ayro isin silac edde daanisan makdanat suge silac teyyeeqen.
Yarusalaam magaalak bica faxxa gaso wagitten. Yarusalaam addal tan qarwa mangah takkeh gide lowten. Tiddigille gasoosa edde xissaana'gidih, qarwak tu'baxa tiggilen. Gubi kabu raaqa dorat lee akah gaabowtaah,
duma suge dorih lee akah caxite wayta innah, magaalah addal dora bicsen. Takkay immay aham takke'gidih, naharal bicissa hayteh aracat sugusseh abtem, Yalla kinnim maloowinnitoonuy, kaa fan mawagitinniton.
Too ayro YALLAY Dagelta kinnih, Nabaamak Nabahiyya iyyemii, «Weeqaay boogisa. Amo isinnik moolaay sartanah *qabuddat gaca» 'yaanam siinik iyye.
Siinih tu gactekii, Yalli siinik aba iyyem cabba hayteenih digir kee farcit culten. Laa kee illi usgudda hayteenih cado akak tokmen. Qinabak bicissen kamrih maqabat gacten. «Beeraak rabennok, a saaku nakamay naaqubay» inten.
YALLAY Nabaamak Nabahiyya isih yo'lih yaabeeh, iyyemii, «A umaanek rabba 'yaanam fan qafu mageyan» axcuk xiibite. Ah intam, YALLAY Dagelta kinnih, Nabaamak Nabahiyya.
YALLAY Dagelta kinnih, Nabaamak Nabahiyya iyyemii, «Malik buxak abbah yan yaaloy Sebna deqsitahiyya fan gexay kaak intamaa,
‹Fiiruk atu iyya is takkaleeh? Qalê-bagut fayya le'kket xissa kabri kok xisa intem iyyaay? A kabri daggasita kok intem iyyaay? Ku-buxah-mari akkel kabri maay lon?
Atu kaxxa numuh is lowta koo'mmay, YALLI ukkuqqa koo heeh baaxot koo qidele.
Ukkuqqa koo heeh, koqosoh innah kaxxam naba baaxok bagul koo qidu waa waqdi, kombobbolettooh, tokkel rabetto. Elle kaxxiinitak sugte faras-gaariira elle kok raaqele. Atu malik-buxak migaq baysa num kinnito!› kaak inxic» yok iyye.
YALLI kaadu Sebnak iyyemii, «Away lito abbootanak koo kaleleyyo; qunxa num akketto.
Aham takku wayta saaku, Cilkiyyá-Elaakimiy yi naqasu kinnihiyyah seeceyyo.
Atu luk sugte dallaabiya kee bagi boor kaat heeyyo. Atu luk sugte abbootan kaah aceeyyo. Yarusalaam kee Yuudâ-rasuk abba kaa abeyyo.
Dawud nasab le malikih gubal, yaabbeeh yaysaabbe num kaa abeyyo. Usuk iyyeeh usuk madqem, gersi mari maciggiila.
Siraq edde daabisan birtih innah, digga le aracal kaa daabiseyyo. Isi ahlih migaq kee kunnabna akkele» iyye.
Takkay immay kay ahli inkih kay gaba wagta mara akkele. Quukah kay fillal gacelon. Quuka kaal akkelon.
YALLAY Nabaamak Nabahiyya iyyamaa, «Toh takku wayta saaku, digga le aracal daabisen birta salaceleeh, too way usuk annikissele. Fillal kaak suge quuki radeleh, bayele. Tah intem yoo YALLA» 'yaanam iyyah yan.

Yalli, Suur magaalah giddinaamak ruube farmo ah teeti.
Suur baateeh; Suurul amaatuk yen maraakib edde culak yen marso kee qarwa bayteh immay, maraakib maraw, weeqaay boogisa. Sin maraakib Kobroosuk yuduure saaku, sin qambaltam ta xaagu.
Baddi-afal yan maraw, tibba 'xicay rookitaay arkita. Saydâ-maray badat gaddalite mango duyye sin fan baahak suge.
Masrik orobta tellemmô-daro Suur magaala amaatuk sugteeh; baadal tan ummat duyye elle yaylammeeniih xaamaanam ta magaalak sugte.
Saydah magaalay wacarriy! Ku bad yaabeh, iyyemii, «Lacaw kee xalay able wayteeh, xaylo aynabe wayte barra ekkeh an» iyyek!
Suur magaala baatem yaabboonu waan waqdi, Masri mari kaxxam waagiseleeh wariggitele.
Isin baddi-afal yan maraw, rookitaay boogisa. Isbaaniyah baaxo fan kuddaanam gabbata.
Dumî dabaanaak xissinteeh, kaxxa farcat elle akkuk yenem, Suur magaala. Teetik mango mari safarah gexak yeneeh, tellemmo elle aban baaxooxal dabqih gacak yen.
Suur inaytâ-magaalay malikwa akak temeetehiyyak ten. Teetil tellemmo abak ten muddaqiyitte baadal migaq-gexxo le marak ten. «Annah tanim teetil bahtem iyyaay?» innek,
ta magaalal tah oobissem, YALLAY Nabaamak Nabahiyya kinni. Akah abem, teetiy sahda elle kaxxiinitak sugte bayisa'gidiiy; baadal migaq-gexxo le mara inkih wacarroysa'gidih abe.
Ahaysa Suur maraw, booruy duyye siinih elle obta mantoonuk, Niil-weeqaytih garil yan marih innah, baaxo ubqura.
Yalli bad fanah gaba ruube. Inkih tan baaxo meysih axaxxe. YALLI, «Kanqaan baaxol koositih bicsen arooca bayisa» 'yaanamih amri yecee.
Yalli iyyemii, «Saydah magaalay ku farcat gaba kaleh. Ku mari xukkot yan. Kobros fanah kudaanamah, wokkel kinni, amaan mayan.
Baabelon mari edde yan caalat wagitay. Too mari ta saaku hebeltô-loowot mayan. Assuuriyah mari ta baaxo dubaali dabaq abe. Baabelon yabbixeeni'gidih fayya le aroocay tet akak yabbixoonu waanahiyya bicsen. Baabelon mari koositih bicsen arooca foyya keenik aben. Inkih tan magaala abuuruh cabba heen.
Badal maraakibit gexa maraw, boogisa. Wadbah luk sugten Suur baateh.
Away edde yaabeh suge daban yakku waa waqdi, Suur malcina-tabanih sanat hawwentimele. Malcina-taban, malik qumrih sugah gide. Too malcina-tabanih sanatak lakal, Suuruh xiiqareh-xiinah abak yenen gad teetih abelon.
«Hawweenen xiiqareh-xiinaytoy *kirar gabat haay, aagaruk magaalat meekit. Kirar uguraay gad ab. Tonnal koo kassitelon» teetik axcelon.
Woo malcina-tabanih sanatak lakal, YALLI Suur-magaalah-mari abak yen tellemmo abitay ken axcele. Addunyâ-bagul tan doolatwah isi nabsi kirah aceele.
Tohuh tellemmot geyta maksab yenek, taamat geyta lakqo tenek, magaadanat madaanisaanay; YALLIH taamat assa'gidih, YALLA-yaqbude-marih meqe maaqo kee meqe sartan edde xaamelon.

YALLI addunyâ-bagul tanim foyya abeleeh, kaxxa baatih baysele. Baad bayseleeh tet bagul yan mara fixixisele.
Seeka kee seekak kalih maraay, kaadintu kee kaadintu le numuuy, kaddaama kee kaddaama le barraay, duyye xaama num kee yaylamme numuuy, abuud faxa num kee abuud yecee numuuy, mago edde tan num kee mago le num inkih, inki digaalah digaalimelon.
Baaxo inki gexook bayele. Tet bagul yan marat kaxxa buuba akkele. Tahat yabtam YALLA. YALLI iyyem raq mali.
Baaxo kafeleeh, coox laqaymuumele. Addunyâ-bagul yan mari boolaatele. Kaxxa marah yan mari aqunxuyuk maacisele.
Baaxo nadaasa abtem sinaama. Macaay inteenik, Yalla cinaanaah, usuk aba iyyem abe waanaah, Yallih Qahdiy daayiman waarahiyya makan.
Tonna-leemiik Yallih-abaaro addunyal obte. Tet bagul yan mari akah biyaakitam, isinnih aben umaane. Addunyâ-bagul yan mari isih abe umaanek gexxaamah, bayak maaciseleeh dago mari raaqele.
Qinab xala coox kafele. Qinabak bicsen kamri waytimele. Tohuk gexxaamah duma farcatat suge mari qaadele.
*Kirar kee karambo aagaruk afracuk abak yenen gad gaba kaleh.
Qinabak bicsen kamrih amol abak yenen gad ahak wadir yumurruqeh; kamri qeero keenit baahe.
Magaalah addal uluuluka kee umaane amaggeleeh, sinam meysih qarwa isit alfele.
Qinab kamrih waytih ummat «Woyyow» axcele. Duma akkuk yen farcat amurruqele. Farcat kee ruffa ahaysa addunyal gaba kalele.
Magaala abuuruh raaqeleeh, akak culan afa bututtukkay riira tet abelon.
Addunya kee addunyal enna 'ta ummatat, tamah takku waytaama. Caxâ-miru akak yifiilen caxah amot, akak aylahiten caxâ-miri tiya-tiyah akah raqta innah, addunyay baatehiyyah bagul num-num saaboh raaqele.
Woo saaku rabak raaqe mari africeleeh qililisele. Ayrô-culma le kabul yan mari YALLIH misliinot yaabelon.
Tonna leemiik ayrô-mawqa le kabul yan marak, isin YALLIH nabnat yaaba. Baddi-xaqul yan marak, YALLIH migaq essekexxeya. YALLAY Israayil doore Dagelta kinnihiyya essekexxeya.
Baaxô-maggaraqak saareh-anay nel rada. «Qadaalat kee cakki le Dageltah fayla takkay» inta xongolo nel radah oobbe.
Sarrak ganoleelay sinam gantahiyya uble. Too waqdi, «Woyyow yi nabsow, woyyow yi nabsow, unsumuumeh maana! Ganoleela uxih sinam gantah matanaa!» 'yaanam exce.
A addunyal tan ummatey! Siinit raddu wayta cunxo kee, edde raddaana'gidih boodo kee oflo bical siinih tan.
Cunxo sinaamat qidda xongoloh anay yoobbeh kudu waa mari boodot radele. Woo boodok yewqe num oflot radele. Macaay inteenik, qaran-afoofa fakkinteeh, qaraanak kaxxa rob rada. Baad-rakiibo tangayyeh tan.
Baaxo kaxxa angoyyah angayyeleeh, rike rikeh kurruumeleeh xuumele.
Baaxo yiskire numih innah kabuk kabul lagaq axcele. Digga sinni siraqih innah angayyele. Abte Yallih-cinak gexxaamah annikisseleeh, abte niksok sarra muugutta.
Too ayro YALLI qaraanal taniimiy cayla lehiyya qaraanal digaalele. Baaxô-bagul tan amoytitte kaadu digaalele.
Casbi gurrah boodot titta lih ken heele. Too boodoh addat mango ayro sugga iyyeenik lakal, ken edde digaalan ayro amaatele.
Sarra, YALLAY Nabaamak Nabahiyya reedele. Tohuk gexxaamah alsa kee ayrô-diifi amballayuk maraaqa. Too saaku YALLAY Nabaamak Nabahiyya Yarusalaam magaalal Siyon-qalel reedele. Yarusalaamal sugtu wayta makaabon too saaku kay nabna ablelon.

YALLAW, yi Goyta kinnito.
Litom muxxo le diggah ten.
Dumaak elle malisse'nnal,
ku diggay dudda lehiyyat,
akke-waynuh tanim abte.
Toh abaluk koo aynabeyyo;
fayla kaadu koh abeyyo.
Magaala huna abte, YALLAW,
suge wayteh innal cabte.
Gasot maroh tan magaalay
naqboytak waaso luk sugte
abuuruh cabteh, huna abte.
Marin marih kaxxa qarwa
duma elle sugte magaala
suge wayteh innal cabte.
Too magaala tohuk wadir
nammeyhaak way maxissimta.
Toh abaluk, toh aaxaguk
cayla-leelah tan ummatta
koo aynabele; assakaxxele.
Sahdat xukkutta doolatwa
elle dardarta magaala
kok meysitak koo aynabele.
Baaciteeh yossomme marah
reebu kinnito, Dageltaw.
Gadaama kaa tabbixe way
gabat tu sinni miskintuh
reebu kinnito, Dageltaw.
Too maray ayro carrissah
caaco kee rob qayyaawise,
reebissah, ken silaalissa.
Xuwaw maleelah umaane
kaxxa caacoy xeet taggileh
inna le'mmay tu mabahta.
Xuwaw maleela xongolta.
Ken tirtira kee xongolo
tibba hayteeh, kacca hayte.
Dahanay bacaril yani
iraw radek, xabbacoowah.
Allahî-marih xongolo
too gurral xamcisse, YALLAW!
Xuwaw-maleela abta saxxaq
bayisseh tibba haysisse.
YALLAY Nabaamak Nabahiyya addunyâ-bagul enna 'ta ummattah, a Siyon qalel, kaxxa xigla abele. Too xiglah kulsa le maaqo kee qinabak bicsen kamriy kulsa lehiyya bicsele.
Tokkel gacca 'yeh, kafanay addunyâ-bagul enna 'ya mara qambaalahiyya katele. Raba 'yaanam wadiriik baysele. Baadal tan ummatta inkih abak sugteh tan qaadiyyak ayyaaqele. YALLAY Mulki le kulli numuk ximo duugeleeh, kay ummatta kulli baaxol edde sugte qaybik ayyaaqele. Tahat yabtem YALLA.
Aham takku wayta saaku kulli num, «YALLI ni Dagelta kinnih, kibaal kaal hayneh, nee wadeh. Yalli kaa kinnih, kaa naamineh. Nee waddem kaa kinnuk, nafriceemiiy wallinnaama» axcelon.
Macaay inteenik, YALLI Siyon-Qale amaanah xiinisele.
Takkay immay Mooyab marat laahi robbi addat suge caffat akah yaaqiten innah aaqitelon.
Mooyab mari giiru aba numih innah gaba asgayyelon. Takkay immay woh tu keenih maxiqtaay; Yalli qaybik ken qidele.
Mooyab mari reebu le aroocay kaxxa gasoosa le bayele. Addigilleleeh, bullaaqet angalele.

Too saaku Yuudâ-rasul qadar abelon. Qadarah iyyoonu waanamaa,
«Ni magaala qandeey maqar le;
Yalli isih maro teetit heeh yan;
tet wada'gidih maro edde hee;
is Yallih dacayri geyteh tan.
Numma le mari cula'gidih
tet gasoh afa faka, ummatey.
Imaan le mari akak cula'gid
tet gasoh afa faka, ummatey.
Kibaal Yallal digga le mari
cula'gid gasoh afa faka.
Isi gital digga 'ye mara
cooca sinni amaanal xiinissa.
YALLAW, too mari kol kibaal haak,
wagriiy amaanal ken xiinissa.
YALLIH dacayri daayiman tan;
daayiman amo nek wagtele.
Kulli waqdi YALLA naaminay,
YALLAL eemena; kibaal kaal haa.
Kaxxiina leela qaybik qide;
ken magaalay nabna luk sugte
yiggileh abuuruh tet cabe.
YALLI bullaaqet tet yesgelle.
Xukkot suge marih itqah tan;
tu maleela kee masaakiina
itqa kee gitah tet haysiten.
«Numma le marih giti meqe.
Qadaalatlow, qadli le marah,
gita missossah, makok kaltah.
Ku gitat genxa waqdi, YALLAW,
kibaal elle haynam koo, YALLAW.
Amo-elle-meqinom koo, YALLAW.
Fanxam ku massakaxxa, YALLAW.
Baral koh maxhaxah, Dageltaw,
maaca kaadu ku raksit liyo.
Addunyal ku cokmi yablen way,
sinam qadli kinnim baritta.
Dambileelah meqem abta way,
tonnal qadli kinnim mabartan.
Cakkit-gexah yan marih-baaxol,
umam aban; dambi lem baahan.
YALLI le misliino kee heebat
macubbusan; toh mayaaxigan.
YALLAW, isi-gaba ugusse'mmay,
toh mayablan; edde maradan.
Isi marah lito kacanu,
ableloonuh; wacarriyelon.
Koo niqbam girat ambaxele.
«YALLAW, wagari neh taceem koo.
Nanu abneeh nugdube taamoomi,
'kak geynem koo; nee xiqsissem koo.
YALLAW, ni Goytaw, ni Dageltaw,
ku cato geyak, naqbudem koo.
Kok sah reedonwa ni-amol sugte.
Mayanin, alqo, boodo oobeeniih;
Mayaduuran; kabrik muugutan.
Ken digaalteh ken bayisse'kkal,
aysa rooci keenil magaca.
Ahak wadir ken kassam matan.
Ni baaxo kaxxa rasuh hayte;
YALLAW, tet kaxxa rasuh hayte.
Baaxo dumak baguh teymeggeh.
YALLAW, atu litoh tan nabna,
baadal doolatwa takkeemik,
aaxaguk maacisele, YALLAW.
«Ku mari gadaamite saaku,
ken digaalteeh adbisse saaku,
catoh koo fan yemeeten, YALLAW,
isinni bagut dooqa abiten.
Lacawat tan barray boogissa,
elle weqtaah boogissa gurral,
ku foocal boogisneh nen, YALLAW.
Booget neneeh, lacawat neneh;
immay xallem, dubuk caacaya.
Baadah tuxxiq lem mossiminna.
Gibdaabinaay gadaamah addak,
ummat nayyaaqu maduudinno.
Baadal nasri mabaahininno.
«Ku marak rabtem anuwwele;
ken xagaral rooci gacele.
Kabri culteeh diiko nagartem
anuwweeleeh, qilila abele.
Kafte qayso naafi doogisaah,
Yalli rabtem tonnal doogise.
«Yi ummatey, buxah addah cula;
qarwak afa isinnit alifa.
Yalli naqabuk xamacam fan
dago gide kaak ombooqora.
Addunyâ-bagul yan mara inkih
ken umaaneh digaala'gidih,
YALLI dabqik yawqeh yamaate.
Sinam rooci yeyyeeqe mara,
aysa baaxo ken mataaqura;
qiden marih qabal awqele.

Too ayro YALLI isi seefiy nabam gibdiih, qande kee nabna let, Leyyatan qidele. Leyyatan deqsita kaxxa abeesay makmakitak gexxa digaalele. Leyyatan deqsita kaxxa abeesay kudak sugte digaaleleeh, kaxxa alay baddi addal yaloolehiyya qidele.
Too ayro, meqe qinab xalta caxah qadar aba. Qadarah intoonu waytaanamaa:
«YALLI qinab-caxak iyyam le:
‹Qinabak dacayri anu abeyyo;
amo teetik anu wagteyyo.
Fiiruk geerah leek tet afqeyyo.
Naqboyti gabak dacriseyyo.
Bar kee laqoh tet dacriseyyo.
Ahaysa tet naqabuk raaqeh
immay sissib tet addat yenek,
hinnay keenan tet addat yenek,
woysa tittat ken carriseyyo.
Toh hinna'mmay yoo wadbiteenik,
yo'lih bica mara yakkoonay;
yo'lih bica mara yakkoonay›
'yaanam YALLI keenik axcele.
Ahak sarra tamaate ayroora
Yaqkuubuk samad daabimele.
Israayilik ummat saadele;
caxâ-miri baad duudusele.
Israayil ummat qide mari,
duma yan saaku akah rabe'nnah,
Yalli Israayil ummat maay qide?
Keenit qeebi abe marak abem
hay, Yalli keenik abeh maay yan?
Ken tinqibeeh, baaxok teyyeeqe.
Ayrô-mawqak silisse caacot,
baaxok, YALLAW, ken tiskiliqeh.
Tonnal dambi keenik katele.
Israayil mari edde ase umaanek
qafu geen saaku aham akkele:
sadgatah xeetik bicsen mansaf,
bardak bicsen xisneh innah,
iggilla heelon; riira akkele.
Aseeral yaaxigen gurmuuday
qibaada akah abak sugeeni,
qaydarus elle ruuban mansaf
soolak maraaqa; bayele'kkal.
Maroh gaso edde tan magaala
hunah raaqele; dibu akkele.
Num sinniih dibuk yan bacari
akkeleeh, abuuruh raaqele.
Laahi dabqih elle gacele;
noktimah tokke haysitele.
Qayso noktimal aloolele;
noktimal coox ludwak yaloole.
A cooxuk ludwa kafta saaku,
butukka 'teh taddigille way,
agbi girâ-bocoh haysita.
Tut radaah geya mara hinna.
Ken Kaalik keenih maracmata;
ken Dageltay ken yukluke
aysa maqaane keenih maaba»
'yaanam qadarah axcetton.
Too ayro YALLI, Furaatak xabba haanamaay Masri cuduudul yan daqaarah amma 'yaanam fan, Israayil ummat gaaboysele. Isi mara gaaboysele. Kamadik caffa elle baxsan innal, ken baxisak ken gaaboysele.
Too ayro, kaxxa *baanta aagureloonuuh tet kaayiselon. Masri kabuk gitah been mara kee, Assuuriyal baatit yan marah seecaana'gidih tet aagurelon. Too baanta aabbeloonuuh amaatelon. Yarusalaam-qaley saytunil YALLA aqbudeloonuuh, kaa aynabelon.

Efrayimih yooboke maraw,
kamri taaqube sakaareenow,
able liton; woyyow axcetton.
Amo elle miqiton magaala,
qobooruk bicisen kalabtaay;
elle kaxxiinittaanam teeti.
Woyyow, teetit takku waytaamow!
Niqmatak tan kayrih tan golok
daga raqta magaala siinik
birroh innah laqaymuumele.
Qaxa liton bilqa litoonuh
immay bayettoonum digga le.
Dagelti gabat lem oobbeya.
Qande le celemiy kuwwat le,
atkaay qeebi keenit aba'gid
gabat leeh; bical yabbixeh yan.
Usuk mamaata abu waa saaku,
arroqley kaxxam gibdih gurrah,
kullim bayissa caacoh innah,
kullim duufut beya weeqi'nnah,
amaatele, gufele tokke.
Toh inkih baaxol oobisele.
Israayilik kamri taaqabok
amot lon kalabta radele.
Ibitteh teetit taqqa axcelon.
Laqaymumte birroh inna leh,
niqmatak tan kayrih tan golok
daga raqta magaala keenik
xayi waktih addat bayele.
Is luk sugte qaxa kee bilqa
suge wayteh innah gacele.
Kusrah amot tooboke xayloy
alayte waqdi num ifiillaay
ukumma heeh innah bayelon.
Too ayro, YALLAY Nabaamak Nabahiyya
kay maray baatik saaboh raaqeh
qaxa kee bilqaay nabna akkele.
Yab kuraah, cokmaabah yan marah
qadaalat kinnim barisele.
Magaalâ culma beya gita
wagtaah, dacayri edde aba marat
niya heelem, YALLAY nabna le.
Seekaay nabuwwa abte sikratah
ibi keenik lagaggaq iyya.
Kamrit aben sikratih taagah
annikissuk yandafoofolen;
baditak gita malit radan.
Nabuwwa kamrit tiskireh tan.
Suwaawuruy oson yableenit
radoonu cineenih; yefferen.
Seeka kaadu kaxxam tiskire;
sinam amoh keenik bahta yab
mekloonuuy kuroonu yefferen.
Maaqô-mingilwa alliyot baysen.
Abcise'kah cabeenim matan.
A mari anqaasah yok iyyaamah:
«Usuk iyyaay? Iyya is yakkaleeh?
A farmo iyyah warsam yakkale?
Anguk molla 'yeh yan qunxa urruh
warsitaamaay ken geysiisaama»
'yaanam axcuk yok wayto yaceen.
«Usuk uma'nnal nee barsah yan.
‹Wonnah abaay annah aba› iyya.
‹Naharsi amril gersi amri osisa;
Away tu-aba, sarra tu edde osa›
'yaanam urri innah nee barsah yan»
'yaanam axcuk wayto yok yaceen.
Faxe waytaanam yi yab tekkek,
marin maray beedi-afat yaaba
sin barisuh Yalli ruubele.
«Offoofiyaay, ahaysa uqrufa;
taqbe marak uqrufa inxica»
siinik axcuk sugtem Yalla'mmay,
takkeenimik Yallih-yab cinten.
Tahak wadir YALLIH qangaray
keenih yacee, tonnal akkele:
«Annah abaay wonnah kaadu aba;
Naharsi amril gersi amri osisa;
Away tu aba, sarra tu osisa»
'yaanam axcuk ken amrisele.
Tonnal too qangara too saaku
ken beyak, deerih ken qidele.
Mudduumelon; oflot radelon;
mudduumelon; ken abbixelon.
Kulliimil qangaasalah rabah!
*Yarsalaamal xiinisa maraw,
tahaysa YALLIH iyyem oobbeya.
«Nee kee rabi fanal qahdi yan.
Nanu akeera lih bica hayne» intan.
«Duufut sinam beya weeqayti
yamaate way nee mabeya» intan.
«Silac nek duquurusiyya» intan.
«Dirab kibaalah nek yan» intan.
«Bala qaraanak tamaate way,
nee maxagta tu mabahta» intan.
Tirtirissan; tahal falmittan.
YALLAY Mulki le tohuh iyyamaa, «Siyoonul yigirriben xaay limo mangooh, digga le rakiibo yakkehiyya heeyyo. Yoo yaamine num mabadita.
A magaala edde massowtu waytam, qadaalata. Sekexih gexxaamak cakki kee qadaalat tet sooliseyyo. Diraabay isin elle taamineenihiyya bayseyyo. Isin uqurah liton arac weeqi duufut beele.
Sin kee rabi fanal yan qahdi bayele. Akeera lih hayten bici gaba kalele. Duufut sinam beya weeqayti yamaate way duufut sin beele.
Bala qaraanak siinit elle amaatinnaanimil sin baysele. Bar siinit amaateleeh, laqo siinit amaatele'mmay saabo sin cabsiisele» iyye.
Ta farmok maqna teexegeenik, kaxxa hagga siinil akkele.
Missilah, «Qunxa qarkayto iba kok cabiiy, amo kok cabe'kah inkih koo matabbixaay; dudda sinni guula num mataybududda» iyyaana'mmay,
YALLI duma Faraadim-qalel akah abe innah siinit ugtele. Gibqon-Golol akah bagcarrite innah siinit bagcarritele. Isi taamay isin kaak akkaluk suge waytaana abele.
Ahaysa anqas tayseedeenimi. Cinna hayteenik, axawah edde tanin silsilat kiriqqa siinil heelon. YALLAY Dagelta kinnih, Nabaamak Nabahiyya siinil oobisu waa baati siinil yuckumem yoh warseh yani'mmay, anqas cabtaanam siinih tayse.
Ankacisaay yi yab oobbeya. Yi yab cubbusaay ayti akah ucuya.
Buqre-abe baaxo yabqure waqdi, yabqure baaxo kulli way madaga. Yabqure'gidih baaxo kulli way macota.
Naharak buqre elle aba ikke missossa haa. Tohuk lakal kammuun kee kudbara kee, tonnah kaadu, kamadi kee gabru deqsitta daro elle yabqure. Kulli dariyyu le aracal yabqure.
Yalli kaah yecee ixxiga leeh, tohuk gexxaamah isi taama meqe innal aba.
Data filfil kee kudbara tuma waqdi, kaxxa caxxat akkiiy, qunxa caxxat akki, tuma.
Kamadi akak bahta'gidih, fiiruk geerah caxxat matuman. Kamadi aame'kal faras gaari bagul akak elle beyan inna yaaxigeh.
Tah inkih YALLAY Nabaamak Nabahiyyah baritto. Kay kas qajiibih yaniih, kay ixxiga kaxxa nabna le.

Yarusalaam-magaalay, kum tekkeh tan! Dawud dabqah elle sugeeh, Yallih sadgat elle aben mansaf elle yan magaalay, sanatat sanat osisaay, abtan qiidittek maadiyina'mmay,
isin faxe qiid abtaanamah, Yalli, «Anu a magaala biyaakiseyyo» 'yaanam iyyah yan. «Yarusalaam boogiseleh, rookitele. Sadgat elle aban aracal qabal elle caxita innah, magaalal qabal caxitele.
Yarusalaamat qeebi abeyyo. Maro teetit haysiiseyyooh, tokkeek qeebi teetit absiiseyyo.
Yarusalaam-magaala ramma axceleeh, tet xongolo kabrik addak tawqe xongoloh xaw aallele. Is maqar cabeleeh, siisah addak hunnuy inta xongoloh xaw xaawele.
«Takkay immay mango naqboytiitiy kot qeebi abahiyya siisa akkele. Koh racmate waa mari caffay caaco beyte akkele» iyye. Tah sissikuk takku waytaama.
YALLAY Nabaamak Nabahiyya qaran-kakkaqooy baaxoh-angoyya kee ibak-gibdi-xongolo ruubele. Tonnah kaadu, kaxxa caaco kee caacay kee sinam takme gira ruubele. Yarusalaam mari tohuk cattiimele.
Mango baaxoh maray qeebi siinit abuh maro siinit heehiyya, siinil bar tublen soono akkele.
Satqite numuy soonot maaqok cayyehiyyah bis le. Woo num xiinik ugta waqdi, woo cayi edde abem soonok sugta. Bakaarite numuy soonot leek cayyehiyyah bis le. Woo num woo xiinik uguta waqdi, woo bakaarat edde suga. Mango maray mango baaxok yemeeteh Siyon-qalet qeebi abu waahiyyat, takku waytam tamaha.
Ama tekken xangi-maleelay akah taniinihiyya tika. Akah tanin inti maleela tika. Qinabak bicsen kamri aaqube'kal lagaggaq intan. Gambiik gambil lagaq intaana'mmay, toh kamri maqubih sabbatah abtaanam hinna.
YALLI kaxxa xin siinil ruube. Nabuwwa sahdah addah inti takkem faxxiimak ten. Takkay immay YALLI namma inti keenik alfeh. Sirri yable mari sahdah kas kee misinkaca yakkeenim faxxiimak ten. Takkay immay YALLI misinkaca keenik alfeh tut rade ken kaleh.
Sin yuybulle wacyi maceddaanaay; alifit yan kitaabih addal yan yaabih gide siinil akkele. Woo kitab numuk teenay yakriyehiyyal beyya hayteh, «A kitaabal tanim macaay? Ikriyey!» intek, woo num «Anu aham akriyu mabicsa. Macaay intek alifit taniih, fakiimeh akak wayta asta le'kkah makriya» axcele.
Akriye waa numul beyteeh kaadu, «Yoh ikriyey» intek, «Aleey anu kawsa maaxiga» 'yaanam axcele.
Yalli iyyamaa, «A mari afak yoo yaynabem ceela'mmay, afqado keenik yoo matassanabba. Oson yot aban qibaada yi garil hebeltô-maqna mali. Diinih loonum, sahda teyyeeqe madqa kee abuk-raqtih luk sugen qaada.
Tohuk gexxaamah anu ta maral ablewaynuh taniimiy kaxxa cunxoh akak cunxutoonu waanahiyya baaheyyo. Oson kasloytiitih lon marih kas foyya abeyyo. Ken maray bagi cubbi luk yenek woo cubbi foyya abeyyo» iyye.
Edde tanin mala YALLAK yaaqurem yakkale maraw, sinim tekkeh! Uma-taama bar ditet abaah, «Nanu abnam iyyi nek yableeh, iyyi yaaxige?» 'yaanam intan.
Sugtem deerik afah korissaanam faxxan! Kallak buuti bicse num kee, kallak bicsen buuti inkim celsissan. Buuti is bicse numuk, «Yoo mabicisinna. Isi gabak yoo maabinna» iyyam bictaa? Woh iyyaamih dudda maay le? Buuti, gabak is bicse numuk, «Woh tu yaaxige num hinna!» iyyam maay duudaa? Maduuda.
Dago waqlak wadir kaxxa-garboh sugte baaxo niqmatah tan buqreh-baaxo akkeleeh, woo buqreh-baaxo kaxxa-garboh innah gacele.
Too ayro, kitab addal tanim ayti-mali aabbele. Inti-mali kaxxa diteh addak awqele; inti geele.
Rammita mari, YALLAT kaxxam ruffa axcele. Israayil doore Dageltay kudduusuk yanihiyyat, masaakiina ruffa axcele.
Macaay inteenik, racmatta maleela baatih gexele. Kulliimil qangaasalah raba mari mano luk maraaqa. Umaaneh abittoh sangeelak yen marih baati akkele.
Cakki-bagul-yan-maral diraabah-sumaaqita-mari bayele. Cokmi-buxal, cakki-le-mara cakki-waysiisa-mara baati qambalta. Qellat-sinni-mara-cakki-gee-kala-mari bayele.
Tohuk ugutak, YALLAY Abraahim gadaamak yeyyeeqe Dagelta kinnihiyya, Yaqkuubuk rade marih giddinaamak iyyamaa, «Yaqkuubuk rade mari ahaysa akah wacarriyam mali. Ahaysa cunxoh fooci keenik maburraacita.
Macaay inteenik, anu siinih acee xaylo tabloonu waytan waqdi yoo aqbudetton. Yaqkuub doore Dageltay kudduusuk-yani kinniyom yok aaxigetton. Yi migaq aynabetton. Yi meysi xagarat siinik culele.
Too saaku yab ayti akak cule waak sugte hawri-maleela yaabat radele; bagi cubbi geelon. Kulli way ceele-wayto baahak suge mari meqem bartele» iyyah yan.

YALLI iyyeemih, «Yabti-cina le xayloy, sinim tekkeh! Anu faxam cintaanaah, isinnih faxxen mala malsittan. Yi idni maleh bica sinam lih haysittaanaah, dambit dambi osissan.
Anu faxam yoo essere'kal, Masri fan gexxan. Catoh Masri amoytal kibaal haysitteeniih kaa aleelitten.
Takkay immay isin aleeloh liton Masri baaxo, qaybi siinih xalele. Masrit faxxen reebi qaybi siinih xalele.
Xintoh-abbobti Xooqanal loonuh, farmoh afat ruuben mari Caanis deqsitta magaala gufeenim aaxigeh immay,
Yuudâ-mari cato faxak maacisu waa saaku, Masri marih cato soono kinnim ablelon. Too waqdi, ‹A maray tuxxiq sinnil cato macah esserre?› 'yaanamal kaxxam nadaamitelon» iyye.
YALLI bacarih tan baaxoy gabbi-qaxat raqtahiyyal tan alluwwah giddinaamak farmo ruubeeh iyyeemih:
Ta makaabonuy farmoh afat gexxehiyya gexen saaku, gibdaabina le baaxoy lubooka kee afat summi le abeesas kee haadda baadeysitte elle tanihiyyak adda gacca 'yeenih gexen. Merraytuh qarik garab danoonal luk gexen. Garab kaadu gaalal luk gexen. Too merraytul heenim, limo mango duyyek ten. Too duyye akah beenim, catoh edde qaagan marih mattacok ten. Takkay immay oson catoh edde qaagen mari, hebeltô-cato keenih abu duuda marak mananna.
Too duyye akah beenim, Masri mara'mmay, Masri marak geyoonu waan catotta malon. Tohuk gexxaamah Masri marak ‹Summi sinni abeesa› 'yaanam exceh an» iyye.
«Aham hawwentime wayta'gidih, kulli way sumaq keenil takke'gidih, ta farmo ummatak foocal luucul uktub; warkatal kaadu uktub» 'yaanam Yalli yok iyye.
Macaay inteenik, oson kulli way Yalli faxe waam aban. Aamanti-sinni-xayloy YALLI keenik iyyam oggole waytahiyya kinnon.
Takku waytam sirrih table awliyak, «A sirrih mabuluk raaqa» iyyan. Yallih farmo bahta nabuwwak kaadu, «Hununuh taniimik bagul hayya mahanay, ceetaalissa haay, nanu naabbem elle fanxa innal neh warisa» iyyan.
«Gitak darifih neh raaqa. Gita nek maalifina. Israayil doore Dageltay kudduusuk yanihiyyat nee mataqbisinay, nanay nee inxica» 'yaanam iyyan.
Isin toh inteenik, Israayil doore Dageltay *Kudduusuk yani siinik iyyamaa, «Anu sin lih yaabe yab cinna hayteenih duquurusiyyal yeemeneh, ayrisiyyal kibaal haa mara takkeenim siinih teysek,
ama dambi, tonkommeeh bokokte gasoy maqar cabba hayteh raddam faxxahiyya siinil akkele. Isin tonnal garciik radetton.
Raddoonu waytan waqdi, uma'nnah yiddigille buutih innah akketton. Too buutik raaqe galqi yiddigillek wadir xiqam mali. Gombod edde weeraanam luk maraaqa. Lee edde kumsan mingil mayakka» iyye.
Mulki le YALLAY Israayil doore Dagelta kinniih *Kudduusuk yanihiyya iyyaamah, «Amay yol uduuray yol eemena; tonnal waddiimetton. Macisabbootinay kibaal yol hayisa; tonnal qande geetton» 'yaanam iyya'mmay, isin wohim cinteenih.
Tohih aftok isin, «Kaxxa arda le faariisit gacca 'neeh kudenno» inten. Nummah kudetton! Sin faariisa kaxxa arda lem takkaleeni'mmay, ama lakak sin yayradde mari siinik aakumele.
Keenik inki qaskariiti siinik alfi num ayraddele. Keenik koona qaskariiti, takkeenimik sin ayraddele. Qaleh amol takarten sinbiilik sah, qaskarak tu siinih maraqta.
Tonna'mmay YALLI, tohuh, isi niqmat siinil oobisam faxaah; kaadu siinih racmata'gidih ugtele. Macaay inteenik, YALLI cakki le Dagelta kinni. Kaal kibaal haa mari ruffu iyya mara.
Isin Yarusalaamal yan marak ahaysa ruffa inteenih maweqtan. Yalla kallactan waqdi, siinih amqeleeh; cato kaal essertan waqdi, sin catele.
Yalli gadaama kee gibdaabina siinil ruubele'mmay, isih siinik mabaxsimaay; nagay kaa aaxigetton.
Edde gexxan gitak guri kabul afkune kee, migdi kabul afkune takken waqdi, kay xongolo aabbettoonuuh, «Giti ah kaak; akkek gacay gexa» 'yaanam axcih aabbetton.
Dahab kee lakqo bagul akak hayten duyyey aqbuduk sugteenihiyya beyya hayteenih, guddaafa elle qidan gurrah baaxot qidettoonuuh, foocak nek kala 'yaanam axcetton.
YALLI rob siinih ruubeleeh; buqre elle abinnaan ikkel, qidinnaan daro siinih aabukele. Mango daro orbisetton. Laahi siinik mango qayso geeleeh amaanah aloolele.
Buqre edde abak sugten awurwa kee danoona kaxxam meqe qayso kee daro siinik geele.
Sin naqboytiitit kaxxa sugudi yakku waah, ken kaxxa megdebwa taddigillu wayta saaku, kulli qaleela kee koomaamik lee darah oobele.
Alsa ifuh ayroh innah gaceleeh, ayro kaadu ifuh malcina adda dumak lafitta axcele. Malcina ayroh ifuy yesgelleenihiyyah bis aallele. Aham takku waytam, YALLI isi mara abeh yan biyaakak edde qaffoysu waa saaku.
YALLI allak yambullee. Kay naqbi habug inta girah bis leeh; woo girak kaxxa qeeriy datahiyya yawqe. Kay afak yawqe yab habug inta giray sahda takmehiyyah bis le.
Kay ufuy kaxxa weeqay kullim duufut beyahiyyah bis le. Baadal tan doolatwa yaqiyyireh, finqa ken abele. Baadal tan ummatta badseleeh, santiitat hayya ken heeh makot ken beele.
Takkay immay Yallih ummatey, isin ruffa axcetton. Qiddi bar abak yenen saare abetton. YALLA elle yaqbuden qalel, YALLA saarissaana'gidih, fooxima gabat luk tawqen waqdi, farcatah yassallen inna assalletton. Israayil-ummat dacrisa Dageltih-qale yamaate mari farcatah yassalle inna assalle lon.
YALLI, isi xongoloy kaxxa nabna lehiyya akah tantaabbe innah abele. Kay bagcarra qandek leh gide ablelon. Yallih-cayli habug inta giraay; kaxxa rob kee kaxxa caaco kee, tonnah kaadu, kaxxa arroqleh gurral amaatele.
YALLI isi cayla Assuuriyah mara yayballayu waa saaku, kaxxa xongoloh xongoleleeh; too xongolo yaabben waqdi, Assuuriyah-maray sin aatakuk suge birti inna le caxxat amuttukele.
Yalli fiiruk geerah ken yaagureemih karambo kee *kirar kanniyto yaabbeenimik maadayinnon. Tonna leemiik YALLI isih Assuuriyah-maral-yuckume-digaalat ken digaale le.
Assuuriyah malikih raysi edde carara'gidih, kaxxa gira dumaak bical sugte. Ta arac, kaxxa adda leeh baar le araca. Mango boco sittin bagul akak heen araca. YALLI isi ufuy urta *danih innah habug iyyahiyya too bocot ruubele.

Masri fan catoh gexa maraw, sin ikke tekkem ixiga. Isin cato Israayil doore Dageltay *kudduusuk yanil messertan; YALLAL kibaal mahaytaana'mmay, Masri-marih-fariisa kee, mango faras-gaariiray oson loonuhiyya kee, ken maray faras-amok-qeebi-abahiyyal kibaal haan.
YALLI kas leeh; bala oobissem kaa. Usuk iyyem aba. Tonna-leemiik sarri-leelal gaba qideleeh, umaane aba marah cato yakke maral kaadu gaba heele.
Tonna'mmay Masri mari sinaamak kaxxih sahda ikkal, Yalla hinnoonum taaxigeenimi. Oson lon faaris, gersi faariisak kaxxih akak yaniinim, cado kee xagara ikkal, malayka hinnon. YALLI gaba siinil qidu waa saaku, cato elle essertan mara kee cato essera marak inkih baati sin qambaltam ixiga.
Macaay inteenik, YALLI yok iyyemii, «Lubak admoh baahe laahih cado yakme waqdi, lacti duwat suge mari yakkeemiik kaa fan dadha way, kaat kaayan way, keenik mameysita. Lac kaak raaqisaanam faxan way, hinnigga keenih m'iyya. Nabaamak Naba Dagelti kaadu too lubaakih innah, Siyon-qalel qeebi abuh yamaate waqdi, kaa akak waasu waa num mayan.
Kimbiro isi qari galwat akah reebissa'nnal, YALLAY Nabaamak Nabahiyya Yarusalaam-magaala umaanek reebiseleeh, tet wadele» yok iyye.
Israayil maraw, YALLAL uduura. YALLAT darre cabteenih taniinik, YALLAL uduura.
Macaay inteenik, too ayro, lakqo kee dahabak dambi-le-gaboobit bicissen duyyey Yalla axcuk taqbudeenihiyya baaxot qidetton.
«Assuuriyah mari seefit ambaxele'mmay, toh sahdayti bicse seef hinna. Ken mari too seefik kudele. Ken furrayna naqoosay dirkih tamsiisaana akkele.
Ken malikiy ken dacayrih yene cunxot bayele. Carbi-abbobti meysik gexxaamah, carbi qalaamatih sinbil baaxot qideenih cabelon. Ahat yabtam, yoo YALLAY Siyon-qaleh amol solal girah innah urahiyya.

Ayrok teena cakkik tanim aba malik reedele.
Too dabaanal abbobtih gacu waa mari qadli le mara akkelon.
Keenik kulli num caacok edde rebsiman reebu akkele.
Kaxxa roobuk edde yaggarren reebu akkele.
Bakarroytal geen darah gexxa leeh bis aallele.
Caxa-sinniih reebu-sinni bacarik-bagul,
silal le boolok baguk radda iraawoh bis aallelon.
Tohuk wadir inti le marak inti fakkiimele;
ayti le marak ayti aabbele.
Sabri maleela tut radak maaciseleeh, aaxigele.
Iriro le mari yab nagay qidele.
Duquurak «Kasloytiiti» m'iyyan.
Xuwaw sinni anaani-leela mayassakaxxan.
Macaay inteenik, duquruk yab saaha mali.
Aaminnaanimil malsaanam taamah le.
Tonna leemik, YALLA cina num yakkeeh;
YALLIH giddinaamak, qellat le yaabat yaaba.
Qulula mara mayaskama; bakaarita mara mayafqa.
Xuwaw sinni anaani-leela umaanet assa.
Tu maleela edde baysan dirab kee
masaakiina cakki edde waysiisan malat gacan.
Saraf le num sarafat malsaah,
saraf le taamah abittol digga 'ya; tonnal marada.
Isin cisab sinniih kulli way farcatat tan sayyoy,
siinik axcem ankacisa.
A saaku cayit taniinim siinik ableh immay,
sanat kee abxa gufe'kal gadaama sin abbixele.
Qinab coox xaylo maxala.
Kudaar morbissan.
A saaku farcaanak yan agabow, meysita!
A saaku nagay yanim isik yakkale agabow, gadaamitettoonum ixiga!
Sara isinnik kalay *qabuudut gaca.
Buqre elle abak tanton meqe baaxo waak sugettoonuh,
qinab xaylo xalak yan coox waak sugettoonu'mmay,
rookitay alil isinnik ugura.
Ummat afracuk addal akak tan qarwa kee,
too qarwa elle tan magaalay farci kee wallitiyyat abak sugtahiyyah weeqay rookita.
Yi ummat elle tan baaxol sissib kee keenan le coox aabukele'mmay weeqay rookita.
Macaay inteenik, malik qari foyya akkele.
Mango xongolo elle radak ten magaala abur akkele.
Amo xer qariy magaala akak dacrisak sugeenihiyya foyyah raaqele.
Too aracal dabookalwa kee laa aloolele.
Takkay immay sarra yan saaku, *Yallih-Roocaaniyya baaxol oobeleeh,
bacarih tan baaxo baqurê-baaxo akkele.
Baaxol niqmat gaceleeh mango murti orbele.
Qadaalat kee cakkik tan maqaane inkih tan baaxol gacele.
Kulli num cakkik-tan-maqaane le gitat gexeleeh,
tohuk gexxaamah cisab mayalla; daayiman baaxol amaan gaceleeh nagay aniina anele.
YALLIH mari isi buxal cisaabak amaanah xiineleeh; gadaamak affoofele.
Garbol kaxxa arroqle raddaamah,
magaala abuuruh raqtaamah,
tohuh isin, isinni baaxol niqmatat gacetton.
Leek garil qidinnaan daro siinih aabukeleeh;
laa kee danoona maatah gaceleeh aloolele.

Sinam baysew, woyyow kot takku waytaamow!
Ku baati tekkeh masuginna'mmay ahaysa akkele.
Sinam ganak sugte'mmay, koo gana mari masuginna.
Takkay immay sinam edde ganak ten wakti gaba kalla heeh,
sinam koo edde ganta wakti amaateleeh,
sinam edde bayisak ten wakti gaba kalla haa waqdi,
baati kot akkele.
YALLAW, neh emeq. Ku maqaaneh qambaalat nan.
Maaci elle maacisinnaanimil maqar net hay.
Gadaaminna saaku nee cat.
Ku xongolo radda waqdi, baadal tan ummat kudele.
Atu ugutta saaku doolatwa fiik faak akkele.
Tonna luk ken duyye dannabah beeloonuuh,
caben duyyel sinam qanayti innah luulele.
YALLI fayya le aracal yan Dageltaay; nabna lem kaa.
Siyon-qalel qadaalat kee cakkik-tan-maqaane heele.
Tet doolatah digga akkele. Teetih dacayri akkele.
Kas kee ixxiga keenih aceele.
Kaxxa acwa akak 'yaanam, YALLA meysitak yassanabbeenimi.
Ama tableeniih gitittel kaxxa weeqah weqtam, kaxxa agiira.
Amaan fanxa axcuk rubne mari edde yanim, kaxxa weeqa.
Kaxxa gitittel lac mayanaay num mayana.
Meysih, num woo gitittet magexa.
Sitta elle geenim makot cabte; magaalooli yibbixeenih;
yassakaxxen num mayana.
Baaxo kafteeh, coox laqaymuume.
Lubnaan garbo kafte.
Saronuy qaxmeqe-baaxoh sugte bakarroyta tekke.
Basan rasu kee Karmel qalel yan cooxuk ayyuufi luuqa.
YALLI iyyamaa, «Away anu ugteyyo.
Away, yi nabna kee yi qande sin aybulleeyyo.
Bicat gactem kee sin taama inkih,
kafte qaysoy hebeltô xiq sinnih bis le.
Sin ufuy girah innah sin cararisele.
Baadal tan ummatta, girat carrisen bocok rade qadô-gombodih innah gacele.
«Isin allal yan maraw, anu abem wagita!
Garil yan maraw, yi cayla ixiga!» iyya.
Siyon-qalel tan dambileelat kaxxa cunxo hayte.
Yalla-maleela meysih axaxitte.
«A giray muxuq intak iyyi yalliile?
Daayiman urta girat carariyya iyyi faxa?» iyyan.
Cakkit taamitaah nummat yaabaah,
bukko kee rado niqbaah, guqul bee waah,
sinam qidim kee umaaneh abittol malisa marat angale waah,
umam abittot yan marat angale waa num fayya le arac geya.
Reebuh, num aleele waa boolot gacele.
Yakme maaqo kee yaaqube lee mawaa.
Inti siinik qaxa-le-malik ablele.
Usuk reedah elle yan baaxo kulli kabuk ambulleele.
Duma luk sugten kaxxa cunxo luk maraqtan.
«Marin baaxoh maray gabbara nek beyak yenehiyya maca abe?
Nee gibitak yen mari mayanaa?
Amo xer qarwa nek loowak yen mari maca abe?»
'yaanam axcelon.
Ahaysa woo maray kaxxiinah qubbuy axcuk yenehiyya matablan.
Isin aaxige waytaanaah edde rada waytan afat yaaba marin mara tahaysa matablan.
Siyon-qaley qiidih elle asak nenehiyya wagitay;
Yarusalaam magaalay qiidih elle asak nenehiyya wagitay.
Yarusalaamay amaanak tanihiyya namma inti siinik ablele.
Yarusalaam, siraaqay elle daabisan ikkek kate waahiyya kinni.
Tet akat mayaggiriqaay masalaca.
YALLAY Misliino le tokkel ni amo wagtele.
Mango weeqaytuy darah gexahiyya le magaala akkele.
Takkay immay kaxxa maraakib elle magexa.
YALLI ni cokmaabe; madqa isih neh yayyaaqe.
Ni malik kaa; nee waddu waytam kaa.
Isiniiy gexu duude waa markabay dagal kee siraq
edde haan akoota salacak akak tanihiyyah bis liton.
Takkay immay too waqdi mango duyyey qadad sinni ni naqboytiitik buubenno.
Iba-mali kinni-way gaba akak maraqsitay kaa duddam akak beele.
Too saaku ni marih addat biyaakita num mageytima.
Wokkel woo saaku dabaaqah sugu waa marih dambik Yalli qafu abele.

Baaxol enna 'ta doolatway, inkih yoo fanah ama!
Xayyoowaay, axcem yok ankacisa!
Baadal tan ummatey, yi yaabah ayti ucuya!
Baaxo axcem yok taabbay;
baaxô-bagul yan mari yi yab cubbusay.
Addunya kee addunyak eweqqa 'tam yi yaabah ayti tacaay.
YALLI kulli baaxoh doolata'lih qeebih yan.
Kay bagcarra yakkeenimiik keenil oobeleeh,
ken bayselem keenil yuckumeh yan; ken marih-qidimih bical yan.
Keeniy yusguudeenihiyyak lafa baaxot qidelon.
Ken raysay baaxot qideenihiyya abicele.
Qabal qaleelâ-baguk darah innah caxitele.
Qaraanal tan cutuuka diyaayele.
Qaran warkat innah xambaqimma 'yeh qellitele.
Cutuuka, qinab xala cooxih caffa kee sublâ-xaylo caxak elle luqta'nnal, luuqele.
YALLIH seef qaraanal tanim baysek lakal,
Edom maray baati elle amrisehiyya too seefit bayele.
Sadgatah qidan saqa edde yasguuden gilel,
qabala kee xayti elle raaqa gurrah,
YALLI a mara edde qidu waa seefih bagul,
qabal kee xaytak mangom raaqele.
Macaay inteenik, YALLI Bosrâ-magaalal sadgatah ken qideleeh;
Edom baaxol ken asguudeleeh, selele.
*Gurquuy beqra kee qande-le-awur Edom marih innah ansugguudumele.
Inkih tan baaxo qabalat atlukele.
Diyaaye xayti elle caxite burta diimo akkele.
Macaay inteenik, YALLI cane edde gacisu waa ayro tan;
too saaku YALLI Siyoonuk naqboytiitih suge maral ken taama keenil gacsele.
Edom weeqaytitte daamaar akkele;
tet bullaaqe *dani akkele;
inkih tan baaxo ura daamaar akkele.
Too gira bar kee laqoh habug axceleeh, daayiman qeerele.
Adok adoh amma 'yaanam, tokkel dabaaqah num magaca;
too gitak num magexa.
Inin kee kuraani dabaq akkele;
qandoola kee alak alaakulleyti dabaq akkele.
Yalli num sinniih lac sinni arac tet abele;
Yalli tu ginaamak dumal elle sugte'nnal, aduurele.
Teetil sugte abbobti bayeleeh
elle reedaanam maraqta.
Amoytittê-gaso kee gaso-maroh-edde-tan-magaalooli
keenan le coox kee sissib aabukeleeh wakarwa kee inin dabaq akkele.
Dubaala kee yanguli dabaq akkele;
dabeeli ceelo le ginnitte elle xongolta arac akkele.
Bar gexxa alluwwa guubuh elle gacta'gidih wokke amaatele.
Inin qarwa tokkel xissiteleeh, xaylo wokkel xalele.
Xale xaylok amo wagtele.
Qawittek sayim kee labim inkih wokkel gaaboowele.
A yab YALLIH kitaabih addal geytimaah, takriyeeni'gidih gorrisa.
A alluwwa inkih anele;
labim kee sayim inkih wokkel sugele.
A yab akak yemeetem YALLA kinnuk,
a alluwwak inki ali kinni way mabaata.
Ta alluwwa tokkel gaaboyselem, kay Roocaaniyya.
Baaxo keenih kurtu waytam YALLA'mmay,
tokkel dabaaqah sugelon.
Baaxo kaadu daayiman kenim akkele.

Bacarih tan baaxoy bakarroytah tanihiyya ruffu axcele.
Lee sinniih qayso sinni bacarih tan baaxo agda akkele.
Birro kulli ikkel aabukeleeh, wir axcele.
Birro kaxxa ubkah aabukele.
Bakarroytah ten baaxo farcatah qililisele.
Too baaxo Lubnaan le nabna geeleeh,
Karmel kee Saaron deqsitta baaxo le qaxa geele.
Sahda YALLAY ni Dageltah yanihiyyah-nabna kee qaxa ablele.
Gabak boolate maraw, gaba tamsiisa;
gulub akak axaxita maraw, guluubat maqar haysita.
Meysita marak, «Sin Dagelti yanik, mameysitinay ayti kibba haa» inxica.
«Yalli sin wada'gidih, sin qaxat gaceleeh, umam siinil baahe mara digaalele» keenik inxica.
Too saaku inti maleela inti geele;
ayti maleela yab aabbele.
Kos axcuk suge mari ardah wayxexxa akkele.
Duuditteh suge mari yaabeleeh, farcatah qililisele.
Macaay inteenik, bakarroytah sugte baaxol buyyitte darah gexele.
Bacarih tan baaxok kulli ikkel lee darah gexele.
Liiqih sinam cararisak yen daqaarak kulli ikke dora akkele.
Bakarbakar luk ten baaxol, mango dori racele.
Wakri-dabaaqah sugte baaxol, qayso kee bayreey gorrob aabukele.
«Taahirik yan gita» deqsita giti too baaxol awqele.
Taahirik ane sinni mari gitah wokkek magaca.
Woo gita gactu waytam, woo gitih mara.
Too gita gaca maraay tu-iggimaane le marah agantah mabadisa.
Lubak kee sahda takme garboh alluwwa woo gitat magexxa.
Takkay immay Yalli dambi akah cabe maray wadehiyya too gitat gexele.
YALLI wade mari Siyon fanah aduurele;
Siyon fanah qililisak africuk aduurelon.
Too saaku aben farcatah kulli waqdi africelon.
Cisab kee nadaama mayablan.

Ciskiyyaahu Yuudâ-malik edde yekke taban kee fereyhaytô-sanatat, Assuuriyah-malikiy migaaqah Sanceerib akak axcuk yeneenihiyya, inkih tan Yuudâ-magaalooliy maroh gasoosa edde sugtehiyya qeebit yibbixe.
Assuuriyah-malik, Laakis-deqsitta-magaalak qaskar-abbah-yan-num Yarusalaam fan ruube. Too num mango qaskar gabat hayya heeh gexeeh, daga-raqta-dorak lee akak tamaate caraata elle obta'kkeh xaqul, «Sara kaqlisa marih Booxa» deqsita arac fan beya gital soole.
Too waqdi Yuudâ-marak sidiica num kaah garayte. Tohumuu, Cilkiyyá-Elaakimiy malik-qarih-abbah yanihiyya kee, Sebna deqsita numuy malik-qarih kutbe-abeenah yani kee, Asáf-Yowac deqsita numuy tikki 'taamah kutbeh-abeynah yanihiyyak ten.
Assuuriyah numuy qaskar-abbah-yanihiyya keenik iyyemii, «Gexay Malik-Ciskiyyaahuk, kaxxam naba malikih yan Assuuriyah-malik, ‹Atu kibaal elle litom iyyaay?
Kaxxa-yab, carbi-mala kee qaskariinô-dudda koh akkelem maay takkaleeh? Assuuriyat qeebi abtuh amo elle meqitom iyyaay?
Masri mari yemeeteh koo catelem takkale'mmay, toh bayreyta gabah caxxah haanamih bis le. Bayreyti gabâ-caxxa mayakka; yaddigilleeh, gaba kok qanxiseh caba. Kibaal kaal heenik, Masri-malik toh elle yan'inna› kaak inxica» keenik iyye.
Qagseh kaadu keenik iyyemii, « ‹Amo elle meqinom YALLAY ni Dageltah yani› yok inteenik, Ciskiyyaahu, Yuuda kee Yarusalaam marak, ‹Yalla dibuk Yarusalaamal yan sadgat aracal uqbuda› inxicca 'yeh wadirih fayya-le-aroocal heen qibaadah-qarwa kee sadgat arac akak yiggilem, YALLA kinnim hinna?
«Anu malik Sanceerib afak sin lih yaabu waa. Isin xoxbisa mara akah geyteenik, namma alfih faras siinih baahu waa.
Masri mari gaariira kee faras qeebi aba mara siinih ruubaanamah, ni qaskarak gacca 'ya qaskariiti siinik aysele» yaanam anqaasah keenik iyye.
Qagisak iyyemii, «A baaxo baysa'gidih akah emeetem, YALLIH cato maleh, inni amrih abam maay takkale? YALLI, ‹Woo baaxo ibbixay bayisa› 'yaanam isih yok iyye, 'yaanam kaak inxica» keenik iyye.
Usuk too yaabak gaba kale waqdi, Elaakim kee Sebna kee Yowac kaak intemii, «Ni abbaw, nanu naaxigem Suuriyah afak, woo afat yaabaay am. Qibraan afay edde yabtahiyya a magaalah-gidaaral yan mari inkih yaabbek; edde mayaabin» iyyen.
Too waqdi qaskar-abba keenil gacsemii, «Macaa, yi malik farmo yol akah ruubem, dibuk sin kee sin malik maay takkalen? Tonna hinna! Farmo yol akah ruubem, isin edde anuk, a maray gidaaral daffeyahiyyah kaadu edde ruube. Ama gidaaral daffeya maray siinik kaxxih kaadu isi caara yakamu waah isi daaco yaaqabu waahiyyah kaadu waris yok iyye» keenik iyye.
Tohuk lakal woo qaskar abba sollu 'yeh, anay fayya haak Qibraan afat, «Kaxxam naba malikih yan Assuuriyah malik siinik iyyam oobbeya!
Ciskiyyaahu sin catu maduuda'mmay, kay yab maabbina.
Usuk, ‹YALLI nee cateh Assuuriyah-qaskar magaala nek abbixe kalelek, YALLAL eemena› siinik iyyaamah maamanina» iyye.
Qagseh yab bisoh beyak iyyemii, «Assuuriyah malik siinik iyyemii, ‹Bica yo'lih abaay edde tanin ikkek eweqay gaba yol ucuya. Toh abteenik, kulli num siinik is qinabih xaylo akmele. Sin *subla siinih xalta xaylo akmetton; isinni qelwak lee aaqubetton.
Sarra sin baaxoh bis le baaxo sin beeyyo. Too baaxol darok cayyetton. Qinabak bicsen kamri kibuk elle yan baaxo. Gaqambo kee qinab xala coox kibuk elle yan baaxo.
Ciskiyyaahu, YALLI nee ayyaaqele iyyah immay kay yab maamanina. Aki baaxo mari yalla axcuk yaqbudem, ken baaxo Assuuriyah-malikih-gabak maay catte?
Camat kee Arfadal suge marih yallitte ankel tan? Safarwayimil suge marih yallitte ankel tan? Samaariyah yalli keenih xiqem maay le?
Ta mari yallah luk yen yallitte, anu a mara ibbixe saaku, keenih xiqtem mali. Hay tonnal, YALLI Yarusalaam catelem mannal siinit celta?» keenik iyye.
Usuk yaabak gaba kale waqdi, Yuudâ-mari tu maxaccooy tibba iyye. Woh keenik aba intem Malik-Ciskiyyaahuk ten.
Sarrak Elaakim kee Sebna kee Yowac aben qaadah sara isinnik qanxiseenih, Assuuriyah-qaskar-abbah yan num keenik iyyem malikih warsen.

Malik-Ciskiyyaahu a yab akah yoobbe innaak, sara isik qanxiseeh sartanah *qabuddat gacca 'yeh YALLIH Qibaadah-Qari gexe.
Malik-qarih-abbah yan Elaakim kee, malik-qarih kutbe-abeenah yan Sebna kee, seekah abbobtih yan mara ken lih hayya heeh; nabi-Yasaqya fan farmoh ken ruube. Oson kaadu sartanah *qabuudut gaceenih gexen.
Malik keenil ruube farmo kaah warseeniih iyyeenimii, «Malik ku fanah farmo nel ruubeeh, nek iyyemii, Nabi Yasaqyak, ‹A saaki nek biyak ayrooy; digaala net tekkeh tan. Addat akak nanim, qaybih taniimi; lacawat tan barray xaltu taffarehiyya nekkeh nan.
Assuuriyah-malik waara Yalla xaafa'gidih, qaskarak abbah-yan-num ruube. YALLAY ku Dagelta kinnihiyya a xaafu yoobbem takkeeh; tohuh ken digaalele. Tonna'mmay ni marak raaqe marah dooqa ab› » 'yaanam farmoh kaah ruube.
Nabi-Yasaqya Ciskiyyaahu ruube farmo kaa gufte waqdi,
woo yaabal gacsemii, «Sin amoytak intaanamaa, ‹YALLI, Assuuriyah-malik siinil ruube farmoy urri-xaylo yoo xaafak siinih warissehiyyak mameysitina, 'yaanam kok iyyah yan› inxica.
Toh lih kaadu kok iyyaamah, ‹Assuuriyah-malikil roocaaniyya ruubeyyo. Too waqdi asmat sinni xaagu aabbeleeh, isi baaxo fanah aduurele. Tokkel seefit kaa qidsiiseyyo› kok iyyah yan, kaak inxica› 'yaanam farmo baahe maral ruube.
Tohuk lakal taaxige qaskar-abbay Assuuriyah-malikik farmo baahehiyya, Assuuriyah-malik Laakis-magaalak gexeeh, wokkel xayi Libna-deqsitta-magaalal qeebit yanih 'yaanam xaaguh yoobbe waqdi, wokke fanah gexe.
Assuuriyah malikik migaq Sanceeribik ten. Ta malik, «Masri-malikiy Tirhaaka deqsitaah Kuusuh yaabukehiyya foocat-akak-yan-qaskar, kay qaskarat qeebi abta'gidih tamaate» iyyaanamih xaagi yemeete. Assuuriyah-malik tah yoobbe waqdi, Malik-Ciskiyyaahu fanah qagseh farmo ruube.
Warkatal kaak iyyeemihii, «Atu elle taamine yalli, Yarusalaam-magaala Assuuriyah-malikih-gabat maradda kok iyyaamah maylahitin.
Assuuriyah-malikwa mango doolatwal bahtem toobbe koo. Too-doolatwa inkitanuuk baysen. Kot kaadu toh akkelem maagamin.
Yi kaxxa abbobti duma yan daban, Goodan kee Caaran kee Resef migaq luk ten magaalooli qeebit xabba heenih bayseeni'mmay, woo mari elle aamanuk suge yallitte keenih xiqtem mali. Talassar deqsitta'kkel suge Qadan mara seleh immay, too marih yalli kaadu tu keenih maxiqinna.
A saaku Camat kee Arfad kee Safarwayim kee, tonnah kaadu, Heenaq kee Qiwwah malikwa ankel tanim kot celta? Ta saaku ta amoytittek num mayan» 'yaanam warkatal yuktubeh, farmoh kaah ruube.
Ciskiyyaahu ta warkat kaa maadde waqdi, yubleeh, addal tanim yikriyeh. Sarrak too warkat gabat hayya heeh, YALLIH Qibaadah-Qari gexe. Tokkel too warkat YALLIH foocal hayya heeh,
YALLA kallace. Dooqah iyyemii,
«YALLAW, Israayil dooreh, Nabaamak Naba Dageltaw, ku dardaarinnih korsi galwa leemik daga raqta. Addunya xiinissam kooy; kook sah Yalli mayan. Qaran kee baaxo gintem koo.
YALLAW, ayti yoh ucuyaay yaaba yab yok oobbey. YALLAW, net takkem ubul. Sanceerib, kooy waara Yalla kinnihiyyak abe xaafuh inxicca iyyem inkih oobbey.
YALLAW, Assuuriyah-amoytitte nummah baadal tan doolatwa bayisseeh; ken baaxooxa abur abeenih caben.
Too mari Yallih aftoh luk suge duyye keenik carriseenih foyya abeenim numma. Takkay immay woh sahdayti isi gabak xeet kee cooxuk bicse duyye ikkal Yalla hinna.
Tonna'mmay ta saaku YALLAW, ni Dageltaw, ta numih gabat rade nee kal. Ta numih gabak nee teyyeeqek, kok sa YALLAW, Yalli ane waam, baadal tan doolatwa inkih aaxigele» 'yaanam dooqah iyye.
Tohuk lakal Amóx-Yasaqya, Malik-Ciskiyyaahuh farmo ruubeh kaak iyyemii, «YALLAY Israayil doore Dagelta kinnihiyya kok iyyamaa, ‹Sanceerib giddinaamak abte dooqa kok raabiteeh;
tonna-leemiik kaat takku waytam koh warisu waa› kok iyya. YALLI Sanceeribik iyyam ah teeti:
Siyon-qaley taahirik yani koo burteleeh kol anqaasele;
Yarusalaam-magaala atu kudda way burah af kol raqeeqisele.
Atu xaafteeh qayto edde abtem iyya takkale?
Kaxxiinah amo qaraanal elle haytem iyyaay?
Caddi akah abe waytem, iyya kot celta?
A ceele-waytam akak axcuk sugtem,
Israayil doore Dageltay *kudduusuk yanihiyya kinnim mataaxiga'nnaa?
Farmo elle rubte maral Yallih-qayto ruubak sugte.
‹Faras-gaariirat gacca inneh, yoo kee yi qaskar
Lubnaan qaleelay fayya le awaquk sugne.
Lubnaan qaleelak kaxxa fayya le qaleela awaquk sugne› yaanam inte.
‹Teetil yen kaxxa coox irgiqeh.
Qax muquk ten *sariida ragidik irgiqe.
Qalek kaxxam xer ikkel tan kaxxa garbo fanah gufeh en.
Qelwa dageh, too qelwah leek ooqobe.
Masri baaxol tan daroorit abe itqak gexxaamah kaffa 'te›
'yaanam inteeh tohul tirtirissah.
«Anu aham takku waytaamal dumaak maliseh sugem maabbito inna?
Away woh absissem yoo.
Woo gasoosa maroh edde tan magaalooli
riira edde abte qande koh teceem yoo.
Wokkel dabaaqah suge mari cayla luk masuginnon.
Tohuk gexxaamah woo mari wariggiteeh gahangahiteh.
Gubbil tooboke qaysoy kaftehiyya yekken.
Qari-amol tooboke qaysoy laqaymumtehiyya yekken.
Takkay immay anu, atu abba haytaamih iggima mayyu.
Elle tan ikke kok aaxigeh.
Gexxa ikke kee akak tamaate ikke kok aaxigeh.
Yoh abta bagcarra kee afqadot kok tan kaxxiinah xaagu kok liyoh.
Tohuk gexxaamah sanat santiita kok hayyaay
afat cakkam kok hayya heeh
akak temeete gita fanah koo gacseyyo
'yaanam Assuuriyah malikik iyyah yan» iyye.
Qagisak Amóx-Yasaqya Ciskiyyaahuk iyyemii:
«Toh elle taaxagu waytamaa: a sanat isih tooboke daroh murti akmetton. Ciggiila sanat kaadu woo daroh aracal isih tooboke daro akmetton. Takkay immay sidochaytô-sanatal isinnih tubquren daroh-murti akmetton. Qinab coox aysubukettoonuuh xaylo akak akmetton.
Yuudâ-rasul baatik saaboh raaqe mari, daabinte-caxay xaylo xaltaah buxux akak baaxot cule akkele.
Macaay intek, Siyon-qale kee Yarusalaam magaalah addak baatik saaboh raaqe mari anele. Taham YALLAY Nabaamak Nabahiyya keenih le kaxxa kacanuk gexxaamah abele.
Tonna leemiik YALLI, Assuuriyah-malikit takku-waytam koh warsaah iyyamaa, ‹Assuuriyah malik ta magaala macula. Gaysê-baxa elle maqalaamisa. Gob luk a magaalal maxayyoowa. Tet adda cula'gidih xeet tittin bagul mahaa.
Edde amma 'ye gitak aduurele ikkal tet macula. Ahamat yabtam yoo YALLA.
A magaala, anu inni nabnah sabbatah, umaanek raaqiseyyo. Toh akah abu waam, inni naqasu Dawuduh cule qahdih sabbata› 'yaanam iyyah yan» kaak iyye.
Tohuk lakal YALLIH malaykatti Assuuriyah-mari elle yan ikke barat amma 'yeh, bool kee bacra-taban kee koona alfih num yiggifeh maacise. Saaku sinam xiinik ugutte waqdi too gide yakke marih ginaada yublen.
Assuuriyah malik tah yuble waqdi, isi qaskar luk wokke cabeh, Nanawê magaala fan yuduureh, sarra elle raaqe.
Ayrok teena yalla iyyeh yaqbude duyyey Nisrok deqsittahiyya, wohuh bicsen qarih addal aqbuduk suge waqdi, kay xaylo nammayay migaaqah Adrammelek kee Sarxer deqsitta amma 'teh seefit kaa qiden. Sarrak Araarat deqsita rasu fan yoowwen. Kay aracal Isar-Caddon deqsita kay baxi malik yekke.

Toh edde tekke uddurut, Malik Ciskiyyaahu kaxxa biyaakah biyaakite. Rabi kaat xayyooweh suge. Amox-baxi-nabi-Yasaqya kaal yemeeteeh kaak iyyemii, «YALLI, ‹Ahaysa rabi kot xayiih; ama lakimak murta'mmay, buxâ-mara farriimitay cab› kok iyyah yan» 'yaanam kaak iyye.
Toh yoobbe waqdi, Ciskiyyaahu foocah gidaarat ufkunna 'yeh dooqa abe.
Dooqah iyyemii, «YALLAW, inni bagu kee afqadook ku qibaada kee ku taamat sugem atu yok taaxigeh. Ku garil meqem abittoh yok orobtaamat asak suge» 'yaanam dooqah inxicca 'yeeh, namma intik kaxxa ximo kaak akah tamaate weeqah weeqe.
Tohuk lakal YALLIH qangara Yasaqyal obte.
YALLI kaak iyyemii, «Ciskiyyaahu fanah gexay kaak intamaa, YALLAY ku kaxxa abbah yan Dawuduk Dagelta kinnihiyya, ‹Atu abte dooqa kok oobbeeh, namma intik caxxe ximo kok uble. Tohuk gexxaamah taban kee koona sanat qumrik koh osisah an. Ahak sarra taban kee koona sanat sugetto.
Carbik koo cateyyo. Ama magaala kaadu Assuuriyah malikih gabat radi mahaay, innih tet dacriseyyo› 'yaanam kaak inxic» iyye.
Nabi Yasaqya Ciskiyyaahuk iyyemii, «YALLI, koo qaffoyseyyo, axcuk koh cule xagana koh duuduselem kaak elle taaxigemii, Malik Acad bicse mawqeenal rada silal, salaf-salafah tabna maaqattak taturra axceleeh; toh, qaffootettom elle taaxagu wayta asta» kaak iyye. Too usuk akah iyye'nnah, iraawo tabna maaqatta wadirih tuduure.
Ciskiyyaahu biyaakak qaffoote saaku Yalla elle faylisa saare abe.
«Anu ekkeleh sugem YALLAW,
qumrik abxa yoo waysisseh,
rabah yoo beytam ekkele.
Diikoh yoo rubtam ekkele;
akeera oobeyyom ekkele.
‹Ahaysa cayaatal anuk
YALLA abaluk maraaqa› exce.
‹Cayaatal yan mara mabla.
Ken mageyaay magaraya›
'yaanam inni afqadol exce.
‹Dacarsittô-marih qarway
cube'kal guuruntah innah,
yi rooci guurumeh› exce.
Xambaqen fiddima ekkeh an.
Yalli, ‹Mano kok finqitteh›
iyyaanam yok iyyeh suge.
Ama ayro gaba kale'kal,
Yallih amri yol yamaatem
inni niyal cubak suge.
Isbireeh, Yalla qambaalak,
inkih yan bar xiinak suge.
Dagelti lubaakih innah
lafa yok kitittifak yen.
Ama ayro gaba kale'kal,
Yallih amri yol yamaatem
inni niyal cubak suge.
Anay boola yok baaheh yen.
Robti-kimbir celamceelak,
wirriq axcuk, xongolak en.
Camaamah innah iihise.
Qaran wagittot namma-inti
taqabteeh boola yok bahte.
‹Edde anim, ankikkiqiyya;
Yallaw, yoo eyyeq; yoo wad, YALLAW›
'yaanam exce kaa kallace.
‹Axcem mayyu abam mayyu›
'yaanam inni-afqadol exce.
«Aham inkih Yallih fayxiiy
Yallih amrik yot tekke› exce.
Qaadeh bagi yok ankayeh;
ah yot tekkeemih sabbatah,
anu addunyal anim fanah
rammitta axcuk xiiniseyyo.
‹Yoo qaffosseh, yi Dageltaw
rabak yoo waddeh, yi Goytaw!
Aba mano koh abeyyo;
koh aneyyooh, kum akkeyyo.
Yallaw, yot tekkem sinaamah
ceelalloh akkelem digga›
'yaanam inni-afqadol exce.
‹Afqado yok abte ankaya
maqaaneey meqem yoh xalte.
Yoo akcinuk, rabak yoo catteh;
abe dambi yoh cabteh tan›
'yaanam yi Dageltak exce.
Akeera oobaah raba mari
ku fayla maabaay maduudan;
Akeera oobaah raba mari,
lito digga mayaaxigan.
Anu koo akah faylisa'nnah,
yan mari fayla koh aba.
Addunyâ-bagul yan mara
ku digga elle tan inna
abbobti, xayloh warissa.
Yallaw, ah yooy yoo qaffosseh.
Ahaysa ku fayla abenno;
*kirar gabak aagurenno;
ku fayla gambik abenno.
Qumrik naniih mano linom
ku Qibaadah-Qarih addal
ku candu kee saare abenno»
'yaanam Ciskiyyaahu Yalla elle faylisa saare abe.
Ciskiyyaahu biyaakitak yen saaku, nabi Yasaqya kaadu kaak iyyemii, «Ama duddubay litohiyya kok qaffoota'gidih, sublâ-xaylo tittak bagul hayya haay edde dug; tonnal qaffootettok» kaak iyye.
Too waqdi Ciskiyyaahu, «Qaffotta exceh YALLIH Qari gexu duudem, innik elle aaxagu waam mannaay? Aham elle aaxige astah maca tan?» kaak iyyeh yen.

Too dabaanal Baabelon-malikiy migaaqah Maroodak-Baldan deqsitahiyya Ciskiyyaahu lakmisak sugeeh, sarra qaffooteh 'yaanam yoobbe. Too waqdi yuktube warkat kee mattaco kaah ruube.
Ciskiyyaahu farmo elle ruuben mara ruffa luk arcibiseeh, sarrak duyye daanah edde yabbixe makaadin ken culse. Too makaadinih addal, lakqooy dahabaay caxâ-sifaay qatri kee qaskar silaacih agantah, tu cabe'kal ken yuybulle. Ciskiyyaahu isi qarih adda kee isi xintoh gubat taniimik ken aybulle wayya heem mali.
Sarrak nabi-Yasaqya Malik-Ciskiyyaahu fan yemeeteeh, kaak iyyemii, «Too mari akak yemeetem ankeey, kok iyyeenim macaay?» kaak iyye.
Ciskiyyaahu iyyemii, «A mari yi fan akak yemeetem, xer baaxoy Baabelon deqsittahiyya» iyye.
Yasaqya, «Hay ku qarih addal abaluk sugeenim macaa?» kaak iyye.
Too waqdi Ciskiyyaahu, «Yi qarih addal tanim inkih yubleeniih; duyye edde daanah haan makaadanih addal taniimik, ken aybulle wayya heem mayyu» kaak iyye.
Tohuk lakal Yasaqya kaak iyyemii, «Hay tonnal, YALLAY Nabaamak Nabahiyya kok iyyam koh warisu waa.
‹Ku qarit duyyek enna 'tam kee, ku kaxxa abbobti a saaku fan gaabosse duyye inkih, Baabelon fan edde weeroonu waan wakti xayyooweeh; caboonu waanam malon.
Ku abuusay kok radehiyya seewah beeloonuuh; ken seelabba heenih Baabelon-malikih gasoh addal ken tamsiiselon.› Taham intam YALLA» kaak iyye.
Too waqdi Ciskiyyaahu iyyemii, «Ta way atu edde yabta YALLIH yab meqe yaaba» 'yaanam iyye. Toh akah iyyem, «Anu innih anim fanah, baaxo amaan akkele» 'yaanam niyal hayya heeh iyye.

Sin Dagelti qangara yaabe:
«Yi ummatat niya hayisa;
aytikuma keenik 'xica.
*Yarsalaam xaylo lih yaaba;
racmatta luk ken lih yaaba:
‹Mango biyak siinit yekke,
mango waktih biyaakitten;
aysa, biyak akket yaade.
Abba hayten dambih inkih,
dudda luk sin 'kah digaale;
aysa dambik qafu geyten›
'yaanam inxica, warisa»
'yaanam iyye sin Dagelti.
Allak radda xongolo tan;
«Bacarih tan baaxol YALLAH
gita missoysaay bicisa.
Ni Goyti akak yamaate'gid,
sinam elle dago baaxol
edde yamaatu waa gita
makok gacisaay bicisa.
Fayya kee ramma le baaxo
saytunoowak missoowele.
Qaleela kee koomaami inkih
ramma axceleeh missoowele.
Boodaada le'kke maraqtaay;
xeet le'kke bacari akkele.
YALLI le nabna kee migaq,
ambulleeleeh, qaddoowele;
ummat inkih tet ablele.
Taham YALLI isih iyyeemi;
dumaak xagna akah culeemi»
'yaanam inte ta xongolo.
Allak qangara yol radde,
«Farmo tanik waris» inte.
Woo yaabal qangara gacse;
«Maca axcoo? Maa farmo qidoo?»
'yaanam axcuk elle gacse.
«Axcettoomu, warsettoomu:
‹Baaxol yooboke qobooru
sahdayti kinnih, 'kah yanim;
kay nabna qoboorih gide.
YALLI caaco ruuba waqdi,
qayso laqaymumtah kafta;
qobor kafah baaxol rada.
Sahdayti tohuk mayaysaay;
too gideey tohuk mayaysa.
Qayso kaftaah, qobor radah,
immay Yalli iyye qangara,
daayiman tan, baati mabta.
Ni Goyti iyyem elle raqta›
iyyaanam farmo qidetto.
*Yarsalaamah warsa numow,
meqe xaagu teetih waris.
Fayya le qale fan gexay,
amol bukka akak inxicay,
ta xaaguy ayti doogisa,
warisay, awadah inxic.
Siyoonuh, anay fayya haay,
a xaaguy ayti doogisa,
teetih waris; awadah 'cuy.
Fayya hay, anay fayya haay,
teetik 'xicay, mameysitin.
Yuudâ-magaaloolih marak,
«Sin Goyti yamaateh» inxic.
«YALLAY Mulki le yamaateh,
baaxo isi caylat xiinisuh,
mamaatat yan, yamaateh yan;
isi galto luk yamaate.
Isi-ummatay isih wade,
gabat baahak, yamaateh yan.
Illit dacayrih yan loyni,
isi illi elle dacrisa'nnal,
YALLI isi mara dacrisa.
Illi-xaylo gabal quukah,
aliilit xabba haah beya.
Xale illi xuwaw luk beya»
'yaanam axcuk keenih waris.
Bad gabat tabbixem iyyaay?
Hay, gennaqtal iyyi keexa?
Gabâ-gennaqtat qaranwa
le gide kiyassam iyyaay?
Baadal qiddek tanih gide,
daasak addal iyyi keexa?
Toh Yallak sa num maduuda.
YALLAK «woh ab» intam iyyaay?
«Ah ab» axcuk amri yeceeh,
fayu yeceem iyyi duuda?
Aaxige waam barta'gidih,
cubbuse waamat rada'gid,
YALLI fayu iyyal essera?
Takkem faxxintam aba'gid,
cakkih tanim aba'gidih,
YALLI fayu iyyal essera?
YALLI doolat tuh mayabla.
YALLIH garil doolatwa inkih,
roobuk radde tiffoh gide;
qiddeyti gide, kay foocal.
Gadirwa inkih YALLIH garil,
gabat heen ballaaqeh gide.
Lubnaan rasul eneyya 'ta,
garboh addal tan alluwwa,
tikka 'taamak yasguuden way,
Yallih sadgatah qidan way,
Yallih sadgat duddam hinna.
Woo garbol bocok enna 'tam
onkoysaanaah yafiilen way,
kaxxa sola akak xisan way,
Yallih sadgat duddam hinna.
Yallih garil doolatwa inkih,
tu hinna, tuh ken mayabla.
Yallat missowtam maay tani?
Yallih ceelo iyyi yaaxige?
«Anna ceela, woo gurral yan»
intu duddah, intam iyya?
Gabak bicsen ceeloh innah,
birtak aben ceeloh innah,
dahabak yuskuten ceeloy
lakqok yan birtak bicseeniih,
silsilatat daabiseenih,
inna malim Yalli, digga.
Lakqo kee dahab gee wee num
bokoke waa coox doorita;
yaqbude ceelo akak bicsa.
Bicisu yaaxige naggaar
baahak, «Akak bicis» iyya.
«Qibaadah daabisen ceeloy
baaxô bagul rade wayta
aqbuduh yoh bicis» iyya.
Yalli woo bis malim digga.
Xer dabaanak, dumal elle,
siinih warse num maay suge?
Baad elle ginniimek sarra,
tu aabbe ween mara tekkeenii?
Aydumah mataaxigaanaa?
Addunya tuklukem Yalla.
Baaxok daga raaqa aracal,
dardaarinni korsih bagul,
Yalli daffeynah yanih yan.
Qaran gubal tan ummatta,
qunxah xuune ceelak raqta.
Guulah innah qaran fidseh,
siraq innah qaran fidseh.
Cayla-leelah tan abbobtik,
cayla beyah, ken cabsiisah;
keenik beyah, foyyal caba.
Baadal amri tecee abbobti
finqah ruubah, foyyal caba.
Ubukka 'teh cabaaritte,
qunxa caxah gide kinnon.
Yalli caaco ruuba waqdi,
qunxa caxa cabaarittah;
kaffa karacca 'tah rabtah.
Baaxoh abbobti too gide.
Caaco beyta caffa yakken.
Kudduusuk yan Yalli iyyam le:
«Yot missowtu duddam maay tan?
Hay, yi gid takkem maay tani?»
Qaran fan gubaak wagitay;
qaraanal tablen cutuuka,
gintem iyya siinit celta?
Cutuk beytaah, miraacissam
ken gine Dagelta kinni.
Loowo keenik takkeh gide
yaaxigeeh, keenik diggi haa.
Migaq keenik tiya-tiyah
yaaxigeeh, keenik digga haa.
Migaq keenik tiya-tiyah
yaaxigeeh, ken mawaagisa;
too migaaqal keenih seeca.
Yallih qande waado mali.
Cayla-li kinnuk Dagelti
qaran cutuk faxeh gide,
loowo kee mangah yakke way,
ken yaaxige; tiyah-tiyah.
Kaak mabayan; digga ken haa.
Hay maca tan Israayiley!
Tah ceddeeniih tismiteenik,
«Ni Dagelti ni gadaama
mayaaxiga» mannal intan?
«YALLI ni cakkit maaqile»
iyyaanam mannal intan?
YALLI waara Goyta kinnim
baad inkih gintem kaa kinnim
siinih warse num maay suge?
Cawal maabaay, maboolaata;
kay ixxiga caddo malim
aydumah mataaxigaana?
Quuki taqbise seehada
maqar 'kak geytam kaa kinni.
Boolatteh qande-maleelat
qande kee maqar haytam kaa.
Qunxaane kee furrayniinol,
num taqabelem raq mali.
Bar qunxaamah yandufuleh;
bar qunxaamah radah immay
YALLAL kibalsita maray
kibaal kaal haak kaa qambaala
qusba qande haysitelon;
gabilleemi'nnal haadelon.
Qaafiyatah danan yakken;
yardeenimih cawal maaban.
Abaanamah ibi-gexo,
'kak mataqban; maboolaatan.

Yalli iyyaamah:
«Isin xer baaxol yan maraw, tibba 'xicay yoo fan ama.
Baadal tan ummatey, qusba qande haysita.
Cokmi-buxal yaabittaanamih nasiib alletton.
Gital nek yan num nable'gidih,
fooca kee foocah cokmi-buxal nangooroway.
«Qeebil yaysu waa num ayrô-mawqa le kabuk bahtem iyyaay?
Isi taama aba'gidih, qadaalatat kaa bahtem iyyaay?
Amoytit kee ummatak iisa kaa geysissem Yalla.
Qeebil seefit ken selele.
Caaco caffa duufut elle beyta'nnal, siisa ken abeleeh;
gaysê-baxat ken selele.
Lakak ken yayraddeeh;
sissikuk abah yan ardah, ibi baaxo kaak maxagaay
mabiyaakitaay muquk gexa.
Taham inkih abteeh absissem iyyay?
Sahdayti abto tamlikem iyyay? Toh yoo YALLA.
Anu inki anyoh; qimbo yooy, ellecabol kaadu aneyyo.
«Allî-baaxoh mari anu abem yubleeh, too way cunxiteeh, axaxiteh.
Sarra gaabowwa 'yeenih yemeeten.
Num, num keenik cata.
Toobokoyti toobokoytak, ‹Agiru tik› 'yaanam iyya.
Gaba naggaarinna le num dahab bicsa numuh aytikuma yecee.
Yaqbuden ceelo gabah orra heeh yaysororooce num,
bismaarat aatakuk tittat xakbisa numuk,
‹Meqe'nnal abtah tanik tama'nnal ab› 'yaanam iyya.
Woo yaqbuden ceelo rade wayta'gidih, soolisaanaah bismaarat xakbisan.
«Hay, Israayil-maray yi naqoosah yanihiyyaw!
Yaqkuub-xayloy anu dooritehiyyaw!
Abraahimiy yok kataysah yanihiyyak rade maraw!
Baaxô-maggaraqak siinih seece.
Affara kaalibik sin gaaboyse.
‹Yi naqoosa kinnitoonuh; sin doorite'kkal,
baaxot sin maqida› axcuk siinih seece.
Tonna'mmay anu sin lih anik, mameysitina.
Sin Dagelti yook, niya siinik addigille waytay.
Qande siinit heeyyooh sin cateyyo.
Inni gabay qadaalat lehiyyat sin dacriseyyo.
«Sin niqba mari nasri wayya heeh, wacarriy ken abbixelem digga.
Sin biyaakah ugte mari bayeleeh suge weeh innah gacele.
Sin gibangibita mara gorrisetto'mmay mageyta.
Qeebi siinit abak suge mari a addunyah bagul ankulluke weeh innah gacelon.
Macaay inteenik, yoo YALLAY sin Dagelta kinnihiyya
qande siinit haah, ‹Mameysitina. Sin cateyyok› siinik axce» iyye.
Yalli iyyemii:
«Israayil ummatey, qunxaah boola le marah tantoonum
siinik aaxigeh immay cato akak geytaanam,
yooy kudduusuk yan sin Dagelta kinnihiyya kinnuk, mameysitina.
Sin wadeeni, yooy kudduusuk yan sin Dagelta kinni.
Caffa darok edde meexan af le birtay qusbahiyya sin abeyyo;
qaleela aggiggilettoonuuh bututtukku heetton.
Koomaami bullaaqeh gacsetton.
Qaraanal siisah innah ken fikiikisetton;
silayti qaraanal ken beele.
Caaco baaxol ken fuluulukusele.
Toh tabloonu waytan waqdi, YALLAT ruffa axcetton.
Israayil doore Dageltay *Kudduusuk yanihiyya assakootetton.
Tahat yabtam yoo YALLA» 'yaanam iyye.
«Tu maleela kee masaakiina yaaquben leeh goranat gacta'mmay mageyan.
Katla keenik bakaarah kaffa 'te'mmay
yoh seecan waqdi, too bakaarak yooy YALLAH yani ken wadele.
Yooy Israayil doore Dagelta kinnihiyya gibdaabina kee gadaamal ken macaba.
Bakarroytah sugte koomaamik lee darah akah obta innah abeyyo.
Goloolak buyyitte darah oobiseyyo.
Bacarih sugte baaxo illalta abeyyo.
Buyyittek caxitte lee kafinuk sugte baaxol darah oobele.
Bacarih tan baaxol *sariddo kee tikibleey cebakaay madeeraay wagar kee saagan aysubukeyyo;
kaxxa cooxuy iraawo yeceehiyya aysubukeyyo.
Taham YALLIH gabat tekkeeh;
taham duudusseeh, gintem Israayil doore Dageltay kudduusuk yanihiyya kinnim
woo masaakiina ubullaay cubbussa haan waqdi,
aaxigeloonuh, edde radelon» 'yaanam iyye.
YALLAY Yaqkuub-Malikih-yani, gabak bicsen duyye yaqbude marak iyyemii;
«Intaanam faxxaanamat marô-foocal yaabay!
Sumaaqah litoonum uybulluyay!
Taqbuden duyye gabat luk amaay,
‹Takku waytam neh warisa› inxicay.
Naabbu waynak ‹Duma tekkem neh warisa› inxicay;
‹Wohim edde cabtem neh warisa› inxicay.
‹Sarra tamaatu waytaah takku waytam neh warisa› inxicay!
Hay, yalla kinnitoonum siinik elle naaxaguh,
‹Sarra takku waytam neh warisa› keenik inxicay.
Umam takkuu, meqem takku, siinik meysinna'gidih,
‹Tuk teena abay› keenik inxicay.
Cubbussa hayteenik, Yallah liton duyyeey,
is tuh tanim hinna; tu abtu madudda.
Ken dooritak yaqbude mari umâ-yabulih tanim yekke.
Tonna'mmay kilbatak num ugseh aniih; too num amaatele.
Ayrô-mawqa le kabuk, yi migaq fayya haa'gidih, amaatele.
Too num baaxok abbobtih yan marat,
kalla arqusan waqdi kallat elle yaaqiten innal, keenit aaqitele.
Buuti kallak bicsa num woo kalla arqusa waqdi elle yaaqite'nnah, keenit aaqitele.
Taqbuden duyyey aham akkeleemik naharal elle yabtehiyya maay tan?
Isin yallah litoonum taham naharal siinih warseh suginnay,
tonnal naharal elle teexegeenih sugak tenen.
Takkay immay isin yallah litoonum tahat mayaabinnaay,
tu naharal mawarsinnaay; keenik inki qangara maabbinnon.
Ta xaagu naharal warissem yoo YALLAK ten.
Siyon-marah ‹Tah akkelem› warse.
Yarusalaam fanah meqe xaagu le farmoyta ruubeyyo.
Yallah lon duyyey xeet kee cooxuk bicseenihiyya
tuk teenat yabta'gidih ken wagteh immay
tut yabtaamak masuginna.
Ken essereemik yol gacseenim matan.
Cubbussa hayteenik, tah deedala'kkal tanim hinna.
Too duyye abtam mali.
Deedalaay baditi'kkal tuxxiq lem hinna.»

YALLI iyyemii,
«Aham kaana: Yi naqasuy
innih dooreeh, ossokoote.
Inni gabat kaa dacrisa.
Inni Rooci kaah eceeh an.
Baadal inkih tan ummatah,
qadaalat usuk baahele;
numma-le-meklah meklele.
«Usuk sahda lih mayaamaay
kaxxa anayat maxongola;
gitittel waxxaqto maaba.
«Toome bayre mayaggila;
uri akak boola le faanus
mabargusaay mabadisa.
Boola le mara mabaysa.
Usuk amaanat kee diggat
cakkih yan cokmi ackumele.
Kulli num qadlil meklele.
«Inkih yan baadal qadaalat
nookisaah daabisam fanah,
kay niya mataddigila;
way madaacta, mabaxaqta.
Allahî-mari kinni-way,
kay afak tawqe baritto
geyoonu qambaalitelon» iyye.
YALLI inkih yan qaran gineeh fidseeh;
baaxo fidseeh baaxô-bagul ubukku intam yuklukeeh;
baadal yan marat rooci kee ufuy hee.
Usuk qagseh isi naqasuk iyyemii:
Yoo YALLA koh sectam; kooy yi naqasuh yanihiyyah qadaalatat seecah an.
Ko'lih aneyyooh; koo dacriseyyooh;
ummat lih qahdi koo le kabuk heeyyo.
Baadal tan ummattah ifu koo abeyyo.
Inti maleela inti geysiisetto;
casbit yan mara casbik ayyaaqetto.
Ditet yan mara woo casbik ayyaaqetto» iyye.
Yalli kaadu tonnah iyyemii;
«Anu YALLA kinniyo; YALLI yi migaaqa.
Inni nabna faxinnaanimit tabsa Dagelta hinniyo;
Innih liyo fayla xeet kee cooxuk bicissa heenimiy
yaqbudeenihiyyah yacee Dagelta hinniyo.
Duma edde yaabeeh, akkele akak excem tekkeh tan.
Taway sarra takku waytam, takkeemik dumal edde yaabe»
'yaanam YALLI iyye.
YALLA qusba faylah faylisa!
Baadal yan maraw, fayla abaay YALLA saarisa.
Badal safarat yan maraw, kaa saarisak candu kaah gacisa.
Badak addal enna 'taamay rooci lehiyya candu YALLAH gacissay.
Xer baaxo kee xer baaxoh maraw, YALLA faylisa.
Bacari kee bacarih tan baaxol tan magaaloolih maraw, YALLA faylisa.
Keedarah yooboke mari YALLA faylisaama.
Silaq deqsitta magaalal yan mari qililisak kaa faylisay;
qaleelah amol gacca 'yeenih kaa faylisoonay.
Xer rasul yan mari YALLA faylisaay kaa yaynabay;
YALLA saarisaay kaa yaynabay.
YALLI, celem gaaduh elle gexa'nnal, gaaduh gexele.
Carbih gexa num elle gexa'nnal, bagcarritak gexele.
Qeebih tirtirisak naqboytiitik aysele.
YALLI iyyemii,
«Mango dabaanah tibbat sugeeh
ableeh aabbeemik tibba axcuk, tu elle gacse'kal suge.
A saakuh tu gactek, abini wakti yemeeteh
lacawat tan barrah innah iihisah, deero aba.
Qaleela kee koomaami abur abeyyo;
caxa kee qayso elle mataabuka.
Illaltah sugte baaxo kafseyyo;
doritte elle sugte baaxo kafseyyo.
Inti maleela duma edde gexe wayte gitat beeyyo;
duma aaxige waak sugen gitat ken beeyyo.
Diteh sugte baaxo ifu keenih bahsiiseyyo;
umuk suge gita saytun-gita abeyyo.
Abu waam tamahaay; duuduse'kkal fanat ken macaba.
Xeet kee coox yaqbudeeh elle yeemeneeh;
gabak bicsen duyyek, ‹Ni dageltit siini› iyya mari,
qaybit radeleeh, kaxxa wacarriy ken abbixele.»
YALLI iyyemii,
«Ayti allih aabbe waa maraw, ankacisa!
Inti allih able waa maraw, ubula!
Yi naqoosak intî-sinnah lafita mari mayan.
Anu ruube farmoytittek aytî-sinnah lafita mari mayan.
Yi naqoosay yoo fan gactehiyyak mari mayan.
Israayil ummatey, mangom tubleeni'mmay
tubleenimit cubbi mahanniton.
Edde taabboonuh ayti litoonu'mmay taabbeenim manton.»
YALLI isih leh yan cakkik gexxaamah,
isi baritto kaxxa barittoy nabna lehiyya abeeh;
toh kaa ruffa hayte.
Takkay immay a mari buubeeniih, buxa akak wararen mara.
Boodot qideeniih, casbit daanisen maraay, ken waddam wee mara.
Seewah ken been saaku, ‹Ken gacisa› inteh keenih yabtem matana.
Aham siinik ankacissam iyyaay?
Ahak wadir ahat cubbi siinik haytam iyyaay?
Israayil-mara seewah sinam gabal haytem iyya?
Israayil-mara ken buubu waa marih gabal haytem iyyaay?
Taham inkih YALLI keenik abeemi.
Dambi lem YALLAL bahneeh;
tohuk gexxaamah tamah nel baahe.
Yallih gita katayaanam cineeniih, kay amri yaabbeenim cineenih.
Yalli toh keenik ubulla hee waqdi,
isi bagcarray girah innah sinam cararissahiyya keenil ruube.
Carbi keenit aba mara keenit ruube;
Too carbi girah innah ken laqlaqe'mmay, tohuh edde maradinnon.
Too gira ken tokmeh immay, toh baritto keenih makkina.

Tonna'mmay ta saaku hay, YALLI siinik iyyam le;
Israayiley, sin yuklukeeh inki mara sin abe Dagelti siinik iyyam le.
Toh macaay inteenik,
«Sin waddem yook, mameysitina.
Migaaqal siinih seeceeh; yi mara kinniton.
Kaxxa weeqaytih adda tabtaanamah, anu sin lih ani'kkal, akak cunxittaanam manton.
Weeqi siinit yamaateemih, anu sin lih ani'kkal, duufut sin mabeya.
Urta girak adda gactaanamah gira sin matakma.
Anu sin lih ani'kkal, girâ-huuri sin macararisa.
Macaay inteenik, YALLAY sin Dagelta kinniih sin wadahiyya yoo.
Israayil doore Dageltay *Kudduusuk yanihiyya yoo.
Isin currih tawqeeni'gidih, Masri-mara sin gidyatah ecee.
Kuus kee Saba sin aftok ecee.
Yi garil muxxo leeh kunnabna le mara kinnitoonuuh, sin kiciyyo.
Tohuk gexxaamah sin aftok sinam aceeyyo;
sin roocih gidyatah mango baaxoh ummatta aceeyyo» siinik iyyah yan.
Qagseh iyyemii;
«Anu sin lih ani'mmay mameysitina.
Ayrô-mawqa le kabul tan sin xaylo siinih gacseyyo;
ayrô-culmak bahha sin heeh, sin baaxol tittal sin gacseyyo.
Kiblat le kabu marak, ‹Ken maxaginay gexoonay ken inxica› axceyyo.
Gabbi-qaxat raaqa marak, ‹Gexe ken makalina› axceyyo.
Inni xaylo xer-baaxoy elle yaniinik gacseyyo.
Yi migaaqal yaaxigen maray anu uklukeeh yoo yaynabeeni'gidih akah ginehiyya inkih gacseyyo» iyye.
YALLI isi mara cokmi-qari fan baahe.
Intiita loonumuh mayablan; aytiita loonumuh mayaabban.
Baadal tan ummatta inkih gaaboyseeh doolatwa tittal kobxisse.
Too waqdi keenik iyyaamah:
‹Sugay ama isin yalla akak intan duyyey taqbudeenihiyyah addat
sarra takku waytam naharal siinih warissem iyya?›
inxicay ken esseray.
‹Taham akkele inneh neneeh tohum tekkeh› akak iyyaanam tenek,
‹Naabbu waynak neh warisa› keenik inxicay!
Toh nummak sugtek, ‹Aleey oson yallah loonum nummat yabtah tan!› axcenno» 'yaanam iyye.
YALLI iyyemii, «Yoo taaxigeeni'gidiiy yol taamineeni'gidiiy
Yalli dibuk yoo kinniimih sumaq takkeeni'gidih,
sin dooreeh inni naqoosa sin abe.
Qimbooy ellecabo mayyuuy, tohoysa yok sa Yalli mayan.
YALLI dibuk yooy; yok kalah Yalli mayan;
yok sah wadoot akak geytan Yalli mayan.
Takku waytam naharal elle siinih warseeh;
toh tekke saaku, wadootuh siinih temeeteeh sin waddem yooy;
tohum inkih toysoobbem yoo ikkal,
ama sinam taqbude duyyey gabak bicseenihiyya hinna.
Tonnal, yok sa Yalli ane waamah sumaq yok siini» 'yaanam iyye.
«Tonna kinnuk, Yalli dumaak yooy, sarra yoo.
Yi gabat tanim num mabukkusa.
Anu abem korsa mari mayan» 'yaanam iyye.
YALLAY sin wadahiyya iyyam le.
Israayil doore Dageltay *Kudduusuk yani siinik iyyamaa:
«Sin taagah, Baabelon fan amri ruubeh an.
Oson inkih dabbô-mara akkeloonuh,
ken maraakibiy kaxxam edde yakkaleenihiyyat kudelon.
Israayil ummatey, anu YALLAY *kudduusuk yan sin Dagelta kinniyo.
Inkittu sin abeeh, sin malik kinniyo» iyya.
Dumî dabaanal YALLI badak gudek gita bicse;
haffita badak gita siinih yeyyeeqe.
Too dabaanal celeemah tan qaskar edde baatu wayta gitat ruube.
Too qaskar faras-gariira kee faroosa qeebih luk gexxe'mmay,
elle gexen ikkel akak ugte waan niksoh yinnikisseeniih,
mano luk maraaqinnon.
Urta dubaalat elle bargusan innal, xaynal Yalli ken barguseh.
Tonna'mmay tahaysa YALLI iyyamaa:
«Duma tekkem makassitinaay hawweena;
duma tekkem niyal mahana.
Away qusbaamay bicsam faxahiyya liyok, wagita;
taway tohih abtoh addat ani'mmay, wagita.
Bacarih tan baaxot gita bicseyyooh;
bakarroyta le baaxooxal daroori abeyyo.
Dubaali yoo assakaxxeleeh,
wakri kee inin yi assakaxxiyyat gacele.
Yoo akah yassakaxxoonu waanam, bacarih tan baaxo lee abeyyooh,
Israayil maray innih dooriteh bakarroyta le baaxooxal daroori abeyyo.
Ta mara anu inni caagidih gine.
Yi fayla abu waa mara yakkeeni'gidih, ken gine» iyyah yan.
YALLI kaadu iyyemii:
«Israayil maraw, abtan kallaci kee dooqa, akah abtaanam yoo hinna;
yoh isinni taqbisak masuginniton.
Cado akak cararisan illi, yi-sadgatah mabahtan;
sin sadgoota yoo mataynaba.
‹Sadgatah yoh baaha› axcuk quuka siinit mahanniyo;
hinnay kaadu, ‹Qaydarus qerto sadgatah yoh baaha› axcuk, sin edde taqabak masuginniyo.
Yi sabbatah, sadgat rubtaana'gidih qaydarus xaamah sin maballiyo;
saqa yi sadgatah maqiditinnitoonuuy,
xayti-qeerisan-suruyuk yoo ruffa mahanniton.
Toh hinna'mmay isin abtaanah-tanin-dambi yol quuka yekke.
Qellatay edde taniini yol taqabi yekke.
«Tah inkih abtaanam siinik abaluk, abtan dambi siinik luuqusa Dagelta kinniyo.
Toh siinih akah abam, inni migaaqih taaga.
Tohuk gexxaamah edde assen umaane kassitak maraaqa.
Duma tekkeemit maro foocal yabnay inxica.
Edde taniinim gita tekkek, yoh qaddoysa.
Akak radden sin kaxxa abba duma dambit aseh yen;
sin afak yabta sin kedoh-abbobti yi yab cinak sugte.
Tonna leemiik yi marak abbobtih yan mara qaybik qideyyo.
Yaqkuubuk rade mara bayseyyo; Israayil-mara buruten mara abeyyo.

«Tonna'mmay Yaqkuubuk rade maraw, yi naqoosay!
Israayil ummatey, anu innih doore maraw!»
YALLAY sin yuklukeeh ina bagut sin giney sin catahiyya siinik iyyam le.
Siinik iyyamaa:
«Yaqkuubuk rade maraw, mameysitinaay, yi naqoosa kinniton.
Kiciyyo maray anu doorehiyya kinniton.
Macaay inteenik, bakaaritte baaxo allaggoyseyyo;
kafinuk sugte baaxol lee darah ruubeyyo.
Sin xaylol inni Roocaaniyya oobiseyyo;
siinik radda 'ye marat barkat heeyyo.
Agda geyte baaxol tooboke qaysoh innah gacelon;
saagantoy darah gexxa leeh xaqul toobokeh innah gacelon.
Num numuk, ‹YALLIH num kinniyo› axcele;
aki num, ‹Anu Yaqkuubuk rade num kinniyo› axcele;
Gersi num kaadu, isi gabal ‹YALLIH imi› aktubeleeh
yi migaaqah ‹Israayili› 'yaanam axcele» iyyah yan.
YALLAY Nabaamak Nabaah Israayil ummat wade malikik yanihiyya iyyamaa:
«Qimbo yooy ellecabo yoo; yok sah Yalli mayan.
Yi bis lem iyyaay? Yi gid takkem tenek yaabittay.
Tanim tekkek, abtem elle abte'nnah away yoh baxxaaqissay.
Tanim tekkek, anu elle abe'nnal, sahda dumaak isim elle abteeh
elle dacrisse'nna yoh baxxaaqissay.
Yi gid takkem tenek, sarra takku waytam warissay.
Takkay immay yi ummatey, isin mameysitinaay cunxo sin abbixe waytay.
Dumaak siinih warseeh, sin oysoobbeemil yi sumaq siini.
Yok sa Yalli maay yan? Mayan.
Anu aabbe wee yallay reebu sinaamah yakkehiyya mayan» iyyah yan.
Yallih aftoh yaqbuden duyye bicsa mari foyyâ-mara. Oson kaxxam ruffu edde iyyan duyye tuxxiq sinniimi. A duyyeh sumaaqita mari, tu aaxige waah tu'mabul sinni mara kinnon. Tonna-leemik tahamat wacarriye lon.
Isi gabat yalla bicsa num, tu duude waytam bicse.
Yaqbuden duyye bicsa mara kee yaqbude mara inkih, qaybit radelon. Macaay inteenik, too duyye gabak bicsa mari, sahda kinnoonuh! Yakkeenimik amma 'yeenih abeenim nagay wagtoonay inxicay. Too waqdi, kaxxa cunxo keenit radeleeh, inkitanuuk qaybit radelon.
Birtak-duyye-bicsa-mari birta beyya haah girat diyaayisa. Too waqdi too-diyaayise-birta, kay-gaba-le-qandek, maatakat yaatukeeh missoysaah yaqbuden ceelo akak bicsa. Too ceeloh bicsat bakar kee qulul kaa yabbixe waqdi, cawalah qande kaak gexxa.
Yaqbuden ceelo caxxak bicsa num kaadu woo caxxa bahha haah yamittireeh elle yaysaroorocu waa aracat asta akak haa. Sarrak woo caxxa coox edde bicsan birtat missoysaah, sahdayti ceeloy qaxmeqehiyya akak bicsa. Tohuk lakal qarik addal haa.
Too ceelo akak bicsaanam *sariidak yirgiqen caxxa akkiiy, *sublaytok yirgiqen caxxa akkiiy, wonna hinnay, saagantok bicsen caxxa akkek bicsan. Duyye bicsa num woo caxa doorru haah, meqe'nnal tambem fan qambaala. Ta cooxuy yaqbuden ceelo akak bicsaanahiyyak garabak naharak dariyyu qidda heenih taabukem fan qambaalaanam takkeh.
Ta coox irgiqqa haan waqdi yirgiqen caxak garab girâ-bocoh haan. Too bocoy uruuseenihiyyal waacak isinni elle laqsaanaah, tonnah kaadu, gaqambo elle alaysan. Raaqe garabak ceelo bicsaanaah yaqbudeenih gommoh akah radan.
Tonnal too caxay yirgiqeenih cooxuk garab kaffa 'ya waqdi, cado elle alaysan solâ bocoh haan. Sarra woo cado yakmeenih akak cayyan. Tohuk kalah too boco urussa heenih xagar isinnik waacak elle laqisan. Too gira waacak keenit emeqqa 'ta way, «Ah manxu meqe girak tanih tan!» iyyan.
Wohuk raqte bocoh tu gactek, yaqbuden ceelo akak bicissa haah, foocal akak qibaadah gomboh radan. Dooqah too ceelo kallacaanaah, «Yi dagelti kook, yoo wad» 'yaanam iyyan.
Tannah tanim aba mari, xangi cabe maray abam isik aaxige waahiyya kinnon. Namma inti baaxo tableemik alifit keenik taniih, tu cubbusaamak misinkaca keenik alifit tan.
Yaqbuden ceelo isi gabak bicsa mari, «Naqbude ceelo akak bicisna cooxuk garab girâ-bocoh haynaah, maaqo edde alasnaah; garabak kaadu yalla axcuk naqbude ceelo ninni gabak bicisna. Taham mannal takku bictaama? Boco naqbudem mannal takku bictaama?» 'yaanam axcuk, edde iyyan kas kee cubbi malon.
Ballaaqet aben daacoh gide ikkal, tuxxiq lem hinna. Oson ceele-waytiy duquruk kalih mari edde ase waahiyyat asaanaah; ahak ken cataanam faxaanamah akak duude waan caddoh yemeeten. Ta mari ta ceeloy gabat loonuuh yaqbudeenihiyya yalla hinnam keenih matambulla.
YALLI iyyemii:
«Israayil ummatey, yi naqoosa kinnitoonuk,
aham inkih kassitak, yoo mahawweenina.
Yi taamat gactaana'gidih sin gineeh; yi naqoosa kinniton.
Tonna leemiik, Israayil ummatey, sin mahawweena.
Abten dambi kee umaane qamburreh innah siinik eyseerreh.
Sin waddem yook, tonna kinnuk yol uduura» iyye.
YALLI isi taama abeh yanik, qaraanow ifric; ifricay qililis.
Baaxoy kaadu ifricay qililis.
Qaleela kee garbol yooboke cooxow, ifricay qililisa.
YALLI Israayil ummat wadeh;
isi qax-maqaane Israayil ummattat aybulleele.
YALLAY qimbol sin gineeh sin wadehiyya kaadu iyyemii:
«YALLI yooy; kullim tuklukem yoo. Mango qaran fidissem dibuk yoo.
Baaxo gine saaku num yo'lih masuginna.
Ginnili kee kalluwalle dirableela kinnoonum aybullee.
Faal qida mara kee cutuk-beya duquura kinnoonum aybullee.
Sahda le ixxiga, iggima kinnim keenik aybullee.
Takkay immay yi naqoosa, ‹Annah tanim akkele› akak intem kee
yi farmoytit, ‹Yalli nek iyye› axcuk edde yabba 'tem inkih numma akkele.
Yarusalaamal ahak sarra ummat dabaaqah gacele.
Yuudâ-magaalooli ahak sarra xissiimele.
Too magaalooliy abuuruh sugtehiyya ahak sarra xissiimele 'yaanam exceeh; toh akkele.
Afak exce qangarat, bad kee daroori kafsa Dagelta kinniyo.
Kooris deqsita numih giddinaamak, ‹Usuk yi aftok baaxo xiinisele› 'yaanam axce.
‹Anu aba kaak axcem abele.
Yarusalaam magaala nammayhaak akah xissinta innah amri aceele.
Yallih Qibaadah-Qarih-rakiibo xisele› 'yaanam axce» iyye.

YALLI, Kooris malik yakke'gidih doore.
Ummattak qeebil yayse num yakke'gidih, kaa doore.
Amoytittek tikiya kala'gidih, kaa ruube.
YALLI, magaalah afoofi kaah fakeleeh,
alifut tan afa kaah masugta.
YALLI Koorisik iyyamaa,
«Gita anu innih koh bicseyyo; qaleela booxa koh abeyyo.
Nacaasak bicsen afoofih alif butukku koh heeyyo;
oson alifit tabtabbih heen biriita butukku koh heeyyo.
YALLA kinniyom yok taaxige'gidih,
dite le aracat daanah yan maaluy
sinam elle yan arac akak aaxige waytahiyya koh aceeyyo.
YALLAY Israayil doore Dagelta kinnihiyya, migaaqal-koh-seecem taaxiguh, toh abeyyo.
Israayil ummattay yi naqoosah taniih, innih doorehiyyah liyo kacanuk gexxaamah koo dooreh, koh seece.
Atu yoo mataaxiga'mmay, ken catta'gidih migaq koh eyyeeqe.
YALLI dibuk yooy; yook sah yalli mayana.
Atu yoo mataaxiga'mmay, qande kot heeyyo.
Toh akah aba sabab liyo. Toh macaay intek,
addunyak ayrô-mawqaay ayrô-culma takke baaxol yan mari
Yalli dibuk yoo kinnim yaaxige'gidiiy,
yok sa Yalli ane waam yaaxige'gidi.
Dite kee ifu bicissem yoo.
Barkat sinaamat haytaah, bala sinaamal rubtam yoo.
Ah abtam yoo YALLA.
Qadaalat qaraanak robti innah ruubeyyo.
Addunya woh raabiteleeh, namma gaba akah garaysele.
Yi wadu kee qadaalat teetil reedele.
Aham absissu waytam yoo YALLA» iyye.
Gabak bicsen buuti, kaa bicse num giddiyam duudaa?
«Yoo bicse num yaaxigem mali» iyyam bictaa?
Toh bictam hinna. Hay toh bictam akke waytek,
is gine Dagelta lih daqwat aba numow, kum tekkem ixig.
Abbak baxi, «Annal macah yoo xalte» iyyam bictam kinnii?
Hay, inak woh iyyam kaadu bictam maay kinni? Bictam hinna.
Isi xaleenak toh iyya numow, kum tekkem ixig.
YALLAY sin gine siinik iyyam le.
Israayil doore Dageltay kudduusuk yani iyyamaa:
«Sarra takku waytam elle takke inna kee
yi xayloh giddinaamak, num tu yoo essere waay.
‹Ah abaay woh ab› yok maxcina.
Baaxo tuklukem yooy;
baaxol gaca'gidih sahdaytu tuklukem yoo.
Qaran inni gabat fidise;
ayrooy alsa kee cutuuka yi milkih tan.
Kooris ugussem yooy; akah ugsem, gital tanim aba'gidi.
Innih faxam kay gabat absiisa'gidih kaa ugse.
Usuk edde gexxa 'ya gita missoyseyyo;
yi maray seewah beenihiyya usuk gacsele.
Yarusalaamay yi magaala kinnihiyya nammay haak xisele.
Tah aba'gidih, tu kaah maacinniyooy;
ah aba iyyeh guqul kaah yecee mari mayan.
Tahat yabtam yoo YALLAY Nabaamak Nabahiyya» 'yaanam iyyah yan.
YALLI iyyamaa:
Yi ummatey, Masri kee Kuus mari le duyye sinim abeyyo.
Saabah maray lafa xeerihiyya siinil amaateleeh, sin mara akkele.
Silsilatat axawah anuk, sin kataateloonuuh,
assakaxxiyyah amo qunuunussa heenih,
‹Yalli sin qaxat yanim nableh naniih,
kaak sah yalli mayana› 'yaanam axcelon» iyyah yan.
Israayil doore Dageltay ken wadehiyyaw, atu nummah is yaaqure Dagelta kinnito!
Xeet kee cooxuk yaqbuden duyye bicsa mari ahat wacarriyak maacisele.
Yakkeenimiik qaybit radelon.
Israayil ummat YALLI wadeh yan!
Israayil ummat tahaysa wadu mawaytaay,
qaybi wadiriik ken mayabbixa.
Macaay inteenik, YALLAY qaran gineh baaxo kaadu gineh, tet bicseeh tet daabiseeh, foyya tet maabinnay sahda dabaaqah elle gacta arac tet abehiyya isih iyyamaa:
«Anu YALLA kinniyo; yok sah yalli mayana.
Anu dibuk tan ikkel sin lih mayaabinniyo;
abam faxam siinik maaqurinniyo.
Yaqkuubuk rade marak, ‹Yoo akah gorrisa› excem foyya hinna.
Anu YALLAAY; edde yaabam, numma le yaaba.
Cakki baxxaqqa haa Dagelta kinniyo» 'yaanam iyyah yan.
YALLI iyyamaa:
Baadal tan ummattak saaboh raaqe maraw,
titta fanah gacaay inki aracal gaaboowa;
inkih yoo fanah amay.
Cooxuk bicsen duyyey yaqbudeenihiyya ukkuqqa heeh baaxo meksiisa mari, kas cabe mara.
Oson too duyyey hebeltô-tu'xiq sinnihiyya yaqbudeeniih
ta duyyek, ‹Nee wada› iyyan.
Amaay, waytaanam cokmi-buxal haysita.
Yistikyen maraw, intoonu waytaanam sitta lih malisa.
Sarra takku waytaamat dumaak yabtem yoo.
Ahat yabtem yoo YALLA; yok sa Yalli mayana.
Anu gital tanim aba Dageltaay; wadeena kinniyooh,
yi'nnah tanim matana.
Baadal tan ummatey, inkih waddintaana'gidih, a saakuuk yol uduura.
Yalli dibuk yoo.
Anu abeyyo axcuk, culeemik kora Dagelta hinniyo.
Akkele excem takkeeh, abeyyo excem abah:
‹Kulli num yi foocal gommoh yoh radeleeh,
Kok sa tu manaqbuda 'yaanam axcuk qahdi culelon›
inni migaaqal akah xiibitem, duuduse'kkal wadir maxca.
‹Cakkik tan maqaane kee cayla YALLAL geytimta› 'yaanam axceloonuh;
YALLA fan amma axcelon.
Yallal saduh yan mara kaxxa qaybi abbixele.
Yoo YALLI, Israayil ummat wadu waa Dagelta kinniyo.
Tohuk gexxaamah too mari yoo faylisele» 'yaanam iyye.

Beel kee Naboy, Baabelon mari yalla axcuk yaqbudehiyya bokokteeh, raddeh tan.
Ken ceelo a saaku quukah merrayti illel beyan.
Merraytuy isih yeclehiyyal quuka yekken.
Oson yalla akak iyyan duyye, is cattaah is wadda duyye hinna.
Quukah merraytul hayya heeniih dannabah ken been.
Yalli iyyamaa: «Yaqkuubuk rade maraw!
Yi marak saaboh raaqe mara kinnitoonuk, yoo oobbeya!
Tooboken saakuuy akke, sin akkuquk amo siinik wagitak suge.
Anu anyooh; idoolitta 'teenih amô qidi bahtaanam fanah, sin dacrissam yoo.
Sin tuklukem yooy; sin takkuqem yoo;
umaanek sin cateyyooh sin dacriseyyo.
«Yoo celtam maay tan? Yoo eleltam maay tan?
Yi gid takkeeh yi bis lem maay tan?
Marak teeni yamaateeh santat baahe dahab yayyaaqe.
Aki num kaadu yamaateeh gabat baahe lakqo yayyaaqeeh miizaanal haa.
Too waqdi too dahab kee lakqoy baaheenihiyya dahab bicsa numul yeceen.
Too num Yallih aftok yaqbuden ceelo akak bicsa.
Too numuy toh bicsehiyyah gabah cawalah maalu yaceen.
Sarrak too ceeloy gabak bicseenihiyyah gomboh radaanaah yaqbuden!
Gexan ikke yelleenik, quukah sunkul beyan.
Aracak teenal oobissa haanaah sooliseenih caban.
Elle soolisen ikkek tangayyeeh rooci lem hinnaay,
gaba tet esgeyya haytam fanah, elle soolisen ikkel elle sugta.
Too waqdi, ‹Yoo cateey yoo wadeey! Koo aleelitek› axcuk dooqa foocal akak aban!
Too duyye taabbeeh tuk teena elle gacissam hinna.
«Dambileelay! Anu abem kassa haay! Anu abem cubbusay!
Dumî dabaanal tekkem kassa mahaytaana?
Toh kassa haay, yok sa Yalli mayanam ixiga.
Yook sah yi bis lem matana.
Sarra takku waytam dumal elle warseh suge.
Sarrî-dabaanal takku waytam naharal elle sin iysixxigeh suge.
Anu abam faxam akkele ikkal, raq matalla.
Abeyyo inxicca excem abeyyo ikkal, fanat akak maasa.
Ayrô-mawqa le kabuk qawita ceela numuh seecah an.
Too num xer baaxok kaxxa dadah abak amaatele.
Anu abam faxam kay gabat bicseyyo.
Taham akkeleemit yaabeh ani'mmay fanat mayseeda.
«Yab ayti akak cule waah, cakki faxe waa maraw!
Anu akah exce innah, cakki edde geytimu waa ayro xayih.
Yi wadu baahu waa ayro xayih.
Yarusalaam edde wadu waa ayro xayih.
Israayil ummatah yi qax-maqaane aceeyyo» iyyah yan.

YALLI iyyemii:
«Baabelon magaalay, elle tan dardaarinni-korsik oobay
baaxol bullaaqê-bagul gac.
Dumah yan saaku, qeebil num akak ayse weeh,
gabah xage ween bikirit tan baxuwwah gidek sugte.
Ahak wadir luk ten saytunan kee qax-maqaane gaba kok kalteh.
A saaku naqaso tekke. Eceyya baahay daro riy.
Amol lito seedar isik kal.
Qax-meqe saray edde tanihiyyak kat.
Kames cankaffa haay dorak ibah tab.
Qasunan kok ambulleeleeh qaybi kok gubbil gacele.
Num siinik cabe'kal cane siinil gacseyyo» 'yaanam iyye.
Ni wadeeni, YALLAY Nabaamak Nabahiyyah yaniih,
Israayil doore Dageltay *kudduusuk yanihiyyah yan.
YALLI Baabelon marak iyyemii:
«Tibba inxicay dite le aracat ombooqora.
Baabelon mari doolatwa abbobtih yanin 'yaanam ahaysa siinik m'iyyan.
Anu inni marat oomeh, marin mara ken abe.
Sin gabal ken hee'mmay, keenih maracmatinniton.
Idoolal kinni-way, duude waan quukay keenik naba keenil hayten.
Kulli waqdi maliká tikka 'teh waarettom tekkeleeh,
cubbusak masuginnitooy, digaala kot akkelem kot maceelinna.
«Hay, tut-baaqid-maleelay tut-carra-maleelay, siinih warisu waak, yok ankacisa.
Isin, buxal farcatat yaniih ‹Tu nee maxagta› iyya maraw,
‹Nanu nanih; nek sa tu matan› bagul intaanaah
‹Baqolti nek marabta; xaylo nek qunxih macabaaritta› intan.
Tama isin net matakka inteenim siinit akkeleeh,
inki ayroh addat siinit akkele.
Xaylo qunxih siinik rabeleeh, agbi siinik gubuunuh raaqele.
Ramli qida kee ginnilil akah gexxaanamah,
tah siinik raq lem hinna.
Isinni makari kee uma-taamat kaxxam takkaleeniih,
‹Nanu abnam tablem matan› 'yaanam intan.
Litoonum takkalen kas kee ixxiga makot sin beyteeh,
‹Nanu nanih; nek sa tu matan› 'yaanam intan.
Bala siinil oobele'mmay, too bala isinnik akah kaltan inna mageytan.
Masiibat sin abbixele'mmay, faxe sicri siinik mawaasa.
Cube waak sugten bala kee qaasir-umaane sin abbixele.
«Sicriy qunxaaneey akke edde taqabak sugteeni macabinay aba.
Tuk teena siinih xiqa kaa tekkek tableenih!
Sinaamaay edde meysissaanam takkek, abak sugteenim macabina.
Siinih yeceen *fayi, boola akke waytek, siinih xiqem mali.
Ku cutuuka-beya siinih temeeteh sin waddek, ablenno.
Cutuuka wagta mari xiqam siinih yellek, ablenno.
Cutuuka-beya qaran fanah wagga haanaah,
too waqdi ‹Woo alsat woh akkele; a alsat ah akkele› 'yaanam iyyan.
Sin cutuk-beya siinit takku waytaamak sin cattek, ablenno.
Caffay gira edde gexxah bis lon.
Gira keenit gexeleeh, ken cararisele.
Too giray ken carrissu waytahiyyak isinni cataanam maduudan.
Keenit gexxu waytam, xagar elle laqisan gira hinnaay,
waacak garit akak daffeyan gira hinna.
Sin cutuk-beyah maqaanek ellecabo toh teeti.
Qunxaaneey akke maalu akah acayuk, edde taqabak sugten sicri-abaa kee cutuk-beyah qaada toh teeti.
Gira siinit gexxu wayta saaku, sin wadu duuda num keenit mayanaay;
too saaku, sin cabba heeh isinni gexoh gexu waa mara akkelon» 'yaanam iyye.

YALLI iyyemii:
«Yaqkuubuk radeeh Israayil deqsita marak Yuudah yooboke maraw, ankacisay yoo oobbeya.
YALLIH migaaqal xiibittaanaah,
‹Israayil doore Dagelta yaqbude mara kinnino› intan.
Takkay immay toh afak intaana'kkal baguuk intaanam hinna.
Yaaminen mara hinniton.
Tonna'mmay afak, ‹*Kudduusuk tan magaalah mara kinnino›
'yaanamat kaxxam takkalen.
‹Yalli nek, Israayil doore Dageltaay; kay migaq YALLAY Nabaamak Nabahiyya.
Kibaal kaal lino› 'yaanam intan.
Away siinik axcem ankacisay yok oobbeya.
«Takku waytam xer dabaanal elle warseh sugeeh,
akkele akah exce'nnah tekke.
Tohum, garciik cube waan waqdi,
akah takke'nnah abeeh, tekkeh.
Yab ayti akak cule waah,
xixxaqay lee adda akak cule waytah bis litoonum aaxaguk en.
Tohuk gexxaamah aham takku waytaamat dumaak yaabeh suge.
Tohumu, takkeemik dumal naharal akah yaabem,
‹Ah amrisseeh neh abtem, nanu naqbude duyye› axce waytaana'gidi.
Anu edde yabba exceeh, akkele inxicca excem inkih tekkeh.
Anu akkele akak excem, akkele'kkal raaqe waytam taamineenimi.
Away kaadu qusbaamay duma akke waytehiyya siinih warsa.
Daanisaamay isin aaxige waytaana siinih warsa.
Ahayduma tekkem hinna'mmay, away akah takke'nnah abeyyo.
Away axcem dumaak aabbinnitoonuy, ‹Ah dumaak naaxigeemi› 'yaanam axcuk tenen.
Immay away siinih warsam duma maabbinnitoonuuy, maballinniton.
«Yaaminen mara hinnitoonum aaxigeh.
Qunxaaneey akke qamalleela kinnitoonum aaxigeh.
Aham akah aabbe wayteeniih xaagu akah gee wayteenim tohu» 'yaanam iyye.
«Inni migaaqih taagah bagcarrak inni xabba heeyyo.
Sinam yi migaq faylissa'gidih, mabagcarritaay sin mabaysa.
Lakqo, numma lakqo kinnim kee akke waytam girat elle yagirriben innal, sin kaadu igirribeeh;
girah innah yan gibdaabina agarrabah siinil ruube.
Abem akah abem, inni migaaqih taaga.
Macaay inteenik, yi migaq bayam abalih tibba 'ya Dagelta hinniyo.
Yi nabna yiimi'kkal gersiimit tabta nabna hinna»
YALLI kaadu qagseh iyyemii,
«Isin Israayil maray anu akah seecehiyyak, yoo ankacisa.
Anu inki anyoh; Qimbo yooy ellecabo yoo.
Baad elle soola rakiibo inni gabah bicse.
Qaran fidissem yoo; qaran kee baaxoh seeca waqdi, yoo yaabben.
Takkeenimik gaabooway ankacisa.
Yi qaxat gaca'gidih doore num, Baabelon-magaalat qeebi abeleeh,
teetik faxe baati teetit abelem toobbeenih maay sugten?
Isin yallah liton xeet kee cooxuk bicsen duyye siinih maay warisse?
Kaah secteeh kaa'lih yabtem yoo.
Ah aba inteeh, kay gabat absissem yoo.
Tonna'mmay ta way kabba 'xicaay anu axcem oobbeya.
Dumaak qellite sinni yaabah sin lih yaabak sugeeh;
edde yabba axcem inkih nummak macsiisam yoo» iyye.
A saaku YALLAY Mulki le isi Roocaaniyya yot heeh yoo ruube.
YALLAY sin wadahiyya iyyam le.
Israayil doore Dageltay *Kudduusuk yani siinik iyyamaa:
«Anu YALLAAY; sin Dagelta kinniyo;
Sin taagah meqe gita sin yaybulleeh,
edde gexxan gita siinih ascasse.
Yi amri oggoltaanamal, weeqayti gurral amaan siinil oobak yeneeh;
yi foocal cakkik yan mara akkuk teneenih,
too cakki kaadu, baddi-afal tamuttuke haffoh innal, qande siinih acayuk yen.
Ramad siinik mangah baddi afih qiddeh gide akkuk yen.
Migaq siinik baye maraarinnaay, baye haak mananniyo» iyye.
Tonna'mmay Baabeloonuk amaanah eweqa; Baabelon marak isillima.
Ifricay qililisaay a xaagu kulli ikke iysixxiga.
YALLI Yaqkuubuk rade maray kay naqoosah yanihiyya wadem
baaxô-maggaraqa fanah gexay warisa.
YALLI isi ummatta bakarroytay lee sinnihiyyal bee saaku, bakaariti ken mahanna.
Lee xixxaqak baguk keenih yeyyeeqe.
Xixxaq namma ikkel heeh, too waqdi lee akak tewqe.
«Umaane le mari amaan mageya» 'yaanam iyya YALLI.

Xer baaxol geytima maraw,
allahî-baaxoh ayyuntaw,
ayti yoh 'cuya, yoo oobbeya.
Aabukeemik dumal elle,
YALLI yoo dooreeh, yoo meexe;
inâ-bagut elle suge way
yoo muggaaqisak yoo doore.
Yi-afak yawqe qangor inkih,
gileh innah af bahsiise;
isi gabat yoo dacrise;
arbaqen (samlisen) gaysê-baxi innah,
yoo samliseh, af bahsiise;
sibah addat yoo dacrise.
Annah axcuk yo'lih yaabe;
«Yim kinnito; yi naqasu.
Ku migaq Israayil kinni;
akah tantom, koo akah doorem,
liyoh an qaxa-maqaane
kol elle tambulle'gidi»
'yaanam axcuk yo'lih yaabe.
Anu yaabeh, annah exce,
«Taamiteh immay, yi taama,
foyya tekkeeh, boolatteh tan.
Dudda haam akah taqbe'mmay,
bicsem mayyu; duudem mayyu.
Yot tekkeemih yi Dagelti
yoh hawselem kaak aaxigeh.
Anu edde aseeh abe taamal,
kay galto geeyyom digga le.
YALLA akah aaminem tohu.
Taway YALLI yo'lih yaabe.
Aabukeemik dumal elle,
inâ-bagut akah anih,
YALLI isi naqasu yoo abe.
Isi naqasu akah yoo abem,
Yaqkuubuk rade kay mara
kaa fan gacissa haa'gidi.
Israayil xayloy fixixxe,
kaa fan gacissa haa'gidi.
YALLIH garil nabna liyo;
Qande akak liyom yi Goyta.
Tonnal annah yok iyyamaa;
«Yi naqasow, Israayilik
baatik raaqe marak inkih,
luk sugen nabna gacsaanam,
ku gabat absiise liyo.
Wohuk kalah tayse taamay
muxxo leeh giffa lehiyya
ku gabat absiise liyo.
Baadal inkih tan ummatah
ifu kee noori koo abeyyo;
Wadoot kee catotta akketto.
Toh ku gabat absiiseyyo»
yoo doore Dagelti yok iyyah yan.
Israayil ummatta wade Dageltay *kudduusuk yanihiyya, sinam intit bura leeh baadal tan ummat niqba numuy abbobtih yan marah naqasu yekkehiyyak iyyamaa:
«Amoytit koo tabalu wayta waqdi, aracak ku assakaxxah ugtele.
Baaxoh abbobti koo table way gomboh radele.
Ta mari ta assakaxxiyya akah abu waam,
YALLAY digga lehiyya isi farmoytah koo dooreemih sabbata.
Yeey, ta mari ta assakaxxiyya akah abu waam,
Israayil doore Dageltay kudduusuk yani isi farmoytah koo dooreemih sabbata» iyya.
YALLI iyyamaa,
«Innih faxe waktit koo oggoleyyo.
Edde cateh meqe waktit kaadu koo cateyyo.
Koo dacriseyyooh, amo kok wagteyyooh,
ummat lih qahdi ku kabuuk heeyyo.
A saaku abuuruk yan rasul ahak sarra sinam nookisetto.
Casbit yan marak, currih gexxaasita, axcettooh,
ditet yan marak, iful eweqa, axcetto.
«Giti qaxal baraya illih innah, gacelon;
koomaamil yaloole illi akkelon.
Mabakaaritaanaay maqululan.
Wahari le caacay kee ayrô-dahan ken mabiyaaka.
Macaay inteenik, yoo YALLAY ken kicnahiyya
foocat gacca 'yeh ken beeyyo;
lee le buyyi fan ken beeyyo.
Inkih yan inni qaleela booxa abeyyo;
yi ummattah edde gexan gita bicseyyo.
Yi ummatta xer rasuk amaatele.
Garab kilbat le kabuk amaateleeh,
garab ayrô-culma le kabuk amaatele.
Garab kaadu gabbi-qaxak Sinim deqsita aracak amaatele» iyye.
Qaraanow, farcatah qililis; baaxoy, wallit;
qaleelay, ifricay qililisa!
Macaay inteenik, YALLI isi marat niya heeh yanih,
isi maray biyaakitahiyyah xuwaawe.
Yarusalaam mari iyyemii, «YALLI nee maaqileeh, nee hawweeneh» 'yaanam iyyen.
YALLI iyyamaa: «Ina isi anguk yaaxe baxa maay hawwenta? Is isi baguk xalte baxa maay akcine wayta? Ina isi baxa hawwentam takkeh, immay anu sin mahawweena.
Wagitay! Migaq siinik gabâ-gennaqtah addal kutbeh liyo. Yarusalaam-ummatey, anu kulli way inti siinit liyoh; sin mahawweena.
Sin xaylo xayi saaku amaateleeh, sin bayisak suge mari gexele.
Dariifa isinnik wagga haay takkem ubulay! Xaylo siinik elle sugte baaxok taduurem matablaana? Inni migaaqay waarahiyyal xiibitaah, sin xaylo bilqa siinih akkeleeh, qaxah bilqitte qibnah innah gacetton.
Baaxo siinik sinam sinni abuuruk sugte. Takkay immay ahak wadir, akkel dabaaqah gacam faxa mari faxo teetil mageya. Sin yiggileeh abur sin abe mari siinik axxeerele.
Sin maray xaleena seewah elle been baaxol yoobokehiyya a baaxo yaduure saaku, mangak gexxaamah, ‹A baaxo dabaaqah nee tabbixeh matanak, baaxo neh osisa› 'yaanam ken axcih aabbetton.
Taham taabboonu waytan waqdi, ‹Sugay ah maa saaku yoobokeeh yembe maraay? Oson iyyin xaylooy? Ni baaxok nee yiskiliqen saaku, xaylok mangom nek rabte. Tohuk wadir gubuunuh sugneeh, xaylo xalenno 'yaanam niyat mahanninok, sugay tah ankek yemeete mara?› 'yaanam axcetton.»
YALLAY Mulki le isi marak iyyamaa, «Doolatwa fan gaba caseyyo. Elle yaaxigeeni'gidih, inni qalaamat ken aybulleeyyo. Sin xaylo sin baaxo fanah gacseloonuuh; lab-xaylo siinik aliilit baahelon; say-xaylo kaadu sunkut baahelon.
Malikwa, abbobtih inna siinih akkeleeh; malikwah-agbi inonti siinih akkele. Massakaxxah gommoh siinih radelon. Isinni ayqunxuk, sin aynabelon. Tonnal anu YALLA kinniyom aaxigetton. Yol kibalsita numuk niya margiqa» iyyah yan.
Qaskariiti seewah orbisem, gabah addak iyyi kaak beyam duuda? Racmatta sinni abbah gabat yan num, iyyi yayyaaqem duuda?
Takkay immay YALLI, «Toh tekkeemi» 'yaanam iyya. «Sin lih aaminnaan mara lih anu aameyyo. Qaskar gabat yan casbi mari asillimele. Racmatta sinni malik seewah orbisem gabak kaak kalelon. Sin xaylo umaanek anu cateyyo.
Siinit xukkuta mari titta akmeloonuuh; sittak caxen qabala yaaquboonu waan waqdi, kamri yooqobe marih innah askirelon. Too waqdi baadal eneyya 'ya mari, anu YALLA kinniyom aaxigele. Sin wadaah xixxibaanek sin yeyyeeqe Dagelta kinniyom aaxigelon. Yaqkuub-Dageltay cayla le kinniyom aaxigelon.»

YALLI iyyamaa, «Num gennaaqô-barra cabah elle xiiriya innal, sin maxiiriyinniyo.
Sin xiiriyem teexegeenik, sin elle xiiriye sumaq-warkat baaha.
Keenit tan magoh sabbatah isi xaylo xaama marih innah, sinaamal sin xaamem maay takkalen?
Tonna hinna'mmay, sin akah xaamem, isinnih abten dambi.
Ina siinik akah xiiriyem, edde assen umaane.
Anu inni mara wada'gidih gexe saaku,
yi mari isi aracal akah suge weem macaa?
Keenih seece waqdi, inki num kinni-way tu yol magacsinna.
Anu ken catam yaffare Dagelta maay kinniyo?
Ken wadaamih cayla mayyu innaa?
Tonna hinna'mmay, badak ‹Badow, kaf› 'yaanam afak excek, bad kafsa Dagelta kinniyo.
Lee darah elle gexak sugte baaxo
bakarroytah gacsa Dagelta kinniyo.
Woo leeh addat suge kullum gubbil raaqa waqdi,
abicaah, lee wayya heeh bakaarah raba.
Qaran dattoosu duudaah, rookat sarat yanim celsiisu duuda Dagelta kinniyo» iyya.
Boolaatteemit qande haa'gid,
keenik axcem YALLAK barte;
YALLAY Mulki le yoo barse.
Usuk yoo barsa baritto,
kulli maaca ankacisa'gid,
xiinik yoo ugusak, yoo barsa.
YALLAY Mulki le yaabe way;
yok faxam yoh warse waqdi,
yabti-cina maabinniyoy;
Dageltak maxxeerinniyo.
Darre kaat macabinniyo.
Ugrah yoh yemeete marah,
maciniyyoy buucus ecee.
Deben-xagor yok giiteenih
macininniyoy; tibba exce.
Yoo xaafeenih qaytimeenih;
afak guduqqa maxciyyo.
Qunxuf foocat yok tufeenih
immay guduqqa maxciyyo.
Ken xaafi yol baaham mali;
YALLAY Mulki le yoo cataah;
toh abaluk, tu edde mawaa.
Ableemil inkih asbiruk,
aabbeemil inkih asbiruk,
takkay axceh edde xiina.
Faxe xaafu yot aban way,
qaybi akah yoo mayabbixa.
Anu Yalla xaqut liyooh;
umaamat ase wee numuy
qellat baahe wee kinniyom,
Yalli isih yok aybulleele.
Tu yok waytam sugay iyya?
Yok tu waytah, tastikiyem,
maa maraay? Talliilem iyyaay?
Wayto yok waa mari yenek,
nee beyoonay cokmi-buxah.
YALLAY Mulki le yoo cata;
yi qaxat yan yi Dagelta.
Qellat yol num way mageya.
Yok tu waa mari yakkeemiik,
bayele, finqah gexele.
Irimbite gorrih innah,
gorritelon, foyya akkelon.
YALLAK meysitaah, kay-naqasih-yab yaabbe maraw, diteh yan aracal ifu sinnuk gexxan way, Yalla eemenaay kibaal YALLAL haysita.
Takkay immay gira isih urusa maray isi ifoytal gexahiyyaw, isinnih ifsen gititte gexa! Takkay immay, ellecabo siinik finqa. Aham siinik abtu waytam yoo YALLA.

YALLI iyyemii,
«Isin yoo faxaah cakkih taniimih abtok kore waa maraw, yi yab ankacisa.
Akak tewqen xixxaq baguh kassa haa;
akak temeeten raceyna kassa haa.
Sin kaxxa abba Abraahim kee Saaray akak raddeenihiyya baguh kassa haa.
Abraahimih seece saaku maxalaytuh yen.
Takkay immay yi barkatah xaylo xale;
kaak rade mara eymeggeh.
Macaay inteenik, Siyon-magaalay abuuruh raqtehiyyah xuwaaweyyooh,
niqmatak tan baaxo abeyyo.
Bacari tekkeh sugte baaxo, Qadanal anu innih uysubuke bustaanih innah, gacele.
Too waqdi ummat ruffu axceleeh africele.
Yoo fayliseloonuuh, candu yoh gacselon.
«Yi ummatey, yoo ankacisa; yi maraw, anu axcem oobbeya.
Ummattah inni xinto warseh an;
yi cakki baadal tan ummattah ifu akkele.
Xayuk keenih amaateyyooh ken wadeyyo.
Inni gabat qadaalat keenih baaheyyo.
Allî-baaxoh mari niya yol haak sugele;
yi gaba qambaalat sugelon.
Qaran wagga haay, baaxo kaadu lilla haay.
Qaran qerti innah bayele;
baaxo, udurrutte saroh innah, ambaxele.
Tet bagul yan mari kaaqay innah ambaxele.
Takkay immay anu baaha wadi waarele;
yi qadaalat daayiman anele.
Qadaalat kinnim yaaxige maraw, yoo ankacisa.
Yi xinto afqadoh addat kutbeh akak tan maraw, yi yab oobbeya.
Sinam siinil qangaasaltaah sin ilaqtaamah, keenik mameysitinay hagga maxcina.
Macaay inteenik, toh siinik aba mari irimbi tokme saroh gideey,
addak yonkomme mara.
Yok geytoonu waytan wadi mayambaxaay, waara wadu;
yok geytoonu waytan qadaalat, daayiman yan qadaalata» 'yaanam iyye.
YALLAW, ugutay ku qandet nee catey. Ku gabal nee catey.
Dumî dabaanal akah abte innah ab.
Racab deqsita kaxxa alay baddi addal geytimahiyya rike rikeh kurtem koo.
Bad kafisseeh adda xer badak gudek gita teyyeeqem koo.
Woh akah abtem, isih waddam faxxa mara badak tabissa'gidi.
YALLI wade mari Siyon fanah aduurele;
Siyon fanah qililisak africuk aduurelon.
Too saaku aben farcatah kulli waqdi africelon.
Cisab kee nadaama mayablan.
YALLI iyyemii, «Niya siinit haytam yoo kinni way,
sahdaytuy rabah yoobokeeh qaysok maqarah ayse waahiyyak macah meysittan?
YALLAY sin gineeh qaran fidseeh baaxoh kaadu elle solta rakiibo bicse, hawwenteenii?
Kulli waqdi siinit xukkutaah, sin baysam faxa marih bagcarritaamah macah meysittan?
Ken bagcarra tu makalta.
Away casbit yan mari casbik awqele;
rabak waddiimeloonuuh, maaqok faxeenih gide geelon.
Yoh tu gactek, anu YALLAAY; sin Dagelta kinniyo.
Bad abah yan haffoh kaxxa xongoloh xongolissam yoo.
Yi migaq YALLAY Nabaamak Nabahiyya.
Qaran fidisak, baaxo elle solta rakiibo bicisak,
Siyon-marak, ‹Isin yi mara kinnitoonu› axcuk,
inni farmo afat siinik heeh inni gabat sin dacrise» 'yaanam iyye.
Yarusalaamey, ugut! Ugutay bical gac.
YALLI bagcarrite saaku, kay bagcarrah kobbaayak tooqobe.
Woo kobbaayak tooqobeeh lagaq koo hayte.
Gita sin yaybulle mari mayana;
sin marih addat gabal sin yibbixeh sin beya mari mayana.
Kaxxa bala siinil obte.
Baaxo siinik carbit baate; ummatta siinik qulul kee carbit tembexe.
Takkay immay siinil yamaateeh taqdiyya siinih gacsa mari mayan.
Xaylo siinik xagar-boolah kulli gitih addal yannikisseenih, qangalaalat yanin.
YALLI keenit aba bagcarrah sabbatah, oflot yibbixen sageerih innah raden.
Tonna'mmay Yarusalaam maray biyaakat yaniih yiskire marih innah lagaq iyyahiyyaw, oobbeya.
Sin Dagelti isi marih qaxat gaca. Tonnal KAAY malikih yani siinik iyyaamah,
«Enneeqebbe saaku siinih ecee kobbaaya siinik beeyyo.
Ahaysa lagaq sin hayta kobbaayat mataaquban.
Siinit xukkutak suge mari woo kobbaayak aaqubele.
Woo mari, ‹Siinit taqqa inna'gidih baaxô-bagul inaaqita› siinik iyye waqdi,
isin guddaafay ibah edde yaaqiteenih inna tekken.
Tohih sabbatah, yok naqbi-kubbaayat aaqubelon» 'yaanam iyyah yan.

Siyon maraw, uguta! Isinni qande kee nabna haysita.
Yallih maray *taahirik yani kinnitoonuk, meqe sartanat gaca.
Ahak wadir diini-maleela kee nadaasa-leela sin gasoh afak maculta.
Yarusalaam maraw, siisa isinnik urgufa.
Ama elle tanin siisak katay, dardaarinni korsih amol gaca.
Casbit yan Siyon-maraw,
axawah edde tanin silsilat isinnik kala.
Macaay inteenik, YALLI iyyaama, «Naqoosa tekken saaku, siinih lakqo mahannoonuuy; a saaku kaadu currih tawqeeni'gidih, yagdiyen lakqo matan» 'yaanam iyyah yan.
YALLAY Mulki lehiyya qagseh iyyamaa: «Duma Masri fan gexxeenih, Masri marih addal allî-baaxoh marih innal sugten. Sarrak Assuuriyah mari siinit xukkutak suge.
A saaku kaadu tonnah tanim siinit tekke. Seewah been marah tantoonuuh, wohul yeexegen lakqo matana. Sin amol reedah yan mari yol tirtirisaah, ‹Nanu abnu waynaamow› iyyan. Inkih tan ayro yoo xaafak assan.
Tonna'mmay yamaatu waa dabaanal yi mari anu Yalla kinniyom aaxigeleeh; too ayro, ‹Wagitey ah yoo› intam yoo kinnim aaxigelon» iyyah yan.
Farmô-numuy qaleelak taturra 'yeh wagari xaaguy meqehiyya gabat lehiyya tableenim manxu meqeeh; too num waddiimaanam sinaamah warsaah, Siyon marak iyyaamah, «Sin Dagelti maliki» keenik iyya.
Magaalak gasoh afa dacrisa mari xongolo fayya haak ruftoh saxxaq aban. Macaay inteenik, YALLI Siyon fan yaduurem isinni intit yableenih yanin.
YALLI isi magaala umaanek wadeh yaniih, isi ummattat niya heeh yanik, Yarusalaam magaalay abuuruh sugtek, away satta le gaditte ab.
Baadal tan ummatta inkih, YALLI isi gabay taahirik tanit abe taama isinni intit yubleenih; baadal enna 'ya mari, Yalli isi ummatta umaanek wadem aaxigele.
YALLIH Qibaadah-Qarih-duyye quukah beya maraw, wokkek eweqay gexa. Nadaasah tanim gabah maxaginaay, taahirik gacay gexa.
A saaku gexot akah tasissikeenim manton; akak kuddaanam manton. YALLI isih foocat siinik gacca 'yeh sin beeleeh, kulli kabuk isih sin dacrisele.
YALLI yaabeh annah iyye:
Aham kaana; yi naqsi kaa.
Yi naqsi edde asu waa taama
inkih kay gabal bicele.
Ummat garil, sahda garil,
kaxxam naba num akkele.
Mango mari kaa yuble way,
wariggah kaxxam cunxiten.
Xagar ginok luk yen ceelo
suge wayteh innah kaak heen.
Sahdah ceelok kaa yeyyeeqen.
Toh tekke waqdi yi naqsi
mango baaxol tan ummatta
yoo yaqbudoonuh rifele.
Amoytitte kaa table way,
qangara afak mayayyaaqan.
Able weeniih, aabbe weenim,
maqna akak aaxige weenim,
aaxigelon; asmitelon;
ahak sarra edde radelon.

Barinneh warisne farmo
miyyi nek elle yeemene?
YALLI le cayla kee qande
annal taniih a ceelo lem
sinam cubbussu madudda.
Kafin-baaxoy laqaymumtal
toobokeh ten caxah gide
akah yenem, YALLIH garil.
Xagarat kaak yablen nabnay,
kaa tablem kaa elle taaxige,
kay xagarat matambulla.
Too misliino luk mananna.
Kaa elle nassakaxxe hayba
kay xagarat maballino.
Kaa nuble way kaa burunneh,
kaa cinneh xayyoowe kalleh.
Ceeceyite num sugeh yen;
mango biyak kaa yibbixe.
Maqal kaat haysittem matan.
Kulli num darre kaat cabe;
kaa burunneh kaa maaqilleh.
Ni gibdaabina isil heeh yen;
ni aftok usuk biyaakite;
Umam kaal baahak yeneenih
kaa yoogoren; kaa biyaaken.
Tah inkih kaat akah tekkem
Yallih digaala nekkele.
Nanu bahneh sugne dambih,
kaa mudeeniih, kaa tafqeenih;
bahne qellat kee ni umaaneh,
ugra kaat abak, kaa qiden.
Kay nabsit tekke digaalah,
amaan kee wagari geyne.
Kay xagarat aben atkah,
sahhilowneh qaffonneh nen.
Gitak hoxe illih innal nen.
Gitak honxeh, makot genxe;
ninnih fanxem abak sugne.
Nakkeemiik, tikka 'nah gidek
nel amaatuk ten digaalah,
YALLI ni aftok kaa digaale.
Nanu edde asneh sugne dambi
YALLI kay amo yeyyeeqe.
Kaat xukkuten; kaa biyaaken;
immay elle asbiruk suge;
asbiruk rammitak suge.
Guduqqa axcuk masuginna.
Neyyah beyan marqih innah,
suuf 'kak kalan idah innah,
afak guduqqa maxcinna.
Cokmih casbi fanah kaa been;
qadaalat sinni cokmi aben;
cokmih raba kaal yuckumen.
Annah tanim kaat akkelem
teexegeeh tekkelem iyyay?
Num yekkeleh sugem hinna.
Qellat leeh, dambi le taamay
yi ummat abteeh, bahtehiyyah
usuk rabeeh fida yekke.
Diraabat way mayaabinnaay,
umaanet way maasinna'mmay,
umeynit lih kaa yoogoqen.
Gadda leelah yan mara lih,
kabrit kaa heen; diikot kaa heen.»
YALLI tahak annah iyye;
«A biyak kaat akah yekkem,
yi fayxi kee yi raabiti.
Usuk sahdah yekke fida,
ummatah qafu baahele.
Kaak radu waa mara ableleh;
waarele, mangom sugele.
Anu faxaah abam faxam,
kay gabat bicseh abeyyo.
Ganditeh biyaakite'mmay
a biyak kaat akah yekkem,
foyya hinnam aaxigele.
Toh aaxaguk ruffa axcele.
Yi naqasuy qadaalat le
isi ixxigat mango marah
cakki geeleh bahsiisele.
Woo mari abeh suge umaane
isil akkuqeleeh, beele.
Saraf kee migaq le reeda,
kaah eceeh, kayim abeyyo;
mango ummat kee sahdah addat
yassakaxxen num kaa abeyyo.
Cayla-leela fanat kaadu
cayla-liiy celem kaa abeyyo.
Toh inkih kaah akah abem:
isi fayxiik isi rooci
calaaliseeh, fidah yecee;
umeynittet loowoh gace.
Umeynit edde asse dambi
isi amol hayya heeh beeh yen.
‹Yallaw, qafu keenih inxic›,
'yaanam axcuk yoo kallace»
'yaanam YALLI iyye.

Maxalaytoh tan barray, qililisay wallit.
Ahak wadir baqala le barra xalta xaylok fuli,
dibuk ten barra xaylo luk sugeleemih sabbatah,
atu way dabbaqaane wayte barray,
anay fayya haay qililis!
Addat akak tan siraq farakka hayisay bagu bahsis.
Akoota akak eyxeerra hayisay,
edde daabisan biriitat meqe'nnah daabis.
«Woh yoh matakka» maxcin.
Macaay intek, atu woo exxak a exxal
guubuh elle gacta baaxo aymagguk aymaggetto.
A saaku baadal tan ummatta elle tan baaxo, ku mari raaqisele.
A saaku abuuruh tan magaaloolil, kok radu waa mari amaggele.
Qunxuk ten saaku kot rade biyak kot maqagitaay,
gubnah innah edde sugte dibuukitiyyak katettoomih sabbatah,
ahaysa qaybik maradda'mmay mameysitin;
qaybik koo maqidaana'mmay niya isik margaqin.
Macaay intek, baqli innah koo dacrissam, koo gine Dagelta;
YALLAY Nabaamak Nabahiyyah tanim kaa.
Koo waddam, Israayil doore Dageltay kudduusuk yanihiyya;
inkih tan addunya xiinissam kaa.
Qunxih digibte barray baqli cabeeh bagi akak ankayeh bis luk sugte'mmay,
YALLI koh seeceh isil koo gacse.
Ku Dagelti kok iyyaamah:
«Dumah dago waktih gide koo maaqileh suge'mmay,
awayah tu gactek, kaxxam koh xuwaaweh innil koo gacseyyo.
Dago waktih gide kaxxam kot bagcarriteeh darre kot cabeh suge'mmay,
ahak wadir way koh maamay, koh nacruureyyooh, kulli way koo akcineyyo»
'yaanam kok iyyah yan.
YALLAY koo wadahiyya tama'nnah kok iyya.
YALLI kaadu kok iyyaamah,
«Anu Nuuc dabaanal ‹Tahak wadiril baaxo weeqat mabaysa›
'yaanam axcuk xagana culeh suge.
Away kaadu ahak wadir kot mabagcarritaay koo masahita»
'yaanam axcuk xagana koh cula.
Qaleeli bututtukka 'yaah, koomaami suge wayteh innah gactaamah,
koh liyo kacni way mabaya.
Amaanah koo xiiniseyyoomuh xagana koh cula» 'yaanam kok iyya.
Tamah kok intam, YALLAY koh nacruurahiyya.
YALLI iyyaamah, «Biyak le magaalay gadaamittehiyyay,
koo cataah aytikuma kok iyya num magennito'mmay,
anu innih nammeyhaytô-xisneh koo xiseyyo.
Limoh gibdih yan xeetik koo xiseyyo.
Akak xisen xeet qaxmeqe-kallat edde haysiteyyooh,
rakiibo kok kuclinan bisu le xeetik xiseyyo.
Ku gasoh amol tan fayyat raqta arooca liliq iyya xeetik xiseyyo;
afa kok xibcin inna le luuluk xiseyyo;
maroh kot tan gaso limo gibdi xeetik xiseyyo.
Ku addal tan ummatta abtu waytam innih ken barseyyooh,
meqe manooy amaanah ken xiiniseyyo.
Cakkik tan maqaane xinto kok akkele;
xukko kee cunxok amaan akketto.
Qeebi kot abu waa mari yi amrik kot abem madeqsita;
qeebi kot abu waa mari ku gubah gacele.
Gabâ-birta bicsa mara tuklukem yoo;
silaacat sinam qidda qaskar gintem yoo.
Tonna'mmay faxe silac kol baahu waam mali.
Koo akah istikiyya hannaanimil, gacissu waytam geetto.
Inni naqoosah acayu waam, tamah teeti.
Anu keenih acee cakkik tanim, tamah teeti»
'yaanam iyya. Tamah YALLI iyyaama.

YALLI iyyaamah,
«Kee, bakar le maraw, lee akkel tanik, ama.
Kee, lakqo sinni maraw, amay gaqambo gee liton; akuma.
Amay, qinabak bicsen kamri kee can, limo sinnim gee liton; aquba.
Sin cayise waytaamat lakqo macah finqissan?
Satqat akak raqtoonu waytaanamat geytan duyye mabaysina.
Yi yab oobbeyaay anu siinik axcem aba;
tonnal kulliimik tayse maaqoy niya siinik ruffu edde inta geetton.
Yi ummatey anu axcem ankacisaay yi fan ama;
rooci siinik waara'gidih ankacisa.
Waara xagana sin lih heeyyooh,
Dawuduh qahdi akah cule kacanuy digga lehiyya siinit heeyyo.
Dawud baadal-tan-ummattah yi-sumaq kaa abeeh,
ummatta inkih miraacisaah ken amrisa num kaa abe.
Wagitey! Israayil doore Dageltay kudduusuk yanihiyya
migaq kee nabna kum abeemih sabbatah,
koo aaxaguk suge wee marah koo fan edde yamaateeni'gidih amri ruubettooh;
too mari koo
Tamah abtu waytam, yoo YALLAY ku Dagelta kinnihiyya» iyye.
Uxih kaa geettoonuk, YALLAL uduura!
Away garit siinik yanik, catoh kaah seeca!
Umeynit edde yanin uma gitak yaduuroonay;
baguh yacsuben umaane caboonay.
YALLA kinni ni Dageltal yaduuroonay.
Toh abeenik, keenih racmateleeh, qafu keenih abele.
YALLI iyyaamah, «Anu acsubem kee isin tacsubeenim inkim hinnaay;
anu abam kee isin abtaanam inkim hinnam taaxigeenim meqe.
Qaran baaxok daga elle raaqe'nnal,
anu ascubem isin tacsubeenimik daga raqtaah,
abem isin abtaanamak daga raqta.
Yi qangara baaxo allaggoosaah qaraanak oobe barad kee roobih gide kinnim taaxigeenim meqe.
Rob qaran fan gacak duma, daro kee coox yaysubukeeh,
tonnal dariyyu bahsiiseeh, sinaamah maaqo bahsiise.
Yi qangara too gide.
Anu exce qangara kaadu baaxot maraddaay,
too anu elle inxicci exce innal akkele.
Anu faxam duuduseleeh, tet akah excem agdubele.
Naqoosinnak wallitak gexettoonum
kaadu taaxigeenim meqe; amaanah awqetton.
Qaleela kee koomaami sin foocal farcih gad abeleeh,
coox kaadu farcih qililisele.
A saaku waaqeexa elle tan aracal, saagan aabukele;
sibaasib elle yan aracal, ceba aabukele.
Taham, YALLA elle kassitan waarta asta takke» iyyah yan.

YALLI iyyaamah, «Yi qadaalat elle yan inna tabloonu waytaanah, sin edde catu waa wakti xayiimih sabbatah,
qadaalatat taamitaay cakkik tanim aba.
Tonnah tanim aba numuy baguuk edde taamitahiyyat barkat heeyyo.
Too num umam akak inxicci 'yaanamak tut ase waah,
sabti-ayro yassakaxxeeh too ayro maabina excem abe waa numu» 'yaanam iyyah yan.
Allî-baaxoh-numuy YALLA yaqbudeenim dooritehiyya, «YALLI isi numuh yoo maliiy,
isi mara lih kaa aqbudi yoo maha» 'yaanam axce waay.
Seelabu le num, «Kafte caxa kinniyo» axce waay.
Macaay inteenik, YALLI, seelabu le marak iyyaamah,
«Sabti ayroy yoo edde yaqbuden ayro kinni tessekexxeeniih,
yoo ruffa haytam abteeniih yi qahdil diggi inteenik,
addunyal xaylo siinik raqtaamak fula,
sin migaq yi qarih addal sahda kassitak sugeleeh,
yi marih addal migaq akak hawwensime waa mara akkettoonuuh,
migaq siinik mahawwensima› 'yaanam iyya.
YALLI, allî-baaxoh-maray kaa akcinuk kaa aynabuk kay taamat gacaana'gidih kaa yaqbudeenim dooritehiyyak, iyyaamah: «Sabti ayro assakaxxuk yi qahdil digga inteenik,
Siyon qaley taahirik tanihiyya fan sin baaheyyooh,
yi migaaqal abtan sadgat siinik oggoleyyo.
Dooqa yoo fan elle aban qarih addal ruffa axcetton.
Tonna-leemiik, yi qari baadal tan ummat inkih dooqa elle abta qari deqsitele» 'yaanam keenik iyyah yan.
YALLI Israayilik fixixeh suge mara ittah gacsa. Kaay Mulki le iyyeemih,
«Kaadu gersi maray keenit yangalu waahiyya baaheyyo» 'yaanamah xagna cule.
Kee alluwwey, garbok amaay akuma!
Israayilit dacayrih yan mari inkih, inti-maleelaay iggimaleela.
Oson dacayrih buxat yan kutay tu yableemih kaaye waahiyyah gide.
Deerih gacca 'yeenih xiinan. A mari manxu xin kicna.
Soonitaanamak sa abaanam malon.
Maaqok cayye sinni kuutah gide.
A marih-loynitte kas maliiy tut maradda.
Kulli num isit amqinnaanim keenik aba.
Bukko kee guqulul adoobitan.
Iyyaanamah, «Ama qinabak bicsen kamri neh baahaay,
dudnah gide akak naaqubay.
Beeri kaadu a saakih innah maacise kee ayse akkelek» iyyan.

Cakki-gital-gexa-mari rabeh immay, woh, num afqadok macubbusa.
Yalla kicna mari rabeh immay, num baaqid edde mahaysitinna.
Too mari rabek wadir, ken-tabbixe-umaane ane waytaamat num maradinna.
Addunyal umaane takkeemik dumal, Yalli is fan ken bee.
Cakki gital sugeh rabe mari, rabek wadir amaan kee affoofiyya geelon.
Yalli gersi marak iyyaamah: «Siinih tu gactek, amay siinik axcem oobbeya. Isin sicreynitte bis liton. Dalwa aba mara kee xiiqareh-xiinak mataysan.
Iyya tekkeenih sinaamal anqassaanaah? Makoleelaay dirableelay, af elle raqeeqissaanam iyyaay?
Kaxxa cooxih gubay yalla akak intan duyye elle taqbudeenihiyyal, mango dalwa abtaanaah; xixxaqak tan gablooli kee goloolah addal, isinni xaylo sadgatah qiddan.
Too goloolak saytun xeet beyya haytaanaah yalla axcuk taqbuden. Qinabak bicissen kamri kee daro, woo xeetih sadgatah bahtan. Anu, abtan umaane abalih, siinih xuwaawam meqem kinnim maay takkalen?
Sadgat abtaana'gidiiy dalwa elle abtaana'gidih, kaxxa qaleela tawqen.
Yalla axcuk taqbuden duyyeh asta, qarik albaabih-bagu kee albaabih garil haytan. Yoo maaqilteenih. Sahdâ foocal, lakqo akah taceen agabu luk, qarkaytô-bagul xintan. Bica ken luk haysitteenih, ken gaba wagittan. Too qarkaytoh bagul dalwah abittok cayya intan.
Mango qatri kee saliid (zeyti) gabat hayya hayteenih, kaxxa malik fan safarten. Farmoh afat ruuben mara xer baaxo fan rubtaanaah; akeerah agantah ken rubtan.
Mangom safarteenih akak taqabteeni'mmay, ‹Neh xiqtam mali› maxcinniton. Qusba qaafiyat haysitteenih, maboolaatinniton.
Yoo akah hawwenteenih yot darre akah cabteenim, isin akak meysittaanam macaay? Yok akah meysite waytaanam mango wakti tibba siinik exceemi innaa?
Meqe mara kinnitoonum takkaleenih, abtaanam meqem takkalen. Takkay immay abtaanam siinik aybeleeleqeyyooh, sin taama siinih xiqtu waytam mali.
Catô-goranah deero abtoonu waytan saaku, ama yalla axcuk taqbuden duyye sin cattay! A duyye caacay duufut beele. Takkay immay reebuh yoo eleelite mari, xagana keenih akah cule baaxol gaceloonuuh, yi qaril yoo aqbudelon» 'yaanam iyyah yan.
YALLI iyyaamah, «Gita yi marah fiyaay bical keenih haa. Adaf keenil takke duyye giti afak keenik kala» 'yaanam iyyah yan.
Macaay inteenik, daga raaqa *kudduusuk yan Dageltay kulli way waarahiyya iyyaamah: «Elle anim daga raaqah kudduusuk yan araca'mmay, toh lih kaadu yoh rammitaah toobita mara lih anyo. Ken lih akah anim, kibaal kee niya keenit haa'gidi.
Tonnal ahak wadir keenik tu mawaay, ahaysa naqabut ken lih maraaqa. Kulli waqdi tu keenik week, sinam boolaateleeh, niya keenik rabele.
Oson aban dambi kee bukko kee guqulul adoobitak sugeenimih sabbatah, ken inqibeh sugeeh, tonna leemiik ken digaaleeh darre keenit cabe. Keenih tu gactek, yab aabbe waa maray isinnih faxem abahiyyak sugen.
Ken taama ableh immay, innih ken uruseyyo. Innih ken miraaciseyyooh ken cateyyo. Rookat yan marat niya heeyyooh, yok iyyaanam ken afat heeyyo. Xer ikke kee xayi ikkel yan marah inkih, kaxxa amaan aceeyyo. Inni mara innih uruseyyo» 'yaanam iyya YALLI.
Tonna'mmay umaane le mari, baddi haffoy haffok aade sinniih guddaafa kee wasak afat bahtahiyyah bis lon.
«Umaane le mari amaan mageya» 'yaanam iyya yi Dagelti.

YALLI iyyaamah, «Anay fayya haay! Baantah innah kaayey!
Yaqkuubuk rade maray yi mara kinnihiyyak, ‹Yalla cinteenih dambit assen› inxic.
Macaay intek, cakki-gital-gexa-marih innal,
ken Dagelti iyyeemit darre cabe wee marih innal,
oson kulli ayro, ‹Kay gita naaxigem fanxaah,
kay amri oggollam fanxa› axcuk yoo yaqbuden.
‹Koo naqbudeemit rufto geennok,
qadaalat le xinto neh eyyeq› yok iyyan.
Yok iyyaanamah, ‹Nek able waytek, macâ-sabbatah soomnaah?
Atu baaqid net alle waytek, maca koh rammitnaa?› 'yaanam iyyan.
Takkay immay anu keenik axceemih,
‹Soom abtan saaku, isin kaadu isinnih faxxeenim abtaanaah,
siinih taamita marah cakki matacaan.
Tohuk kalah kaadu, abtan soom, qeebi kee qamalliinot siinik caba;
naqabu kee qeebih sin yecee.
Hay, annah yan soomut abtan dooqa oggoleyyom takkaleenii?
Soomtan waqdi, isinni biyaktaanah
amo bayreh innah addah qunuunussu haytaanaah;
sartanah *qabuudu xagarat haytaanah
gombod baaxol caxxa hayteenih deerih elle gactan.
Soomuh litoonum tahaa?
Anu a soom siinik assakootem maay takkalen?› keenik axce.
«Anu faxa soom siinih warisu waa.
Qadaalat-sinni-silsilatay sahda edde tabbixeeni kee
sahdak fillal tabbixen koyta sahdâ-fillak kalay
edde xukkutan mari currih yanay inxica.
Takmen maaqo qulula mara lih haysita.
Qari sinni marah isinni qarih afa faka.
Sartanah xagarat haam sinni marah sartan acuya;
mare siinih le maral litoonum macinina.
Toh abteenik,
qusba-mano, saaku tawqe ayroytah innah, siinil ifele;
liton dalek xayih uretton.
Liton qadaalat sin dacriseleeh,
anu liyoh an nabnat kulliimik sin dacrisele.
Deero abtan waqdi, sin deero aabbeyyooh;
catoh yoh sectan way, ‹Ah yoo› axceyyo.
Sahdat abtan xukko cabteeniih
sahda burutaanamak raqteeniih
uma qangarah maxcok af tibba hayteeniih
satqita marah isinni maaqo teceeniih
xukkot yan mari faxam keenih abteenik,
edde tanin dite siinik katta inteh
laqoh innah yan ifi siinih gacele.
Anu kulli way sin miraaciseyyooh
gadaamittan waqdi, amqinnaanimik sin cayiseyyo.
Qande siinit heeyyooh
mango lee geyte buqreh innah sin abeyyooh
way kafe waa buyyi sin abeyyo.
Sin mari duma abuuruh sugte arooca wadir xiseleeh
duma sugte rakiiboh bagul qusba qarwa xisele.
Isin baateh sugte gaso xisaah abuuruh sugte qarwa bicsa mara deqsitetton» iyyah yan.
YALLI qagseh iyyeemih, «Sabti ayro aki ayrok fula,
taahirik tan ayro kinnim aaxaguk,
too ayrot isinnih faxxaanam maabinay;
yi xintol saduh tanim maabina.
Yi ayroy taahirik tanihiyya kaxxa farcat le ayro deqsitak, essekexxeyaay,
too ayrot isinni gita magexinaay,
isinnih faxxaanam maabinaay,
tonnah kaadu, tuxxiq sinni yaabat mayaabina.
Toh abteenik, yooy YALLA kinnihiyyat rufto geetton.
Baadal bohoy sinni mara sin abeyyo.
Sin kaxxa abba Yaqkuubuh xagana akah culem inkih
siinih aceeyyo.
Tah siinik intam yoo YALLA» 'yaanam iyye.

YALLI ux-gabay sin aleele waytahiyya lem makkalina;
catoh kaah sectan waqdi, ayti maliy aabbe waa makkalina.
Sin akah aabbe waam, isin abtan umaaneh sabbata.
Sin Dageltak sin tayxeerem, isin abtan dambi.
Diraabat yabtaanaah, kullim dirkih abtaanaah,
qabal gabal siinik yan. Toh inkih qellatay isin abtaana.
«Qadaalat faxximtaama» iyya num mayanaay,
cokmi-buxal qadô-baguuk yaabe num mayan.
Foyyah taniimil kibaal haanah, diraabat yaabaanah,
umam malsaanah, umaane aban.
Isin malissan uma mala, summih abeesa xalte naalah gide. Too naala yakme num rabele.
Abeesa xalte naalah addak abeesa tawqe.
Malissan mala siinih xiqtam maliiy,
qarok-qarik bicsen sarih gide.
Kulli way umaanel malissaanaah;
elle malisseenim abtoonuh, bical gactan.
Tu baahe wee mara sissikuk qiddaanah,
bagi siinik xuwaw mali.
Umaanek sa tu mamalissaanaah, elle gexinnaan ikkel
baaxo abur kee baatî-gadda abteenih cabtan.
Amaan le gita mataaxigan;
qadaalatak ane wannaanim abtan.
Makoh yan gitat gexxaanaah
woo gitat sin lih gexe mari amaan way magenna.
Ummatta intaamah, «Yalli nee akah cate waam, tohumu.
Qadaalat nek yexxeereeh; cakkik tan maqaane nek teerreh.
Edde genxa ifu geennom nekkele'mmay,
edde nanim diteh addaay,
inti maleelah innah tataf inna.
Kaxxa laqo, bari yekkeh innah, nandafoofole.
Mango celeema fanat, rabe marih innah boolatne.
Ali innah garadnaah; camaamah innah iihisak nan.
YALLAW, kol bahne dambik loowo mangoh.
Tohih sabbatah qadaalat fanxa'mmay qadaalat mayanaay;
nee wadda'gidih kok qamballa'mmay, tu geenih manan.
Abne dambi nel sumaaqitaah;
qellataay umaane ninnik diggi hayna.
Kooy ni Dagelta kinnihiyyal makneeh,
koo kataye cinneeh kok nexxeere.
Sahdat elle xukkutan inna malisnaah;
edde nacsubem, hoxaay; edde yabnam, diraaba.
Tah inkih abne» 'yaanam iyyan.
Tonna-leemiik, qadaalat mayanaay;
cakkik tan maqaane baaxok teerreh.
Numma qado-laqo qellitteeh, amaanat bayeh.
Yaaminen mari mayanaay; umaanek waasiminnaan numuk amot gacen.
YALLI aham yubleeh,
qadaalat ane waam yuble waqdi faxe cineh.
Tohuk ken cata num ane waam yuble waqdi,
kaal faxe-waynaan tekke.
Tonna leemiik isi-qadaalatay maqar let,
YALLI isi gabat ken wade.
YALLI, qadaalat alil-dacayrî-birtih innah sarteeh,
wadu birti-kalabtah innah haysiteeh,
canê-gacsa sartan innah sarteeh,
bagcarra raraytoh innah haysite.
Kullim cakki-gitah gacseleeh,
sahdal baahen umaaneh sahda digaalele.
Kay naqboytit abba heen umaaneh digaalele;
xer baaxol yan mara kinni way digaalele.
Tonnal ayrô-mawqaay ayrô-culmal kulli num kaak meysitele;
kay nabnak meysitelon.
Haruurugutak ooba weeqih innah amaateleeh,
kullim duufut beya caacayih innal amaatele.
YALLI iyyaamah, «Dambik toobite marah
kalalu kee cato yakke'gidih,
wadeeni Siyon fan amaatele» iyya.
YALLI qagseh iyyaamah, «Dambik toobite mara lih haa qahdi ah kaana: inni baritto kee inni Roocaaniyya kot haa. Tonna leemiik tahak wadir ellecaboh ayro fanah, kooy ku xaylo kee keenik radu waa mara kaadu yi baritto oggolettoonuh, barsetton. Taham intam yoo YALLA» iyyah yan.

Yarusalaamey, ifi kol ifseemih sabbatah
ugutey ayroh innah ifey;
YALLIH nabna kol ifta.
Macaay inteenik, baadal dite gactaah,
baadal tan ummatta diteh addat gexxa'mmay,
ku amol YALLIH ifi ifele.
Kay nabna ku addal gacele.
Doolatwa inkih, ku ifuy maaci ifih innah urahiyyah goranah amaatele;
malikwa kaadu ku ifuh goranah amaatele.
YALLI iyyaamah: «Deraafi isik wagga haay takkem ubul!
Yakkeenimik gaaboowaanah koh fan yamaateenim matabla?
Say-xaylo kok aliilit xabba heenih beeloonuh;
kok lab-xaylo xeri'kkek amaatele.
Aham akkih ablettooh, ruffu axcetto.
Abtu wayta ruftoh xagar kok farci akkele.
Baadal tan ummatta tedderem inkih koo fanah baahele;
badak woo qaxa raaqa mari isi gadda koo fan baahele.
Kulli kaalibik koo fan amaatelon.
Miidiyan kee Qeefa rasuk mango soosá luk kol amaateloonuuh,
kok deraafit raqta baaxol too soosák amaggeleeh;
Sabâ-garik dahab kee qaydarus gaalal quukah le mari amaatele.
Too mari, anu abe kaxxa taamat yaabak, yoo fayliselon.
Keedar kee Nebayot mari illik elli haam
sadgatah ku fan baahelon.
Yoo ruffu haana'gidih, sadgatah asguudeloonuh;
anu too sadgat keenik oggoleyyo.
Tonnal yi qariy bilqa lehiyya qax-meqe bilqak kibeyyo.
Qamburreh innah gexak tamaatem macaay?
Haaddah buxa fan taduure camaama celtam macaay?
Aham xer baaxok yamaate maraakibi;
a maraakib, yi xaylo edde tan maraakibi.
Israayil doore Dageltay *kudduusuk yanih migaaqih nabnah
baahen dahab kee lakqo a maraakibih addat tan.
Tah akah abaanam, yoo ku Dagelti nabna kot heemih sabbata.
Macaay intek, allî-baaxoh mari yoo qambaalita» 'yaanam YALLI Yarusalaamak iyyah yan.
Qagisak teetik iyyaamah:
«Koo inqibeeh koo digaaleh suge'mmay,
koh liyoh an kacanu kee inni racmatta koo aybulleemih sabbatah,
allak yemeete mari ku gasoosa xisele;
ken malikwa ku taamat gacele.
Mango baaxoh malikwa kee
ken-doolatwah-duyyek-tedderem koo fan akah baahan innah,
ku gasoh afoofi bar kee laqoh fakimit gacele.
Takkay immay koh taamite wayta doolatwa bayele;
ken baaxo abuuruh raaqele.
Yi qariy taahirik yanit qax-maqaane haana'gidiiy
too qari elle yan magaalah migaq fayya haana'gidih,
Lubnaan rasuk nabam meqe coox koh baahelon.
Kot xukkutak yen marih xaylo amaatele;
koo yassakaxxeeni'gidih gommoh koh radelon.
Duma koo bursutak yen mari ku ibih gubat radeh,
‹YALLIH magaalay! Siyon magaalay!
Israayil doore Dageltay *Kudduusuk yanihiyyah magaalay›
'yaanam axcuk koo diyaarelon.
Koo maaqileenih koo yinqibeenih sugeenih,
dibuukuyitteh abur tekkeh sugte'mmay,
kaxxa magaalay qaxmeqe koo abeyyo.
Kulli way farci elle yan magaala koo abeyyo.
Doolatwa kee malikwa meqe'nnal koo dacrisele.
Too waqdi yooy YALLAH yani koo wadem aaxigetto.
Xixxibaanek koo yeyyeeqe Dagelta kinniyom aaxigetto.
Yaqkuub doore Dageltay cayla le kinniyom aaxigetto.
«Nacaas aftok, dahab koh baaheyyo;
biriita kee bocoh aftok, lakqo kee nacaas koh baaheyyo.
Xeet aftok, biriita koh baaheyyo.
Ku addal xintoh abbobtih yan mari ahak wadir kot maxukkuta.
Qadaalat kee amaanah koo xiinisa mara ken abeyyo.
Umaane sinaamat abaanam gaba kalele;
umaane ahaysa rasu kok mabayissa.
Yi wadoot reebu koh akkeleeh;
kaxxam yoo faylisetto.
Ahaysa laqo ayroh ifut faxxu waytam mantu;
bari kaadu alsah ifut faxu waam mali.
Yoo YALLI way-baruge-sinni-ifu koh akkele;
nabna ku Dageltak geetto.
Rooka gaba kok edde kalta wakti amaatele.
Yoo YALLI way baruge sinni ifu koh akkele;
ayro kee alsah ifuk fula koh ifisak sugeyyo.
Ummatta cakkik-tan-taamah taamitele;
baaxo kulli way kenim akkele.
Liyoh an qax-maqaane keenil elle tambulle'gidih,
ken bicisseeh ken daabissem yoo.
Siinik qunxa mari naba mara akkele;
siinik gaca mari qande le mara akkele.
Anu YALLA kinniyooh; edde akkeh meqe waktit,
taham inkih xayuk absiiseyyo» 'yaanam iyyah yan.

Masaakiinah yayse-xaagu warsa'gidih
YALLAY Mulki le yoo dooreh isi Roocaaniyya yot hee.
Tonna luk niya akak tiddigille mara niya haa'gidiiy
seewah been marak curri aba'gidiiy
casbit yan mara casbik ayyaaquuy
YALLI yoo dooreeh farmoh yoo ruube.
YALLI, isi mara edde wadu waa wakti kee,
isi naqboytit edde digaalu waa ayro temeetem warsa'gidih, yoo ruube.
Rookat yan mara aytikumusa'gidiiy
Siyoonul yan maray rookitahiyyah rufto kee farci acee'gidiiy
moyyat heen gombodih aftok, qaxa-le-kalabta haa'gidiiy
arkaay niyâ-digloh aftok gad kee saare ken absiisa'gidih yoo ruube.
A mari cakkit yan mara deqsiteloonuuh;
YALLIH nabna kee qaxa yaybulleeni'gidih
YALLI isih yuysubuke kaxxa cooxih innah gacelon.
Mango dabaanah abuuruh sugte baaxo xiselon.
Dumaak bayteh sugte magaalooli nammayhaak xiselon.
Allak yemeete mari siinih taamitele.
Lac siinih dacriseloonuuh, buqre siinih abqureloonuuh,
qinab elle yooboke baaxo siinih xagurelon.
YALLIH seeka siinih axceloonuh;
ni-Dageltih-taamat gace mara siinih axcelon.
Doolatwa tedderem sinim akkeleeh; wohul kaxxiinitetton.
Ahaysa wacarriy kee qaybik-radiyyak assaaqetton;
luk sugten gaddal namma afah yaduure gadda geettoonuuh, qililisetton.
Tonnal isinni baaxol assamaaqat xiinetton;
amurruqe sinni rufto geetton.
Macaay inteenik, yooy YALLAH yani qadaalat kicna.
Cado akak carrisan sadgatak tu cabaanam niqibiyo.
Liyoh an diggal inni ummattah galto gacseyyo;
baye sinni qahdi ken lih heeyyo.
Baadal tan ummattah addal, migaq le mara akkelon.
Ken yable mari YALLIH barkat gee mara kinnoonum keenik aaxigelon.
Yi rufto akak tanim YALLAAY;
yi Dagelta aaxaguk kaxxam tassa axce.
Macaay inteenik, qarus kee qibna digib sartanat akah bilqitte'nnal,
YALLI wadu-kee-qadaalat sartanat yot hee.
Baaxo elle anxaxxoyse'nnal, bustaan qiden dariyyi elle yaysubuke'nnal,
YALLAY Mulki-lehiyya ummattah inkih cakkik-tan-maqaane bahsiiseleh;
baadal tan ummatta inkih kaa faylisele.

Yarusalaamah liyo kacanuk gexxaamah yaabu waa;
Siyon waddintam fanah tibba maxcaay,
is geyta cakkik-tan-maqaane, bar ursan girah innah, urtam fanah maffoofa.
Yarusalaamey, baadal tan ummatta cakkik-tan-maqaane koo geyah ablelon;
malikwa ku nabna ablele.
YALLI qusba migaq koh ayyaaqeleeh; too migaaqal koo aaxigelon.
Atu YALLIH garil malik-kalabtay qaxmeqehiyyah innah gacetto;
ku Dagelti gabat yabbixe kalabtah innah gacetto.
Ahak wadir maaqilen magaala kok m'iyyan;
ku rasuk abuuruh raaqe rasu 'yaanam m'iyyan.
Ku migaq «Yalli ruffu akak iyya magaala» deqsitele;
ku rasih migaq «Meqe rihimih rihimte barra» deqsitele.
Macaay intek, YALLI isih baqli bis koh aallele.
Furrayni baxuwwa isim elle aba'nnal, Yallay koo xise koo isim abele.
Qarus qibnah yassalleh gide, ku Dagelti koh assaallele.
Yarusalaamey, ku gasoh afal koo dacrissa mara koh hee.
Oson bar kee laqoh tibba m'iyyan.
YALLI cule xagana YALLA kassisa maraw, aadayi mahaytaanay
YALLI Yarusalaam daabissa haah
addunyal faylisan magaala tet abam fanah
aadayi kaa mahaytan.
YALLI kaxxa xagana cule;
woo xagna isi qandet duudusele.
Iyyeemih: «Ahak wadir isin tubquren daro
naqboytit-gadda siinik matakka.
Allî-baaxoh-mari sin kamriy qinabak bicisseeni mayaaquba.
Takkay immay siiniy a daro qiddaay orbissa heehiyya
tet gaqambo akmeleeh, YALLA faylisele.
Qinabak bicsen kamri taaqabu waytam, siiniy
qinab caxah amo wagitak sugeeh tet xaylo gaaboysehiyya.
Elle taaqaboonu waytaanam, yi qariy taahirik yanihiyyah daarata» 'yaanamal xagna siinih cule.
Magaalah afoofik eweqa;
magaala fan yaduure marah gita bicisa.
Gita nagay bicisaay xeet akak kala.
Asta-yakku-waa-qalam baadal-tan-ummattah haysita.
Macaay inteenik, YALLI baadal tan ummatak inkih iyyeemih;
«Siyoonuk, ‹Ubuley, koo wadu waa num yamaateh yan› inxica.
‹Isi galto luk yamaate.
Isi-ummatay isih wade, gabat luk yamaateh yan›
'yaanam axcuk teetik inxica» iyye.
Too mari migaaqah, «Yallih ummattay *taahirik tani» deqsitelon.
Tonnah kaadu, «YALLI wade ummatta» deqsitelon.
Siyon-magaala, «Yalli faxa magaala» deqsiteleeh,
«Yalli ahak sarra cabe sinni magaala» deqsitele.

Edom-rasuk Bosrâ-magaalak tamaatem iyyay? A qajaaqibih yan sartanay xarbat qassoowehiyyat gacteh, fooca fan annah nabna kee kaxxa qande luk tamaatem iyyaay?
«Tah, yooy sahda waduh qande leeh, qadaalat luk yaabak yamaatehiyya kinni.»
«Hay, atu sartanah, qinabak-kamri-bicsa-mari, woo kamri bicsa'gidih qinabat yaaqite waqdi, xarbat qassoowe sarih innah yan sartanat macah gacte?»
«Amah, ummattat inkih qinab xayloh innah eeqete. Toh, innih dibuk abe'kkal, baadal tan ummattak inkih, num yo'lih maabinna. Enneeqebbe waqdi keenit eeqeteeh, ken qabal sara yok bayseh.
Macaay inteenik, yi marih naqboytit edde digaaleh meqe ayro temeeteh 'yaanamal gaba kaleeh; anu wade marih wakti yemeeteh yan.
Wagteh immay, ahamal yoo cata mari ane waam uble waqdi, yol hagga tekke. Tonna leemiik yi naqbi maqar yot heeh, inni gabat iisa innih orbise.
Bagcarrite waqdi inkih tan doolatwat eeqeteh ken askirise. Qabala keenik baaxok bagul caxe» iyye.
YALLIH kacanuy amurruqe waat walalu waa.
YALLI neh abeemiy fayla kaa akah taguude warseyyo.
Israayil ummattah kaxxa maqaane abe.
Toh akah abem, isi racmatta kee amurruqe sinni kacanih sabbata.
YALLI, «Oson yi maraay; yi xayloy yoo make wayta kinnon» iyyeeh,
tonna leemiik ken wadeena yekke.
Ken taqabi kaa taqbiseeh,
tonna leemiik luk suggu 'yen gadaamak ken yeyyeeqe.
Ken waddem, malayka hinna YALLA ikkala.
Keenih le kacanu kee isih le xuwaawak gexxaamah, ken cate.
Dumî dabaanal kulli way amo keenik wagitak suge.
Keenih tu gactek, kay yab cineeniih
kay Roocaaniyyay *kudduusuk tanihiyya qaadiseenih.
Tonna leemiik YALLI naqboyta keenik yekkeeh,
isih qeebi keenit abe.
Too waqdi dumî-daban kassa heeh; Muusa kee isi mara kassa hee.
YALLAY isi ummatta kee ken loyna badak cateh yenehiyya mankel yan?
YALLAY isi Roocaaniyya ken gudel heeh yenehiyya mankel yan?
YALLI dumah isi gabay nabna kee qande let Muusâ-gabat mangom absiiseh,
ken foocal baye sinni migaq akah geya'nnah, bad namma ikkel kure'mmay,
a saaku usuk mankel yan?
YALLAY adda le badak gudek ken tabse mankel yan?
Too marak-ibi, faras-ibak kaxxih maqar le ibay andufulle waahiyyak ten.
Saq qayso le ikke elle beyan innal,
YALLIH *Roocaaniyya isi mara elle yaffoofen ikke beyte.
Tonnal, YALLAW, isi marak foocat gacca 'teh beyak
isi migaaqat nabna hayte.
YALLAW, qaraanay taahiriino kee nabna luk elle tanihiyyak, nee fan wagit.
YALLAW, nee waduh luk ten fayxi manke kok gexxe?
Nee catuh luk ten qande maca tekke?
Neh luk ten kacanu kee xuwaw maca yekke?
Nee mamaaqilin.
Ni abba koo.
Ni kaxxa abbobti Abraahim kee Israayil nee maaxaginna.
Takkay immay YALLAW, ni abbay kulli way nee wada kinnito.
Ku gitak nee hoxissam macaay?
Ku yab aabbe sinni maray darre kot caba nee akah abtem macaay?
Ku naqoosa kinninok, nel uduur;
ku mara kinninok, nel uduur.
Dago waktih gide ku mari ku aracay taahirik yani luk sugeeni'mmay,
ni naqboytit awayih ibak too aracay koo elle yaqbudeenit yeeqeten.
Mango waktih, atu amoyta akak suge wayte marih inna gacne.
Ku migaaqal muggaaqise waan mara nekke.

YALLAW, qaran boohisseh nel macah oobe waytaah?
Qaleeli koo yable way meysih axaxitele.
Gira boco elle urussa'nnah, too girah bagul lee akah facta'nnah
amaay qandek litom isi naqboytit uybulluyaay;
baadal tan ummatta ku foocal akah axaxitta innah keenik ab.
Nanu cubak suge wayne taamay sahda akak cunxitta
abte saaku lito.
Too saaku nel obteeh; qaleeli koo yubleh, cunxoh axaxite.
Dumî dabaanaak akke fanah, ku innah yan Dageltay
kaal kibaal hee marah a xaqan le cato abahiyya
tubleeh toobbem matan.
Cakkik tan taamah ruffa luk taamita maray
koo kasitak ku gita kataatak xiinahiyya oggoltah.
Atu nee niqibuk sugteeh, nanu kaadu dambit bisoh gexak genxe.
Dumî dabaanak xabba haanamaay akke fanah,
ku naqbi yanim aaxagih, dambit asak sugnek, mannal waddinna?
Nakkeemik caraamuk yan mara nekke.
Abba hayna meqe taama nek inkih,
abicih tan saroh innah tan.
Abnah nan dambik gexxaamah
laqaymumma 'yeh kafe ayyuufay caacayat gexah gidek nan.
Dooqa abeh kol yaduure num mayanaay,
catoh ku fanah yamaate num mayana.
Nek tomboqorreeh nanu abne dambih gabat nee bayisse.
Takkay immay YALLAW, atu nek abba kinnito.
Nanu kallaay; atu kallak buuti bicsa numih bis lito;
nakkeemik ku gabah taama kinnino.
YALLAW, kaxxam nee manqabinaay
ni dambil faxe way nee makatayin.
Nakkeemik ku ummatta kinninok, neh racmat.
Ku magaalooliy taahirik tenehiyya Siyon agantah haanah raqte.
Yarusalaam sahda elle deedalta abur tekke.
Ni Qibaadah-Qariy taahirik yeneeh qax-muquk yeney
ni kaxxa abbobti koo elle aqbuduk tenehiyyat gira ruuben.
Kicinuk sugga inne arooca inkih abuuruh raqte.
Hay, YALLAW, tah inkih net akkih tibba intaa?
YALLAW, tu neh axce'kal, duude waynam nel maay oobissaa?

«Yoo fanah wagte waa marah
inni aybulluyuh bical en.
Yoo gorrise waak yen mari
yoo geeh; keenih anu umbulleeh.
Yi migaq ugse waa ummattak,
‹Ah yooy, ah yoo› 'yaanam exce.
Umaanek aduure cinaah
uma-taamak aduure waah
uma-gitat gexa maray
deedal kee dirab kataatah,
inkih tan ayroy dudda le
‹Yol ama› axcuk namma gaba
keenih fidseh ‹Yol ama› exce.
Too mari niqibyom abah
fiiruk geerah ahat asaah
foocal yok tohumut asa.
Bustaan addal sadgat aban;
daaduruk xisen aracal
qibaadah qerto ruubaanah.
Inkih tan ayroy dudda le
‹Yol ama› axcuk namma gaba
keenih fidseh, ‹Yol ama› exce.
Bar gablah addat xiinaanaah;
kabaarah amol dooqa aban.
Ceray cado adoobitaanaah;
nadaasa leh yan marákak
yaaquben; 'kak adoobitan.
Inkih tan ayroy dudda le
‹Yol ama› axcuk namma gaba
keenih fidseh, ‹Yol ama› exce.
‹Nanu taahirik nan› iyyan.
‹Ummatey, nel maamaatina;
nadaasat nee mabaysina›
axcuk aki marak baxsan.
Too mari inkih yol sakkik yan.
Sucummeeta suruy yol lon.
Inkih tan ayroy dudda le
yot naqabu culusaanah.
«Ken umaane yi garil tan;
yi foocal tan; maktuubuk tan.
Anu ahak, way tibba maxca.
Ken abtol ken digaaleyyo.
Keenih taguude digaalah
digaale ken liyom digga.
Anu siinik axcem liyo:
‹Sin kaxxa abbobtih dambi kee
isinnih edde assen dambih
anu digaaleyyom siini.
Tohuk sabab yoo esserteenik,
qaleela kee koomam amol
cado akak carrisan sadgat
abeenih yoo xaafak sugen.
Duyyeeyah qibaada elle aben.
Tonna leemiik tohuk gexak
oson edde asen umaane
tohul taguude digaalah
digaale ken liyom digga› »
'yaanam axcuk YALLI yaabe.
«Meqe lee le qinab-xaylo,
qinab-xaylo fanat geenik,
baaxot num qidam mafaxa.
Qinab xaylo yaxmuumeenih
leeh aftoh sahda taaqube.
Yi mari yol too gideh yan;
yi naqoosa too bis yol le.
Baaxot inkih ken maqida;
inni naqoosa mabaysa.
Yaqkuubuk rade yi marat,
Yuudâ-kedok rade marat
niqmat heeyyo; xaylo aceeyyo.
Qaleela mango yi rasu
ikoytah keenih aceeyyo.
Inni maray innih doore
dabqih too rasul hee liyo.
Yi naqoosa elle sugele.
Yol xayyoowam faxa marah,
‹Gadaama› deqsitta golo
lac nookisa arac akkele.
Saron migaaqah le booxa
saq yaloole arac akkele»
'yaanam axcuk YALLI yaabe.
«Toh hinna'mmay raaqe maraw!
Yoo hawweeneeh cine maraw!
Yi qaley taahirik tani
hawwenna 'yeeh burte maraw!
‹Nasiib› akak iyyan duyyeh
meqe maaqo yecee maraw!
‹Ellecabo› akak iyyan duyyeh
qinab-kamri yecee maraw,
siinik excem tabbeenimi!
Sin ellecabo tah teeti:
Uma rabay ableh uma
rabettoonum raq lem hinna.
Sugdi-gadda sin abeyyo;
tamah siinil baahu waama.
Taham siinil 'kah baahu waam,
siinih seeceeh yok cinteeniih
sin lih yaabeh aabbe cinten.
Yok foocal umaanet assen;
yi yab cinteenih uf inten.
Anu faxe waa gitittet
gexxeenih tohum dooritten»
'yaanam siinik iyye YALLI.
YALLAY Mulki le tah yubleeh
too way tannah siinik iyya.
«Yi naqoosa maqululta;
faxeenim maaqok akmelon;
siinih gactek qululetton.
Yi naqoosay yoh taamitta
leê-waytih mabakaaritta;
siinih gactek bakaaretton.
Yoh taamitta yi naqoosa
ruffa axcele, tassa axcele;
siinih gactek gamoometton;
wacarriyih gamoometton.
Yi naqoosa africele;
qililo kee gad abelon.
Siinih gactek boogisetton;
niya addigille siinik le;
boogisetton; weeqe liton.
Anu dooreeh meexe mari,
‹Umaaney woo marat tekke
siinit takkay› 'yaanam axcuk
ceelalloh sin haysitelon.
Yoo YALLAY Mulki lehiyya
sin qideyyooh, sin seleyyo.
Yi naqoosay yoo takdumek
migaq keenik korse liyo.
Addunyal faxinnaan ikkel,
dooqa sinaamah aba num,
dooqa yi migaaqal abak,
‹Digga leh numma le Goyti
barkat siinit haay› axcele.
Xiiba-aba-num akkel yenek,
digga le Goyti-migaaqal
xiibitele, xiibita way.
Dumah siinit tekke umaane
aakeri hawwensimele.
Akke wayteh innah heeyyo»
'yaanam iyye YALLI yaabe.
«Kakka hayisaay, oobbeya!
Qusba qaran xisam faxa;
qusba baaxo aklukem faxa.
Ahak duma tekkeh sugtem
makasan; cubbit tet mahan.
Ahaysa hawwentimele.
Toh aaxaguk ruffa 'xica;
daayiman isin kulli way
tassa 'xicay qililisa.
*Yarsalaam kaadu xiseyyo;
farcat le magaala akkele.
Tet maray tet addal yani
africuk africiseyyo.
Yarsalaam akcine liyo;
inni marat ruffa axceyyo.
Tahaysa weeqi mayakka;
tet addal booge matakka;
matantabbaay num mayabba.
«*Yarsalaamal addal tahaysa
urri xaylo matambaxa;
macabaaritan maraban.
Idoolite'kal raba num
ahaysa teetil magaca.
Qumri akak bool gufe numuk,
‹Atu qunxa numu› axcelon.
Immay dambi baahe numuy
qumrik bool liggida suge
kaal Yallih-abaaro oobele.
Meqe qarwa xissitelon;
dabaaqah elle gacelon.
Qinab coox aysubukelon;
xaylo akak attakammelon.
Oson isinnih xisen qarwa
sinam im keenik matakka.
Isinnih yubquren darooy
yuysubuken caxah xaylo
sinam im keenik matakka.
Sinam nagri keenik mahaa.
Qumri keenik caxah innah,
waareleeh keenik sugele.
Anu faxeeh doore mari,
edde taamitak suggu 'yem
akmelon; adoobitelon;
edde ruffa axcuk sugelon.
Cawal keenik mafoyyaata;
abeenim foyya matakka.
Macabaaritta, ken xaylo;
anu barkat keenit heeyyo.
Ken samad barkattoyseyyo.
Dooqa kee kallacit anih
faxeenim keenih abeyyo.
Wakri anaqtu waklisele;
lubak maaqoh qayso akmele.
Awur innah qayso akmele.
Hay, abeesa numut m'artaay,
dibuk akmelem bullaaqe.
Yi qaley taahirik tanil
tet amol faxinnaan ikkel
biyaakissam mageytinta;
ahaysa umaane mayablan»
'yaanam iyya YALLI.

YALLI iyyaamah, «Qaran yok daffeyna korsi. Baaxo yok ibih mattaaqatta. Hay tonnal, elle gaca'gidih yoh xissoonu waytaanam, mannah yan qariy? Anu elle affoofu waa arac, mannah yan aracay?
Ahim inkih anu innih gineeh, tonnal tekke. Takkay immay anu kiciyyom, rammitaah dambik toobita maray anu excem yok meysitak oggolahiyya.
«Sahda isih faxxem abbaasitta. Sadgatah saq qidaanam kee sahda qidaanam keenil inki gide. Anaqtu qidaanam kee kuti filla yaggileenimiiy, daro sadgatah baahaanam kee ceray qabala sadgatah caxaanam keenil inki gide. Qaydarus qeerisaanam kee, deedaltam yalla 'yeenih yaqbudeenim keenil inki gide. Yalla umâ-yabulih yan gital yaqbudeeniih, tohut ruffa iyyan.
Tonna leemiik anu innih ken digaalam dooriteeh, akak meysitaanam keenil oobiseyyo. Macaay inteenik, anu keenih abe seeco yok maabbinnoonuuy, edde yaabe yab yok mankacsinnon. Yi yab cinaanam kee uma-taamat asaanam dooriten» iyyah yan.
YALLI iyyem kaak meysitak oggola maraw, YALLI siinik iyyam ankacisa. Siinik iyyaamah: «Isin imaan yol litoonumih sabbatah, sin marak garab sin yanqibeeh, agle siinik cina. Siinil anqaaseenih, ‹Siiniy yafrice nable'gidih, YALLI isi nabna yuybulleeh sin catay› siinik iyyan. Takkay immay oson isinnih qaybit radelon» 'yaanam iyyah yan.
Kee ummatey ankacisa! Woo magaalah addal taabben xongolo ankacisa! Yallih Qibaadah Qarih addak radda xongolo ankacisa! YALLIH xongoloy isi naqboytit edde digaala'gidih ruubehiyya ankacisa!
YALLI iyyaamah, «Yi magaala, lacaw sinnim garciik baxa xalta barrah gide. Annah tanim akkih yubleeh yoobbe num maay yan? Doolat inki ayroh addat tekke saaku maay le? Takkay immay Siyon-magaala lacaw sinni xaylo xalte.
Hay, anu inni marak ubkah xayyowwa 'yan waqdi, maabukina keenik axceyyom maay takkalen? Yooy kullim yuysubukehiyya, xalay cineyyom maay takkalen? 'yaanam intam yoo sin Dagelta kinni» iyyah yan.
Yarusalaam magaala kicna maraw, tet lih ifrica. Tet rufto sin rufto takkay. Teetih qaadak suge maraw, taway tet lih ifrica.
Inah-angu-yaaxe-awki, inah-anguh-canat ruffu akah iyya'nnah, isin kaadu is leh tan baxaaxinnat ruffu axcetton.
Macaay inteenik, YALLI iyyaamah, «Ambaxe sinni amaanah Siyoonut xiiniseyyooh; doolatwa elli hayta gaddaliino, kafe sinni weeqaytih innah, teetil caxitele. Isin, ina gurumbal qarissa baxay kacni intit tablehiyyah bis alletton.
Ina baxa elle aytikumussa'nnal, anu kaadu Yarusalaam addal sin aytikumuseyyo» iyyah yan.
Aham akkih tablen waqdi ruffu axcetton. Qande kee qaafiyat akak geetton. Hay tonnal, YALLI isi naqoosa cataah naqboytit naqabu yaybulleem, kulli num aaxigele.
Macaay inteenik, YALLI girah innal amaatele. Kay gaariira qaana fuluk haak tamaate. Niqba mara kaxxa bagcarrat edde digaala'gidih, YALLI gira gabat luk amaatele.
Addunyal eneyya iyya mara gira kee seefit digaalele. Mango mara keenik qidele.
YALLI iyyaamah, «Isinni taahirroysak, taahiri akak iyyan bustaanih addat Yallih aftok duyye yaqbude marih ellecabo xayih. Oson keenik gudel yan num katayak, ceray-cado kee ikiqyô-cadooy, tonnah kaadu, aaminnaan maaqo yakmen. Sittat finqitelon.
«Anu sinam baguh tacsubem kee ken taama digga haa. Taway, baaxol enna 'ta ummatta inkih gaaboysu waa ayro xayih. Oson gaaboowan saaku, yi nabna takke gide ablelon.
Ken fanat asta hee liyo. Garabak teena keenik wadeyyooh, yi migaaqaay yi nabna kee yi qande elle aaxige waan baaxooxay kulli kabu geytintahiyya fan ken ruubeyyo. Ken ruubu waam, Isbaaniyaay Liibiya kee Liidiyah baaxo. Liidiyah mari nagay gaysê-baxa sahdat elli haa inna yaaxige mara kinni. Wohuk kalah ken ruubu waam, Giriik kee Tuubal kee xer baaxoy baddaafal tanihiyya. Oson yi nabna ta marih addal baxxaqiselon.
Baadal tan ummatak sin tooboko inkih, mattacoh yoh baahelon. Gaariiy faarisiiy bakil kee gaalal hayya ken heenih, Yarusalaamal tan yi qaley taahirik tani ken baahelon. Israayil mari taahirik-yan-kafaqat sadgatah daro yi Qibaadah-Qari elle baahan innal, ken baahelon.
Keenik garab seeka kee yi Qibaadah-Qarih-taamat yan mara abeyyo» 'yaanam iyya YALLI.
«Qusba qaran kee baaxoy away abu waahiyya yi foocal digga luk elle tani'nnal, sin migaq kee siinik radu waa mari yi foocal digga baahele.
Alsi elle bilinnaanimil aban qiid kee, kulli sabtih aban qiidih, sinam inkih Yarusalaamal yoo taqbude'gidih amaatele» 'yaanam iyya YALLI.
Qagseh, «Yamaatoonu waan saaku, yi yab cine marih raysa ablelon. Ken xagar takme xaariya, rabta xaariya hinnaay; ken takme gira mabarugta. Ken raysi ableh uma innah gacele» iyye.

A kitaabal tanim, Benyam rasuk Qanatot deqsitta magaalal dabqah yen Ermiyaas edde yaabe yaaba. Ermiyaas-abba sek Cilkiyya deqsita numuk ten. Too num dabqah elle yenem kaadu, seeka elle sugte Qanatot magaalak ten.
Amón-Yoosiyaahu Yuudâ-rasul malik edde yekke taban kee sidochaytô sanatat, YALLIH qangara Ermiyaasal obteeh;
kaadu Yoosiyaahu baxi Yahoyaakim malik edde yekke saakuk xabba haanamaay, Yoosiyaahû-Xidkiya malik edde yekke saakuk taban kee inikhaytoh sanat tikka 'yam fanah, YALLI mango adda isi qangara kaal oobisak suge. Too sanatak konoyhaytoh alsat Yarusalaam-magaalal suggu 'ye mara seewah marin baaxo fan been.
Ermiyaas iyyeemih, «YALLIH qangara yol obteeh yok iyyemii,
‹Rooci kot hayyaay koo uysubukka haamak dumal elle,
koo eexegeeh koo dooreh sugeeh;
baadal tan ummattah yi qangara warissa'gidiiy, nabi takke'gidih,
ummat addak a taamah yaguude num koo abe› yok iyye» iyye.
«Too waqdi anu Yallak exceemih, ‹YALLAW, Mulki le Dageltaw, anu innih qunxa num kinniyooh, elle yaaba'nna maaxiga› exce.
Takkay immay YALLI yok iyyeemih,
‹Qunxa num kinniyo 'yaanam maxcinay,
koo elle ruuba mara fan gexettooh;
anu kok axcem keenih warsetto.
Anu koo cata'gidih ko'lih aniih; num kot baaham mali.
Tah intam yoo YALLA'mmay, keenik mameysitin›
'yaanam yok iyye.
Sarrak YALLI gaba yi fanah ruubeeh, feerah sokto yok xage. Too waqdi yok iyyeemih,
‹Edde yabtu wayta yab afat kok haah an.
Ummatta kee doolat ragidik edde siibtaah
deerik afah ken edde korissaah edde ken bayissaah
edde ken xise kee buxux keenik edde daabise takke qande
kot heeh ani'mmay a saaku tama yab yok raaqis› yok iyye» 'yaanam iyye.
Ermiyaas qagseeh kaadu iyyeemih, «YALLIH qangara yol obteeh, ‹Ermiyaasow, taway tablem yoh warisey› 'yok iyye.
Too waqdi excemii, ‹Taway ablem saakad
Too waqdi YALLI yok iyyeemih, ‹Numma kok. Anu kaadu edde yaabe yab numma elle yakke innih cubbusiyyat
Sarrak kaadu YALLIH qangara yol obteeh yok iyyemii, ‹Away kaadu maca table?› yok iyye.
Too waqdi kaadu exceemih, ‹Laqa buuti yoh yambulle. Too buuti kilbat le kabuk nee fan qeegah ableh an› exce.
Too waqdi YALLI yok iyyeemih, ‹Umaane kilbat le kabuk a baaxol yan maral facak amaatele.
Macaay intek, kiblat le kabut raqta doolatwah seeco abeh aniih; too doolatwah amoytit a baaxo amaatele. Yarusalaam magaalak culmeynal dardaarelon. Yarusalaam magaalat maroh tan gasoosah dariifa kee Yuudâ-magaaloolit inkih qeebi abelon› 'yaanam yok iyye.
Qagissa heeh yok iyyemii, ‹Yi mari umaanet asa. Yoo cabba heenih yalla axcuk yaqbudeenimih qaydarus ruubaanaah; isinni gabak bicsen duyyeh qibaadat gacen. Tohuk gexxaamah ken digaaleyyo.
Tonna'mmay taway ugutay, anu kok axcu waam keenih warissa'gidih bical gac. Keenik mameysitin. Keenik meysitta intek, ken foocal kaxxa cunxoh akak cunxittam kot ruubeyyo.
Yuudâ-malik kee doolat-abbobti kee seekaay, a baaxol yan mara inkih, naqboytit kok akkelon. Takkay immay keenit edde koysitta dudda koh aceeyyo. Ta saakuu, maro edde tan magaalay naqboyti cule waa kee, birtak aben qamidduy addigille waa kee nacaasak yan birtak xisen gasoy xaggiime wayta, koo abeh ani'kkal, num tu kol mabaaha. Faxe qeebi kot abaanamah, anu ko'lih ani'kkal, kot baahaanam malon› 'yaanam YALLI yok iyye» iyye.

YALLIH qangara kaadu yol obteeh yok iyyemii,
« ‹Away kol ruuba farmo Yarusalaam-magaala gexxa 'xicay ummat elle tani'kkel keenih waris› yok iyye. Sarrak too farmo yoh warseeh yok iyyemii,
‹Bar qunxuk tenen saaku, imaanak yol luk teneenih gide siinik aaxigeeh,
qibna baqalah kacanuh tassalle inna, yoh assalluk tenen.
Bacarih tan baaxoy tu elle aabuke waytahiyyal
foocat siinik gacca exceh sin elle beyaamal
yoo macininnitoonuy yoo katayak sugten.
Woo saaku, Israayil maraw, yi marak sugteeniih,
yok sah taaxigeenim luk masuginniton.
Tonna leemiik taahirik yan marah sugten.
Siinil umam baahinnaan maral
biyak kee dalka ruubak suge.
Tah siinik intam yoo YALLA› yok iyye».
Ermiyaas ummatak iyyeemih,
«Yaqkuubuk radeeh Israayilih yooboke maraw,
YALLIH qangara ankacisa!
YALLI siinik iyyam ah teetik, oobbeya.
Sin kaxxa abbobti yot geyteemiy makot akah gexak sugeeni
macaay? Maca keenil baahe?
Gabak bicsen duyye yaqbudeenim taamah haysiten.
Tu xiqe-sinni-duyyeh qibaadat gaceeniih
tu xiqe-sinni-mara isinni aben.
‹Masrik addak nee eyyeqqa heeh
goloola kee bacarih tan baaxoy
num sinniih lac sinniih gibdaabina leeh
bakarroytah tanihiyyak addak
isih foocat nek gacca 'yeh nee baahe Dagelti maca abeh?› maxacinnon.
Yoo hawweeneeniih caagid yot mallinnon.
Tokkeek niqmatah tan baaxoy
kudaar kee buqre elle aboonu waanahiyya fan ken baahe.
Takkay immay yi baaxoy siinih eceehiyya caraamu yok abten.
Baaxo yok wasak abten.
Seeka, ‹YALLI maca abeh?› maxacinna.
Anu ruube xinto barsa mari yoo aaxige cineh.
Baaxoh-abbobti anu niqibyo taamat asen.
Oson nabuwwah luk sugen mari yaabe kaa tekkek,
‹Baqal woh iyye; ah iyye› 'yaanam keenik axcuk,
isinnih kaadu tu xiqe sinni duyyey gabak bicseenihiyyah qibaadat gacen.
«Tonna'mmay a saaku kaadu siinik waam liyo.
Ta saaku sin kee sin xayloh xaylok malkitam liyo.
Tah intam yoo YALLA.
Ayrô-culmal yan Kobros deqsita rasu fan gexay;
ayrô-mawqal tan Keedar deqsitta baaxo fan gexa.
Wokkel yan mari abam abletton.
Too mari isin abteenih taniinim abeh masuga.
Too mari dumaak yalla 'yeenih aqbuduk sugen duyyey
isinni gabak bicseenihiyyal uxih yaamineeniih, akak makorsitinnon.
Isin yi maraw, siinih tu gactek yooy
naba Dagelta kinnihiyya cabba hayteenih
tu xiqe sinniimih qibaadat gacten.
Qaraanow, tah atu xiqta umaane hinnak,
hagga inxicaay axaxit.
Macaay inteenik, yi mari namma dambit aseh yan.
Yooy banaadantu bakaarak waddaah
sila le lee bisu lehiyya cabba heenih
lee addal akak salale wayta dorwah dagot gacen.
Tah intam yoo YALLA.
«Israayil-xayloy, naqoosak mananniton.
Naqoosâ-samad luk manannitoonu'mmay,
sinam admoh akah gexxa naqoosa tekken.
Sinam lubooka siinil akah tekkem maay taaxigen?
Baaxo siinik abur aben.
Dabaaqah elle sugten magaalooli siinik carariseeniih
tu elle ane wayta baaxoy haanah tani siinik aben.
Moof kee Tacfanhis
moyyak gude siinik molla heeniih
sinam qangaasal sin aben.
Israayil xayloy ta axxul le umaane siinit akah tekkem,
yooy sin Dageltah yaniih gita sin beyak sugehiyya cabteenimih sabbata.
Tamah isinnih isinnil bahten umaane.
Taway Masri fan gexxaanam maca siinih xiqelem siinit celta?
Masri mara lih bica akah abteenim, Niil weeqaytuk taaqubeeni'gidi maay kinni?
Assuuriyah rasu akah gexxaanam faxxaanam macaay?
Assuuriyah mara lih bica akah abteenim, Furaat weeqaytih lee taaqubeeni'gidi maay kinni?
Toh kaadu siinih xiqtam mali.
Abten-umaane siinil aduurele.
Yoo hawweenak abak sugten dambi sin abbixele.
Yooy sin Dagelta kinnihiyya maaqiltaanaah
imaan yol hee waytaanam,
biyaakak leh gide baritettoonuuh aaxigetton.
Tah intam yoo YALLAY Dagelta kinnih, Nabaamak Nabahiyya.
«Israayil ummatey, yi yab dumaak cinten.
Yi amri cinteeniih, ‹Koo manaqbuda› inten.
Too waqdi qaleelah amo kee kaxxa cooxih gubal,
niqmat neh baahele akak intan duyye qibaadat gacak, dalwa abten.
Nabam meqe caxay kulsa le qinab akak yaabukeh innah,
dooren maray kulsa lehiyya sin abe'mmay,
a saaku qamal akak yoome maray yi yab oggole waahiyya tekken.
Edde asseenih tanin dambik faxeemit kaqaltan way mataahirrowtan.
Abten dambih wasak, faxe saabunut kaqaltaanamah, sin macaba.
Abten dambih nadaysa uxih yi garil tan.
Tahat yabtam yoo YALLAY mulki lehiyya.
« ‹Away nadaysa leemit maasinnino› elle intaanam mannaay?
‹Baqal deqsitta rooci sinni duyye maqbudinnino› mannal intan?
Goloh addal abten dambi isinnik maay taaxigen? Taaxigeenih.
Abtaanam isinnik maay tablen? Tableenih.
Maatah tan ala tekken.
Alá rakub isil radaamih fayxih xobbaaqak teneek ecella 'ta way nokka 'ta.
Sarrak rakub teetil radam faxaamah kaa mataqbissay qaadilih nokka kaah inta.
‹Israayil ummatey, Yalla akke sinni duyye taqbudeeni'gidih ib-qassih magexina.
Katla isinnik foyyah makafsina› 'yaanam siinik exce'mmay
isin, ‹Aleeyyah, ahaysa manaduura.
Marin mari yaqbudem naqbudem kicinnoh, akak maraqna› 'yaanam inten.
«Anu siinik axceemih:
Garqi, garqot kaa yabbixen waqdi, qaybit elle rada'nnal,
Israayil maraw, isin kaadu takkeenimik qaybit radetton.
Sin kee sin malikiiy sin doolatak kaxxa mara kee
sin seekaay sin nabuwwa inkih qaybit radele.
Yoo fan tafkuneenimik, darre yot cabteeniih,
caxak, ‹Ni-ina› intaanaah, xaak, ‹Ni-abba› intan.
Takkay immay gibdaabini siinit yakke waqdi,
‹Yallaw, nel uduuray nee wad›, yok intan.
Anu siinik axceemih:
Yalla akak intan duyyey isinni gabak bicisseenihiyya ankel tan?
Ta duyyey yalla akak intaanahiyya mangah sin magaaloolik madagok,
gadaamittaanaah caalat siinil uma waqdi,
sin akah cate waytam macaay?
Sin edde wadan dudda maay lon?
YALLI Israayilik iyyaamah:
«Yi yab cina mara tekkeenih taniiniih,
weeqah yok litoonum macaay?
Duma sin mara digaaleh immay too digaalat maaduurinnon.
Umaanek sin gacsam faxeh immay taduuroonu cinteenih.
Sin fan ruube nabuwwal, qansaritta lubooka tekkeeniih
seefit sella ken hayten.
«Siinik axcem yok toobbeenik sin esseru waak ankacisay!
Anu bacarih tan baaxoy num bakaarak elle waddiime waa, siinil ekkem maa saakuu?
Ditey baaxo akah able waytaanahiyya siinil ekkem maa saakuu?
‹Ahaysa currik yan mara kinninooh; ninnih fanxem abenno ikkal,
ku fanah manamaata› 'yaanam akah intaanam macaay?
Sugay, qibna fillí-bila hawwentaa?
Qad-qari-qibna teetih baahen bila cabba hayteh qad-qari orobtaa?
Moorobtam kulli num yaaxige tiya.
Yi maraw, isin hay loowo akak igmon ayroorah gide yoo hawwenten.
Gabak bicisseenih taqbuden duyye kaxxam kicinton.
Sayyok inkih qamal umaaneh lafitta inta barra kinni way uma-taamah sin meelelta.
Xagarat liton sartan tu-maleela kee
umaane sinni marih qabalat isinnik bayisseenim matablan.
Masaakiina akke waytek, umeynitil bahtaanam manton.
Tonna'mmay ta axxul le umaanet taniiniih,
‹Umaane mabna; Yalli nee maniqba› 'yaanam intan.
Abten dambi yengedde mara kinnitoonuuh;
tohuk gexxaamah sin akah digaaleyyo.
Cubbuse wayti kee baaqid sinnak gexxaamah, edde sugten caalat korisseenih.
Assuuriyah mari sin akah wacarroyse innah,
Masri mari kaadu sin wacarroysele.
Masri addak wacarriyih gamoomak awqetton.
Anu isin elle teemenen mara siinik cineh.
Tonnal oson siinih tu xiqe waa mara akkelon» 'yaanam YALLI siinik iyya.

YALLI siinik iyyamaa, «Num gennaaqoytay cabehiyyay marin mari elle digibehiyyal wadir elle digbam maay duuda? Toh bictam hinnaay,
Qaleelah amo wagga haytan waqdi ta qaleelah amok
isin xiiqareh-xiinah innah uma-taama elle abe waytan arac maay yan? Mayan.
Qarabtoyti bacarih tan baaxol duyye bukkusa'gidih,
safarat yan marih mamaata elle assexeeruk suga innal,
isin kaadu dalwah abittoh assexeeruk sugtan.
Uma-taamat baaxo nadaasa abten.
Tohuk gexxaamah dabaybah rob baaxol radu cineh.
Sugum kaadu maradinnay baaxo kafteh.
Caalat siinik xiiqareh-xiinah caalatih bis le'mmay
tohuh edde mawacarriytan.
A saaku hay, ‹Yallaw, ni abba kooy;
akkeey qunxaane nee kicintoh› 'yaanam yok intan.
‹Yalli kulli saaku net mabagcarrita.
Ahaysa nee mayanqiba› intan. Afak toh intaana'mmay,
tohuh, aaminnaan taamah abittok maraaqinniton»
'yaanam siinik iyya.
Ermiyaas kaadu qagteh keenik iyyeemih, «Yoosiyaahu malikih yen saaku YALLI yok iyyemii, ‹Imaan maleelah yan Israayil mari abem tublem hinna? Yoo cabba heenih, qaleeli amo kee silal le cooxih gubal, xiiqareh-xiina abe wayta uma taama aben.
Too uma-taamak lakal, yol aduureloonum akkaluk suge'mmay, yol maaduurinnon. Yuudâ-mari, anu Israayil mara xiiriyeeh; innik ken eyxeerem yubleenih. Ken akah eyxeerem, ken uma-taama kinnim yubleenih. Takkay immay keenik maysinnoonuuy, keenik kaxxih, uma-taama-leela yekken.
Too uma-taamay abaanahiyyat mawacarriyinnon. Xeet kee coox qibaadat gaceeniih baaxo caraamu aben.
Toh abak suggu 'yeenik lakal, Yuudâ-mari yol yaduurem ceele'mmay, woh nummâ-madaarak masuginna. Tah intam yoo YALLA› 'yaanam siinik iyye» keenik iyye.
«Tohuk lakal YALLI yok iyyemii, ‹Imaan maleelah tan Israayil ummatta yok texxeereh immay, yoo gane Yuudah marak yayseenih› 'yaanam yok iyye.
«Tohuk kalah yok iyyemii, ‹Gexay Israayil-mari yaabbeeni'gidih, kilbat fanah deero ab. Intaamah: YALLI iyyaamah,
Imaan maleelah tan Israayil xayloy! Amay yol uduura.
Racmatta le Dagelta kinniyooh,
sin assacakke way siinil aduureyyok, yol uduura.
Tah intam yoo YALLA.
Qellat lem bahteenim isinnik ixigaay,
yooy YALLA kinnih sin Dageltah yanihiyyak amri cinteenim isinnik ixiga.
Yi amri cinna hayteenih, silal allinnaan caxah gubal
yi aftok duyye taqbuden.
Toh qellat kinnim isinnik taaxigeenimi.
Tahat yabtam yoo YALLA, keenik inxic› 'yaanam yok iyye» iyye.
Qagissa heeh iyyamaa, «Imaan maleelay! Yi mara kinnitoonuk, yol uduura. Sin Dagelti yoo. Kulli magaalak num-num siinik beeyyooh, kulli gulubuk kaadu namma-namma num siinik doorru heeh, sarrak Siyon qale fan sin beeyyo.
Tokkel yi yab yaabbu waa mara abbobtih siinik heeyyo. Abbobtih siinik hayu waam, qakli le maraay; too mari kasat sin xiinisele.
Tokkel waqlak wadir mangah amagguk elle tamaggeenimil, ummatta yi qahdih sandugut mayabta. Tohuk wadir tet kassitak maraaqaanaay, maqal edde luk maraaqan. Keenih xiqtam mali; wohoysa qagisak tet innah tan sandug mabicsan.
Too saaku Yarusalaam magaalak bagulleytah, YALLIH mulkiinoh korsi, 'yaanam axcelon. Kulli baaxoh mari too saaku yoo yaqbude'gidih amaatele. Tohuk wadir ken afqadoy yabti cina kee umaane lehiyya aba keenik intaamih abittot magacan.
Too saaku Yuudah-ummatta Israayil-xaylot angaleleeh, sarrak marin baaxoy kilbat le kabul tanihiyyak aduureloonuuh; ken kaxxa abbobtih kulli waqdi ikoytah eceeh en rasu fan gacelon.
«Israayil-maraw, anu inni bagul, baxi gurrah sin loowitam faxak suge.
Addunyal inkih qaxah tayse baaxoy ruffa sin haytahiyya siinih aceem faxak suge.
Abbâ-gurrah yoo loowittaanam siinik faxe.
Yot darre cabe waytaanam siinik faxe.
Takkay immay baqalal makte barrah innah
dibuk yol maadinnitoonuy,
yok kalah tanim taqbudeenim bahten.
Tahat yabtam yoo YALLA kinni» iyye.
Ermiyaas iyyemii, «Allak qaleh amok xongolo yol radda.
Too xongolo akak raddam, Israayil maray
isi Dagelta hawweeneeh, dambi le taamat asehiyyak ten.
Too mari aba weeqa kee, kallacih aban xongolo yol radda» iyye.
YALLI, «Imaan maleelah yan maraw, anu sin urseyyooh,
imaan siinit heeyyok, yol uduura» siinik iyya.
Ermiyaas iyyemii, «Ummat axcih oobbem liyo.
‹YALLAW, ni Dagelta koo. Nanu koo fan naduureh.
Diini maleela lih gacca inneh
qaleelah amol naqbude duyye neh xiqtam mali.
Nee waddam, dibuk YALLAY ni Dageltah yani.
Duyyey naqbudehiyya qaybik sah neh xiqtam mali.
Too qibaaday abnehiyyah sabbatah,
ni kaxxa abbobti nagrah neh cabte midir nek yembexeh.
Ninni xaylo wayneh.
Ni kaxxa abbobti dumî-dabaanaak akah taqabba 'tem inkih wayneh.
Nee kee ni kaxxa abbobti, YALLAY ni Dageltah yanihiyyah amri dumaak cinak sugne.
Qunxaanek xabba haanamaay a saakuh amma 'yaanam,
YALLAY ni Dageltah yanihiyyal dambi lem bahne.
Abne qaybi nee yabbaxay;
edde asne qaybi, sartan gurrah, xagar nek buulay›
'yaanam axcih oobbe» iyye.

YALLI siinik iyyaamah,
«Israayil maraw, yol taduureenim faxxeenik, yol uduura.
Anu faxe waa duyyey isinni gabak bicisseenihiyya
taqbudeenim cabaay; yi qibaadal digga axcuk,
gitah tanim taamitak, baguuk YALLAY waarahiyyah migaaqal xiibitteenik,
tonnal ummatta inkih, ‹Yallaw, barkat net hay› yok axceloonuuh;
yoo fayliselon» iyyah yan.
YALLI Yuuda-kee-Yarusalaam-marak iyyaamah,
«Abqure wayten baaxo ubqura.
Dariyyu keenan-le-baaxoh bagul maqidina.
Yooy YALLA kinnihiyya lih liton xagana xagura.
Yi qibaadak kalih imit maasina.
Taham cinteenik, isin abten umaanek gexxaamah sin anneeqebbeyyo;
anu abah an naqbi girah innah ureleeh habugga axcele.
Too gira sarra bargusa num mageytima» 'yaanam siinik iyya.
«Inkih yan rasul tan ummatta akah taabbe'nnah,
Yuudâ-baaxol *baanta agura inxica.
Xongolo fayya haay seeco aba;
Yarusalaam kee Yuudâ-marak, ‹Titta fanah gacaay
gaso maroh edde tan magaala fan kuda› inxica.
‹Asta fayya haa! Siyon qale fanah sissikuk kuda.
Wadir mafkuninay isillima. Muudurrutinay
kilbat le kabuk baatiy ummat seltu waytahiyya
ruubam faxak xayuk isillima› keenik inxica.
Gablah addak yewqe lubaakih innah,
ummatta bayisu waa num aracak ugteh gitat yan.
Yuudâ-maraw, sin baaxo abur aba'gidih ugteeh yamaateh yan.
Ummatta baysele. Elle sugten magaalooli abuuruh raaqele.
Sahdayti addal akak maraaqa.
YALLIH bagcarray kaxxam gibdihiyya Yuudah-ummatta macabtak,
rookitaay *qabuddat gacaay weeqaay boogisa, keenik inxic» iyye.
YALLI kaadu qagseh iyyaamah, «Too ayro malik kee doolat mari giliicih abam waagisele. Seekat meysih axaxo heele. Nabuwwa kaadu ibak-gibda-cunxo abbixele» 'yaanam siinik iyya.
YALLI toh yoh warse waqdi, anu kaak excemii, «YALLAW, Mulki le Dageltaw, atu a mara aylahisseh tan. Ahaysa amaanah xiine loonu 'yaanam inte'mmay, taway elle able'nnal, gile katlal keenik tanih tan! Tonna leemiik keenil makteh» 'yaanam exce.
YALLI Yarusalaam mara lih edde yaabu waa uddur yemeeteh. Iyyu waamah, «Laqin caacayay xagar cararisahiyya bacarih tan baaxok sin fan ruubeyyo. Yamaatu waa caacay qunxa caacayay caffa gabat beya hinna.
A caacay akak yamaatu waam yoo kinnuk, kaxxa caacaya. A saaku anu inni ummattal innih ackumeyyo» keenik axcele.
Naqboytit, qamburre qaraanal elle tamaate innal, tamaateh tan! Oson qeebi edde aban faaris, baaxok bagul fuluk axcuk gexxa caacoh innal, yamaate. Ken faras sissikaaneh qawiytak umah. Too saaku ummat: «Ahaysa baati nee tibbixeh! Nim tekkeh!» axcelon.
Yarusalaam ummatey, waddintaana'gidih umaane afqadok isinnik kala.
Bagut umaane kulli way maay xiinissan?
Macaay inteenik, Daan deqsitta magaalak kaayaanaah;
Efrayim rasuk qaleela le aracak anay yantaabbeh,
«Baati xayih!» iyyan.
Baaxoh ummatak inkih, «Naqboytit xer baaxok tamaateh tan» inxica.
Yarusalaam-marak, «Yamaatu waa naqboytit tirtirisak amaateloonuuh
Yuudâ-magaaloolit inkih maro heelon» inxica.
Cal uma awur yasguudeenim faxan waqdi,
yabbixoonuh elle maraasiyan innal,
Yarusalaam marot heelon.
Yuudâ-marat toh akah takku waytam,
yoo cineeniih yi amri cineenimih sabbata.
Tah intam yoo YALLA.
Hay Yuudah-ummatey, aham isin isinnih isinnil bahteenimiiy, sin qamalah siinit tekkeemi. Taham sin dambih siinit tekkeemi'mmay, salfa siinil matallay siinit qeerootele. Gilet muden afqadoh innah, siinik dananele.
Ermiyaas iyyemii,
«Anu woyyow, kaxxam keenih biyaakitah an.
Woyyow yi ulqow! Ulqi ah yok xiqah mayan!
Qeebih yamaate mari aba tirtira kee
baantah ugura yol raddah taniih;
aham aabbih tibba axcem yoh takkeh matan.
Naharsi balah lakal gersi bala ciggiltah tan.
Inkih yan rasi abuuruh raaqu waah yan.
Sirooqa nek, nanu cube'kal nan way, foyya nek aboonu waanah yanin.
Goli sara qanxixxisoonu nek waanah yanin.
Qeebi kee baantah anay ma wakti fan aabbu waah an?
«YALLI iyyam aabbeh an. Iyyaamah,
‹Yi mari duquuraay; yoo mayaaxigan.
Kas sinni qunxa urrih gide ikkal, tut maradan.
Uma-taamah abittol ken aleltam matana'mmay
meqe taamah waqdi boola lon› 'yaanam axcih aabbe.
«Baaxo wagga hee waqdi,
hebeltô-weelo luk manannaay baaxô-bagul tu mananna.
Qaran wagga hee waqdi, qaraanal dite raddeh ten.
Qaleela wagga hee waqdi, qaleeli kaadu dillibitah uble.
Koomaami kabuk kabul koramkorah uble.
Wonnah wagga hee waqdi num able cineh.
Kimbir agantah baadeh, baaxo cabeh yen.
Mangom elle aabakuk ten baaxo bacarih raqtam uble.
Wokkel ten magaalooli abuuruh raqteh ten.
Toh akah tekkem, YALLIH naqabih sabbatak ten.
Too wacyi tublem yoo.
Macaay inteenik, YALLI, ‹Inkih tan baaxo abuuruh raaqele iyyeh immay,
inkitanuuk tet bayseyyo 'yaanam maxacco.
Tonna leemiik, baaxo rookitele; qaran dattoowele.
Tah intam yooy; exce yaabat maqagita.
Excem exceh ikkal, tohum abeyyo› 'yaanam iyye.
Qeebih faras amot yan mara kee gaysê-xaylo gabat le mari
abah yan mamaatah xongolo yaabboonu waan waqdi,
magaalal sugu waa mari kudele.
Marak garab garbo elle tani'kke fan kudeleeh,
garab booloh amot yan xeetih gubat culelon.
Magaalooli inkih abur akkeleeh, num addal akak maraaqa.
Yarusalaamey, baati koo tibbixek, sugay abtam macaay?
Qax-meqe sartanat macah gacta?
Dahabak bicsen bila xagarat bilqah macah hayta?
Intil kucul macah isik hayta?
Foyyah bilqitta'kkal, koo kicinuk suge mari kok cayyeh.
A saaku koo qidaanam faxan.
Lacaw edde yemeete barrah xongoloh innah tanim yol radda.
Naharsi-baxa xalta barra abta xongoloh bis le xongolo yol radda.
Toh Yarusalaam mari abah yan weqweqsinto.
Gaba deerih loonuuh, ‹Baati net tekkeh, bayneh nan!
Nee selu waa mari mamaatat yan› iyyan».

YALLI iyyeemih:
«Ugutay! Yarusalaam magaalak adda wagga haay!
Dariifa kaadu isinnik wagga haay!
Qadaaga elle takke arooca kaadu cubbusay!
Inki numuy yeemeneenih cakkih tanim abahiyya Yarusalaam addal mageytima.
Geytimma 'yek, Yarusalaam marah qafu abeyyo.
Yi migaaqal xiibitaanah immay
akah xiibitaanam maaban» 'yaanam iyye.
YALLAW, atu faxxam, yaaminen maray
atu faxxaamak amot tu hee waahiyya.
Ken biyaakisseh immay tuh maballon;
digaala keenil oobisseh immay kas akak magennon.
Yab yaabbeeh dambik yaduure mara hinnon;
afqado keenik xeet tekke.
Tah keenik ubleeh, too waqdi inni bagul ucsubeemih:
«A mari masaakiinay tu aaxige waytahiyyak tanih tan» 'yaanam ucsube.
«Ken Dagelti keenik faxam yaaxigeenih mayanin; duquurak tanih tan.
YALLI aba keenik iyyem kinnim yaaxigeenih mayanin»
'yaanam inni bagul exce.
Tohuk lakal «Idoolal keenik gexeyyooh,
ken idoola lih yaabeyyo.
Too mari YALLIH gita yaaxigeeh,
Yalli iyyem yaaxige maraay; keenil gexeyyo»
'yaanam inni bagul ucsube.
Takkay immay oson kaadu yakkeenimik inkih,
Yallih yab cine maray Yallak yexxeerehiyyak sugen.
Ta umaanek gexxaamah, garboh addak tewqe lubookah gadda akkelon.
Bacaril tan suula ken kitittifele.
Kabqi oson elle yanin magaaloolih dariifal ilaalisak suggu 'yeh;
yawqen waqdi ken kitittifele.
Toh keenit akah takku waytam, aban dambi keenik yemeggeh.
Ayrok ayro uma taamat qagitak maacisan.
YALLI siinik iyyeemihii, «Isin yi mara kinniton immay
yoo cabba hayteenih gabak bicsen duyyek
Yalla inteeniih taqbudeenik, tohoysa qafu mannal siinih axce?
Maaqok nagay sin adoobiseeh, rike siinit macabinniyo'mmay
caraamuk aade cinteeniih, xiiqareh-xiinâ-buxaaxi dabaaqah haysitten.
Yessemeeqe rakuubuy alal radam faxaah muxahiyya yekken.
Kulli num keenik cuggayti barrah sangeela.
Tannah yan mara digaale week, maa mara digaalah an?
Ken digaaleyyo. Ta marak cane gacseyyo.
Tahat yabtam yoo YALLA.
«Qinab cooxuy xaylo xalahiyya keenik bayisu waa maray
keenik naqboytiitih yanihiyya keenit ruubeyyo.
Takkay immay too coox inkitanuuk bayi keenik maha.
Tonna'mmay qinab cooxuk ludwa yim akke sinniimih sabbatah, yargaqoonay axceyyo.
Israayil kee Yuudah ummatta imaan yol mali.
Tahat yabtam yoo YALLA» siinik iyye.
Yallih-mari YALLA cineeh, iyyeenimih,
«YALLI abaamah lem mali.
Nanu kaadu ahaysa gibdaabinah linom mannu.
Ahaysa carbi kee qululuh nabalu waynam mannu.
Nabuwwa ufuyuk kiben karbatik gide ikkal,
xiqaanam malonuuy, Yallak baahan farmo malon.
Oson iyyeenim keenit takku waytaama» iyyen.
Takkay immay YALLAY Nabaamak Naba Dagelta kinnihiyya yok iyyeemih,
«Ermiyaasow, a mari tamah yok iyyeh yani'mmay,
yi yaabay ku afak yawqehiyya gira keenil abeyyooh,
atu lih yabta mara boco abeyyo.
Too gira ken selele» 'yaanam yok iyye.
Tonna leemiik YALLI siinik iyyaamah,
«Israayil maraw, qeebi siinit abaana'gidih
doolat xer baaxok siinit ruubeyyo.
Too doolat dumaak sugte doolataay;
isin cayla akah geytan doolat hinna.
Af keenik kaadu mataaxigan.
Qaskar keenik kaxxa qande leeh,
gabat lon gaysê-baxat racmatta maleh sahda qidan.
Buqrek orbissen daro kee buxal liton maaqo sella siinik heelon.
Xaylo siinik qidelon. Illi kee wadar kee laa siinik qidelon.
Qinab xaylo xala coox kee sublâ-coox siinik argiggiqelon.
Kaxxam amo elle meqiton magaalooliy gaso maroh edde tani silaacat bayselon»
'yaanam siinik iyya.
YALLI iyyaamah, «Too ayroora kinni way, inni ummatta inkitanuuk mabayisa.
‹A axxul le umaane nel akah baaham faxam macaay?› kok iyyoonu waan waqdi, Ermiyaasow, atu keenik intu waytaamah, ‹YALLI, isin yoo cinna hayteenih mari aqbuduk suge duyye isinni baaxoh addal taqbudeeniih, tonna'mmay isin kaadu sin baaxo akke sinni marin baaxol marin naqoosa akketton, yok iyye› keenik axcetto» iyyah yan.
YALLI iyyeemih,
«Isin, Yaqkuubuk rade maray Yuuda deqsitahiyyak, annah inxica:
Kee, hawri-maleelay, xangi-maleelay, oobbeya.
Inti litoonuh immay matablan; ayti litoonuh immay mataabban.
Anu YALLA kinniyok, macah yok meysite waytan?
Yok foocal macah axaxite waytan?
Bad edde yaade aracah qidde abe;
bad too qiddek bisoh way mataba.
Bad saacilik koram takkeh immay
kaah heeh aracak taturra 'yeh bisoh magexa.
Bad haffitaah xongolaamah, isi arac cabeh magexa.
Isin yab aabbe sinni mara tekken.
Yoo cabteeniih, cakki gitak tewqeenih.
‹Karma kee dabaybaay sugumut rob neh ruubaah,
sanataak sanatal nakme daro nee waysiise waa Dageltak meysinnu wayna. YALLAY ni Dagelta kinnihiyyak meysinnu wayna› mantan.
Isin abtan dambi kee umaane, ta maqaane sin gee kalteh.
Yi marih addat uma mari yan.
Ta mari oflot-kimbir-yabbixem-faxa-marih innah raarisan.
Oflot yabbixeenim faxaanam sinaama'kkal, kimbir hinna.
Kimbir admot yan num, kimbir-edde-haan-qari kimbiirik elle kiba'nnal,
too mari kaadu sinaamak buuben duyyek isinni buxaaxi kiben.
Kaxxa qande kee gaddaliino akah loonum tohu.
Gabul akah loonuuh akah aroodaanam tohu.
Ken umaane caddo cabteh.
Qayxiixah, le cakki mayacaanaay
xukkot yan marah qadaalatal mayackuman.
Tannah yan mara digaale week, maa mara digaalah an?
Ken digaaleyyo. Ta marak cane gacseyyo. Tahat yabtam yoo YALLA.
«A baaxoh addal takkem, umâ-yabulih taniimi.
Toh macaay inteenik, nabuwwa diraabak sa nummat yaabe waytam tibbixe.
Seeka nabuwwa aba intem abta.
Yi mari tohum yableh immay akak iyyam mali!
Hay meqehik, ellecaboh ayroy kullim gaba edde kalta maca abetton?»
'yaanam siinik iyye.

Benyam maraw, isillimaay amaan elle yan ikke gexa!
Yarusalaam magaala cabay gexa.
Kilbat le kabuk umaane temeeteeh; baati xayyowtek!
Takooqâ-magaalal yan maraw, *baanta ugura.
Asta siinih takke'gidih, Beet-Hakkarem deqsita aracal gira urusa.
Siyon-magaala qaxa-meqeh immay tet bayseyyo.
Amoytit qaskar haysitta hayteh wokkel anfiddigelon.
Magaalak dariifal siraq heelon.
Kulli num keenik isih elle faxe'kkel keenik anfiddigele.
Too waqdi, «Yarusalaam tabbaxoonuh bical gaca!
Wallaqenti yakke waqdi qeebi teetit abennok bical gaca» axcelon.
Carri yakke waqdi, «Ahaysa bari yekkeh yaniih udurrunneh nanik,
bar keenit abnay; inkih yan bar nee xiqelek.
Magaalat koositih bicsen arooca baysenno» axcelon.
YALLAY Nabaamak Nabahiyya a malikwa amriseeh;
Malikwak, «Coox irgiqay
Yarusalaam-magaalat maroh tan gaso taggileeni'gidih,
too gasot xakabuh coox kee xeet tittin bagul haa.
A magaalah addal sinaamat mango xukko tekkeeh,
tohuk gexxaamah tet digaaleyyo» iyye.
«Dori leek yamagge waqdi afak akah caxa'nnah,
Israayil mari aba umaane emegga 'teh
caddo cabteh caddok taturteh.
Aban umaane kee baatiy sinaamat abaanahiyyah anay yol rada.
Lakmisa mara kee mudduume mari yoh yambulle.
Yarusalaam maraw, a saaku siinik excem, kas siinih takkay!
Cinteenik, darre siinit cabeyyooh,
magaala siinik abuuruy num elle ane waa abeyyo».
Ermiyaas iyyeemih, «YALLAY Nabaamak Nabahiyyah qangara yol obteh; yok iyyeemih,
‹Israayil mari, xaylo akak yifiilen qinab caxah innah,
qasunuk raaqelon. Takkay immay uxih wakti yanihik,
isih duddah gide keenik wad› 'yaanam yok iyye» iyye.
Too waqdi anu excem, «Yi yab mayaabbaanak,
iyyaw axco? Iyya luk yaabah an?
Ayti keenik alifit tani'kkal, yab oggola mara hinnon.
Atu yok keenih warisa inte farmo keenih warsa waqdi,
mafaxan. Woo farmol anqaasah lon.
YALLAW, atu keenit akah bagcarritta'nnal,
anu kaadu keenit bagcarritah an.
Inni abbaxu maduuda» exce.
Toh exce waqdi YALLI yok iyyeemih,
«Yi naqabu beyay giti-addal yan urru kee
furrayna elle gaabowte aracal cax.
Baqala kee barra too bagcarrah duufut gexeleeh,
idoolay bar nabahiyya kinni way akak macattinta.
Oson dabaaqah edde sugen qarwa marah raaqele;
ken buqre kee ginnaaqot luk sugen agbih agantah
marin mari nagrele.
Ken digaaleyyooh; yi gaba ablelon. Tah intam yoo YALLA.
Ken umaane ah teeti.
Qunxa num kee kaxxa num keenik inkih
dulmih lakqo sinaamak beyan.
Nabuwwa kee seeka kinni way
dirab kee deedalat sinam ayrisan.
Yi marat tekkeh tan diglok,
‹Ah tu hinna sahalih taniimi› iyyan.
Ane sinni nagaynak,
‹Baaxo nagaya! Umaanek tanim mali› iyyan.
A umam-yabuliy edde yaniinihiyyak xagar keenik
dagoh gide kinni way mawacarriya.
Wacarriy kinnim mayaaxigan.
Tonna leemik oson kaadu gersi marak kaxxih bayelon.
Ahak wadir keenit abu waa digaalah finqitelon.
Tahat yabtam yoo YALLA» 'yaanam yok iyye.
YALLI isi marak iyyeemih,
«Giti elle yangale maglallal solla inxicay baaxo wagitay!
Dumî dabaanal sugte gititte cubbusa.
Yayse gitay siinih yascassoonu waanahiyyat gexa.
Too gitat gexxeenik, amaan geetton» iyye.
Takkay immay toh keenih warse waqdi kaal gacseenimih,
«Aleeyyah yayse gitat magenna» iyyen.
YALLI iyyemii, «Dacayrih sinam siinit hee.
Too mari, ‹*Baanta yaagaru waa mara ankacisa› siinik iyyen.
Takkay immay yaaguren baantah anay aabbih
maqal edde mahannitoonuuy,
‹Aleeyyah mankacisna› inten.
Wohoysa baadal tan ummatey, ankacisa!
Yi marat takku waytam cubbusay raaqa!
Addunyal tan ummatey, yoh oobbeya!
Oson abba heenimih digaalah, a maral bala ruubeyyo.
Oson baaheenimih ken digaalah an.
Anu keenih ruube xinto cineeniih
yi qangarah ayti yacoonu cineenih.
Saba deqsita rasuk yoh bahtan qaydarusut anu maca waah?
Hinnay kaadu, xer baaxok bahtan qibaadah-haan-sukutit faxam mayyu.
Yoh bahtan sadgoota yi garil oggol siinih mali.
Cado akak carrisan sadgatay yoh abtaanahiyya siinik mafaxa» 'yaanam siinik iyye.
YALLI tohuk gexxaamah iyyaamah:
«Ama mara aydafoofoleyyo;
xaylooy, xaleenaay, kataysis kee cuggaane keenik bayseyyo»
'yaanam iyya.
YALLIH qangara yol obteeh yok iyyemii:
«Kilbat le kabuk xer baaxok qeebih tamaatu wayta agirwa gitat tan.
Too mari gayse kee gaysê-xaylooy macaxwa gabat lon.
Racmatta kee xuwaawak tu le mara hinnon.
Faariisat gexan waqdi, baddi haffoh xongolo lon.
Yarusalaamey, kot qeebi abaana'gidih
roorut gacca 'yeenih yamaaten» 'yaanam iyye.
Too waqdi Yarusalaam mari iyyemii,
«Woo xaagu noobbeh cisabbootiyyah namma xabanal gaba lino.
Edde nanim, cunxooy;
lacawat tan barrah innah, biyaakat nan.
Barri genxu manalliila;
gitittel ibah genxam kaadu manalliila.
Macaay inteenik, ni naqboytit silac leeh,
kulli ikkel nee meysiisaanaah marot nee yabbixen» iyyen.
YALLI isi marak iyyeemihii:
«*Qabuudut gacaay gombod bagul ubruka.
Sin bayisu waa num garciik siinit yemeeteh immay,
inki baxay luk sugeenihiyya akak rabe xaleena elle weqta'nnal,
weeqaay rookita» iyye.
«Ermiyaasow, birta elle yagirriben innal, yi mara igirrib.
Kinnon mara keenik ubul.
Birti gide ikkal, yab moyyat akak cula mara hinnon.
Taama akak toome mara kinnon.
Elle meekitaanamal, sinam-migaq baysan.
Yi mari girat laqlaqan birtay diyaaye cineeh,
wasak akak kate cinehiyyah bis lon.
Yoo YALLI a mara cineemih sabbatah,
‹Tu xiqe wayta lakqo› deqsitelon» iyye.

YALLAK Ermiyaasal obte qangara ah teeti. YALLI, «Yi Qibaadah-Qarik afal solla inxicay, anu kol ruuba farmo waris. ‹YALLA yaqbude'gidih a gitak yamaate Yuudâ-maraw, YALLI siinik iyyam ankacisa› keenik inxic» iyye.
«Too waqdi farmoh keenik intaamah, YALLAY Nabaamak Nabah, Israayil doore Dagelta kinnihiyya siinik iyyaamah, ‹Edde tanin gita caba. Abtan taamak raaqa. Tonnal, elle tanin baaxol tanoonay sin axceyyo.
Makot sin beya marih yaabal maaminina. «Nanu dumaak waddiime mara kinninooh; YALLIH Qibaadah-Qari ah kaana; xaqul lino» 'yaanam kulli way maxcinaay; a qari sin wadelem makkalina› keenik inxic» yok iyye.
YALLI iyyemii, «Edde tanin gitak nummah katteeniih, abtan taamak nummah raqteeniih, gitah titta lih taamita mara nummah tekkeeniih,
sin addal yan allî-marat xukkute wayteeniih, qayxiixa kee gubun adlume wayteeniih, elle tanin baaxol masaakiinâ-qabala caxe wayteeniih, xeet kee cooxuk bicsen duyyeh-qibaaday baati siinih xaltu waytahiyyak raqteenik,
tonnal sin kaxxa abbobtih kulli waqdi ikoytah ecee baaxol elle aadettoonuuh, sin akak taysaarrem matana» iyye.
«Makot sin beya marih yaabay tu xiqe sinnihiyya numma takkalen.
Garqa abtaanaah, sahda qiddaanaah, dalwa abtaanaah; diraabay taceenihiyya numma sinaamat celsissaana'gidih, xiibittaanah. Baqal akak intan gabak bicissen ceeloh dooqa axcuk qaydarus rubtan. Duma aaxige waak sugten duyyeeya Yalla axcuk taqbuden.
Tonnah taniimiy anu niqibyohiyya abak sugga 'taanah; sarrak yi qariy yi qibaadah xissiimehiyyal solla 'taanaah, ‹Nanu dumaak waddiime mara kinnino› 'yaanam intan.
Yi Qibaadah-Qari garoqti aleelitta gabla maay takkalen? Isin abtaanam inkih ableh. Tah intam yoo YALLA.
Siilo deqsita aracal, duma yi qibaadah bicseenih sugen aracal baahem gexay wagita. Too aracal tonnah tanim akah baahem, Israayil maray yi marah yanihiyya baahe dambih sabbata.
Isin ta axxul le dambit assaanam uble waqdi, fiiruk geerah sin lih yaabeh immay yok tu aabbe cinteenih. Maabina siinik exceh tu yol magacisinniton.
Tonna leemiik duma Siilol baahem, ta saaku kaadu, ta yi migaq elle yan yi Qibaadah-Qariy sin kee sin kaxxa abbobtih eceeh, isin kaxxam amo elle meqitoonuhiyyal baaheyyom ixiga.
Duma Efrayimih yooboke maray sin toobokoh yanihiyyak akah abe'nnah, inni foocak sin kaleyyo. Tahat yabtam yoo YALLA kinni» 'yaanam siinik iyye.
YALLI yok iyyeemih, «Ermiyaasow! Ta marah dooqa yol maabin! Keenih yol maweeqin! Ken tiyah yoo makallacin; kok maabbak.
A mari Yuudâ-magaalooli kee Yarusalaam magaalah gitittel abaanam keenik matabla inna?
Yol umam baahaana'gidih, urri keenik boco baahaah, ken abbobti woo bocot gira urussa. Agbi keenik qagina arqusa. Too qaginak too giral alaysen gaqambo, Gannat-Malikáy yallah loonuhiyyah dooqah baahan. Tohut mayaadiyaanay, yalla akak iyyan duyyeh sadgatah qinabak bicsen kamri baahan.
Nummah umam elle baahaanam, isinni nabsi'kkal, yoo hinna. Tahamat wacarriyelon» yok iyye.
Tonna leemiik YALLAY Mulki lehiyya iyyaamah, «Ta Qibaadah Qariy oson kaxxam edde yakkaleenihiyyal inni naqabu oobiseyyo. Yi naqbi tohut mayaadiyay, ummatta kee alak-alaakulleytal kaadu oobele. Coox kee tooboke daroh agantah elle oobele. Yi naqbi giray sahdayti barguse waahiyya kinni» iyyah yan.
Toh too tiya. Tohuk kalah YALLAY Nabaamak Nabah, Israayil doore Dagelta kinnihiyya siinik iyyaamah, «Ama abtan sadgat, cado akak carrisan sadgatat osissa haysitay, isinnih ottokommeya.
Toh akah axcem, anu duma sin kaxxa abbobti Masrik addak eyyeqqa heeh baahe saaku, cado akak carrissan sadgat yoh abteeniih sadgatah saqa yoh qiddeenim siinik faxxintam amrih keenil moobisinniyo'mmay,
keenik exceemih, ‹Yi yab oobbeya. Yi amri oggola. Toh abteenik, yi mara akkettoonuuh; anu sin Dagelta akkeyyo›, 'yaanam keenik exce. ‹Kullim siinil tamqe'gidih anu siinik inxicca excem aba›, 'yaanam keenik exce.
Too yaabat baaqid mahaysitinnoonuuy yok cineenih. Anu keenik excem cabba heenih, ken misinkacay yab aabbe sinni keenil teceem abak sugen. Qamal keenik gacak gace.
Sin kaxxa abbobti Masrik eyyeqqa hee ayro akke fanah, nabuwway inni naqoosah liyo mango adda sin fan ruubak suge.
Takkay immay tohuh, yi yab yaabbeeh anu axcem ankacisa num siinit mayan. Mako litoonuh, yab oggola mara hinniton; sin kaxxa abbobti edde sugte dambik lafitta 'ya dambit assan», siinik iyya.
Sarra yok iyyeemih, «Atu taway anu kok axcem keenih waris. Takkay immay kok mankacisaanaay; uduura keenik intaamah kok mayaabban.
Ken lih yabta waqdi keenik intaamah, ‹Isin, YALLAY sin Dagelta kinni iyyam cine mara kinniton. YALLI, «Umaanek uduura», siinik iyyeh immay kay yab cine mara tekken. Sin garil numma baateh; nummat mayabtan› keenik inxic» yok iyye.
«Tohuk gaba kalta waqdi intaamah,
‹Yarusalaam magaalah ummatey, rookita!
Amo isinnik moolay muxcah caba. Molten amoh xagorta baaxot qida!
Yoo YALLI bagcarriteeh inni mara cineemih sabbatah
qaleeli amol keenih weeqay
rabe marah abak yenen booge keenih aba› inxic.
« ‹Macaay inteenik, Yuudâ-mari umâ-yabulih tanim abe. Yoo elle yaqbuden yi Qibaadah-Qaril, umâ-yabulih tan duyyey yi aftok yaqbudeenihiyya heeniih, qari nadaasa yok aben. Tah intam yoo YALLA.
Isinni xaylok say-urru kee lab-urru sadgatah amol akak carrisaana'gidih, Hinnom Golo deqsitta goloh addal, Toofet deqsita arac bicsen. Aham anu amrisem hinna; yi afqado kaadu inkinnah oggoltam hinna.
Tonna'mmay a arac migaaqah Toofet madeqsitaay, Hinnom Golo madeqsita. Takkay immay Masgaadâ-Golo deqsitele. Tah intam yoo YALLA. Macaay inteenik, ummatta asguuduk sugeloonuuh, raysa elle yaaguqen arac tokkel wayya haanam fanah, Toofet bagul aaguqelon.
Rabe marih raysi guma kee yangula kee wakri maaqo akkeleeh; raysa keenik akme kala maray alluwwa xiiriyahiyya maraaqa.
Baaxo hunah raaqeleeh; duma Yuudâ-magaalooli kee Yarusalaam-gitittel aabbuk yenen qilila kee farci antaabbuk maraaqa. Digibil farcatah abak yenen digir gaba kalele› 'yaanam keenik inxic» yok iyye.

YALLI iyyaamah, «Too saaku Yuudâ-malikwa kee, Yuudâ-doolatak abbootan luk suge mara kee, seeka kee nabuwwa kee, wohuk kalah yan maray Yarusalaam magaalal suggu 'yehiyyah lafay kabrit sugtehiyya kabrik ayyaaqelon.
Too lafoofi inki aracal gaaboysak mayaaguqaanaay; guddaafa baaxot elle caxan innal, baaxot qidelon. Ken elle qiden ikkel qangalaylut raaqelon. Tokkel ayro kee alsa kee cutuukay oson kicinukuuy aqbudukuuy faxaanam elle esserak sugeenihiyyah gubal qangalayle lon.
Too saaku ta uma-marih addak rabak raaqe maray anu ken elle fixixise baaxooxal yanihiyya, elle yanin baaxol, manok raba laftelon. Tahat yabtam yoo YALLA» 'yaanam iyyah yan.
YALLI kaadu qagseh yok iyyemii, «Yi marak intaamah, ‹Yinnikisse num niksok maay ugte waa? Gitak hoxe num gitah maay aduure waa?
Hay yi maraw, yok texxeereenim ublehik, yol macah aduure waytan? Isinni gabak abten xeet kee cooxuk bicissen duyyeh qibaadat gacteeniih, yol taduureenim cinteenih.
Intaanam siinik aabbeh immay, nummat mayabtan. Abe umaaneh nadaamita num siinit mayan. «Labhay, umaaneh baahem macaay?» iyyeh essera num siinit mayan. Kulli num siinik qeebi booxa fan xoxbisan farasih innal isi faxa gitat xoxoba.
Koxxali kinni way isi aracah edde yaduure wakti yaaxigeh. Kukkurru kee kalah yan kimbir safarah gersi rasu fan edde gexa wakti isik yaaxigeh. Yi maraw, siinih tu gactek, anu sin elle xiinisa xinto mataaxigan.
«Nanu kasloytit kinnino ikkal, YALLIH xintok iginnom mannu» elle intaanam mannaay? Anu siinih hee xinto, «Xintoh adda nanu naaxige» inta kabirway aamanti sinnihiyya koramkorisse.
Isin kasloytiitih liton mari qaybit radele. Badit ken abbixeleeh, oflot radelon. Yi qangara cineenim ablehik; amol akak yaniinim, manni'nnah yan kasaay?
Tohih sabbatah oson luk sugen baaxoy buqre elle abaanahiyya, marah keenik aceeyyo. Gennaaqoh agabu keenik marah aceeyyo. Macaay inteenik, kaxxa num kee qunxa num keenik marin duyye dulmih elle beyan innih malat yan. Nabuwwa kee seeka kinni way sinam duquurussaah sinaamal dirab taceem bahte.
Yi mari kaxxa biyaakah biyaakita immay, sahlih yaniinim celsiisan. Baaxo amaan mali'mmay, «Baaxo sahliiy, amaanaay; umaane matana» iyyan.
Yi mari abeh yan umâ-yabulih wacarriya mara hinnon. Dirigga akah m'iyyan. Wacarriy kinnim yaaxige mara hinnon. Tohih sabbatah qeebil gersi marat tekkem keenit akkele. Keenit abu waa digaalak maraaqan. Tahat yabtam yoo YALLA› 'yaanam keenik inxic» yok iyye.
YALLI qagseh iyyemii, «Sahdayti tooboke daro elle gaaboysa'nnal, inni mara gaaboysam faxa. Takkay immay
Yallih mari iyyu waamah, «Akkel abnam macaay? YALLAY ni Dageltah yanihiyya, dambi lem kaal bahnem nek yubleeh, tonna leemiik nee baysam faxa. Summi le leek nee yafqem faxak, sitta fanah gacnay, woo gasoosa maroh edde tan magaalooli fanah nee beyaay, wokkel rabnay nee inxica» 'yaanam axcelon.
«Ahak wadir amaanah xiinennooh edde nan biyaakak qaffootennom akkaluk sugne'mmay, woh makkooy; wohih aftok akak cunxitan umaane nee tibbixe.
Neh qeebih yamaate mari Daan deqsitta magaala gufeh yan. Ken faaris abah yan xongolo nel radda. Oson edde yanin faaris abah yan xongoloh, inkih tan baaxo axaxittah tan. A mari akah yamaatem, ni baaxo kee tet addal enna 'tam baysa'gidiiy ni magaala kee tet addal yan mara sela'gidi» 'yaanam iyyan.
YALLI iyyeemih, «Ubula bas! Abeesaasay summi lehiyya siinit ruubeyyo. Abeesaasak elle tasillimen inna mageytan. Siinit arele. Tah intam yoo YALLA» iyye.
Ermiyaas iyyeemih,
«Edde anim, akak qaffoota biyak hinna;
bagi yok kaxxam siinih qaadah.
Inkih tan baaxol inni marak weeqa aabbek, ankacca haay!
‹YALLI Siyoonul mayana'nnaa?› iyyan.
‹Siyon malik Siyoonul mayana'nnaa?› 'yaanam axcih ken aabbe.
Ken malikiy YALLA kinni tohuk iyyaamah;
‹Hebeltoh im xiqe sinni duyyeeyay sinam aqbudih tubleenihiyya taqbudeenim bahten.
Tohuk gexxaamah yot naqabu culussen› 'yaanam axcih kaa aabbe.
Ummatta weeqat tan.
‹Daro edde orbisan wakti gaba kaleeh karma gexxeh immay
nanu luk nen biyaakak uxih mawaddiiminnino› 'yaanam iyyan.
Yi ummatta massaammat taniih,
tohuk gexxaamah niya yok tiddigilleeh; nugbi yok rade.
Keenih xarraqa yoo tibbixe.
Gilqad deqsita rasul dayli mayana innaa?
Daylaaba wokkel ane maay wayta?
Dayla aba mari yenek, yi mari dayla akah gee waam macak tan teetiiy?

«Yi ummattay tambaxem faxxahiyyah bar kee laqoh weeqa'gidih,
moyya kee intiita yok ximo akak racta raceyna takkem faxe raare.
Yi mari YALLAL luk sugen imaan cabe maray sinam gana kinnoonumih sabbatah,
keenik xer baaxo geyaamal faxe raareh an.
Mafdagay yi marak elle axxeerehiyya faxe raare» 'yaanam iyye.
YALLI iyyemii, «Diraabak sah nummat mayaaban;
Maqarah loonum, diraaba. Nummak yaaxigeenim malon.
Yi mari umaane umaanê-lakal aban;
anu ken Dagelta kinniyom yok mayaaxigan» iyye.
«Tonna'mmay yaaminen toobokoyti siinit ane waamih sabbatah,
kataysa kataysat siinik dacayrih gaca.
Toobokoyti toobokoytat gano siinik aba;
kataysa kataysa siinik camitaah deedal kaal haa.
Kataysa kataysa siinik ganaah, nummat num siinik mayaaba.
Arraaba dirab siinik baritte; abtan dambik mataduuran.
Naharsi umaaneh lakal, gersi umaane abtan.
Yoo aaxige cinteenih» 'yaanam keenik iyye.
Tohih sabbatah YALLAY Nabaamak Nabahiyya iyyaamah:
«Birta girat elle yagirriben innal, anu inni mara agirribeyyo.
Yakken mara keenik ableyyo.
Yi mari aba dambi able waqdi, toh keenik abe week, maca keenik aba?
Arraaba keenik summi le gaysê-baxih gide.
Kulli waqdi diraabat yaaban.
Kulli num keenik meqe qangara afak sinam lih yaabaah
darrek edde radoonu waan oflo keenih bicsa.
Hay ta mara digaalam yol matana'nna?
Tannah yan marak ta umaane abalih digaale ikkal, ken cabam mameqe.
Tahat yabtam yoo YALLA» 'yaanam keenik iyye.
Too waqdi anu exceemih,
«Qaleelah rookitah an.
Niqmatak ten baaxoy lacah muquk tenehiyyat gira ruuben.
Too baaxoh weeqah an.
Woo baaxo a saaku kafteeh sahda magexxa.
Safarah woo gita gaca mari mayana.
Laahi anay a saaku elle mayantaabba;
kimbir kee dubaali akak yeerreh»
'yaanam exce.
YALLI yok iyyemii, «Yarusalaam yiddigille abur abeyyo. Wakri dabaq tet abeyyo. Yuudâ-magaalooli abuuruy num sinniih lac sinnihiyya abeyyo» 'yaanam iyye.
YALLI a baaxo annal akah kafseeh num ibah elle gexu duude waa bacari akah tet abem macaay? Kasak dudda le numuy ahat radahiyya iyyaay? Aham gersi marah warsaana'gidih, YALLI naharal elle akah warseh suge mari maay yan?
Too waqdi YALLI iyyeemih, «Aham keenit akah takku waytaamak sabab macaay intek, yi mari keenih hee xinto yok cineeh, aba keenik excem kee anu keenih ruube kitaabal tanim abe cineenih.
Yi yab cinna heenih dumaak abak yenen makot yanin. Isinni abbobtik kaxxih, Baqal akak iyyan duyyeh qibaadat yanin.
Tonna leemiik yoo YALLAY Nabaamak Nabah, Israayil doore Dagelta kinnihiyya ta marak abu waam koh warisu waa. Qeero le maaqo ken askameyyo. Summik tan lee ken afqeyyo.
Duma ken kee ken kaxxa abbobti able wayteeh aabbe wayte baaxoy oson kaadu ahaydumah aabbe weeniih able weenihiyya fanah ken ruubeyyo. Tokkel aaxige waan marih addal ken fixiixiseyyo. Saabo cabba haanam fanah, ken seltu wayta qaskar keenit ruubeyyo» iyye.
YALLAY Nabaamak Nabahiyya iyyemii:
«Takku waytam ubula!
Sinam rabta waqdi, weeqa aba agabuh naharal elle seecay suga, keenik inxica» iyye.
Ummat toh toobbe waqdi intemii: «Labhay isissikay!
Neh weequ waa agabuh neh seeca. Neh boogisoonay inxica.
Inti nek ximok tamaggeeh
nanu kaadu dambar ximot nek aruqam fanah weqnaama» 'yaanam iyyen.
Ankacca haay! Siyoonul booge tantaabbeh tan.
«Bayneeh; qaybit radneh nan.
Magaala cabneh genxam nek faxximta;
ahaysa buxaaxi nek abur tekkeh tan» 'yaanam iyyen.
Ermiyaas iyyemii, «Taway isin kaadu agabow,
YALLIH qangara ankacca haa. Usuk iyyam cubbusay.
Xaylo weeqa elle aban inna barisa!
Sin innah yan agabu kaadu rabe marah weeqa elle abeh meqe'nna barisa.
Macaay inteenik, rabi qarik xoggaak buxah adda nek culeh yaniih,
maroh gasoosa edde nabbixe magaaloolih adda culeh yaniih,
urru gitittel nek raaqisah yan.
Furrayna qadaagah aroocal nek raaqisah yan» iyye.
Kaadu iyyeemih:
«Rabe marih lafa saqi dacah innah, kulli ikkel qidelon.
Yifiilen darok caben caffih innah, kulli ikkel cayxih aneleeh,
ken yaaguqe num mageytima.
YALLI yok inxica iyyem tamaha» iyye.
YALLI iyyemii:
«Tu-taaxago isi ixxigat kaxxam akkale waytay.
Celeema isi qandet kaxxam akkale waytay.
Gaddaleela isi maalut kaxxam akkale waytay.
Yoo yaaxigeeh, anu faxam yasmite num yenek,
toh kaxxam kinnim yaaxigeemiiy amo elle yamqeemi.
Niyaateh meqem tohu.
Macaay inteenik, anu sahdah liyo kacni, yambaxe kacanu hinna.
Cakki kee qadaalatak tan abto aba Dagelta kinniyooh;
yoo ruffu haytam tamaha.
Tahat yabtam yoo YALLA kinni» iyye.
YALLI qagseh iyyemii, «Masri kee Yuuda kee Edom kee Qammon kee Mooyab kee, bacarih tan baaxol yan maray amô-xagor namma seltak isik yargiqehiyya edde digaalu waa wakti mamaatat yan. Ta mari yakkeemiik solot loonuuh immay, woo solot akah lon qahdi mayaaxigan. Ta mara kee Israayil marak yi qahdi num maxagurinna» 'yaanam iyye.

Israayil maraw, YALLI siinik iyyam oobbeya.
YALLI siinik iyyamaa: «Sinam abtam maabina.
Qaraanal duma able waak sugten asta tableenimih macunxitina.
Sinam annah tan asta table waqdi cunxitaanam tableenimih, isin macunxitina.
Macaay inteenik, a marih diini foyyâ-diini.
Garboh addak caxa irgiqqa haanaah
too caxa coox-ora-numul yaceen.
Too num too caxa orra haah bicissa heek lakal,
dahab kee lakqok bilan.
Sarrak radaamak bismaarat aracak teenat daabisan.
Too cooxuy yalla akak iyyaanahiyya
cabcab elle yooboke aracal,
woo cabcab kimbir yakmeemik kimbir akak meysita'gidih,
sartan edde hayya heenih
sahdayti gurral soolisen caxxih bis le.
Afak mayaaba; mayangayyaay magexa.
Aracak arac ken beyaanam faxan waqdi,
sunkul hayya ken heenih quukah beyan.
Hay, siinil baaham maliiy siinih xiqam malik,
akak mameysitina» siinik iyyah yan.
YALLAW, ku bis lem matan.
Atu qande le Dagelta kinnito.
Ku migaq nabna kee qande le.
Inkih tan ummatih Malikow!
Nabna koh taguudek, koo assakaxxe waytam iyyaay?
Addunyal kasah dareeman mara kee
addunyal tan reeda le malikwak inkih ku bis lem matan.
Yakkeenimik inkih duquuraay; hawri akak gexe mara kinnon.
Cooxuk bicsen duyyey yaqbudeenihiyya tu ken barissu madudda.
Galdaddaqin lakqo Isbaaniyah rasuk baahaanaah;
dahab kaadu Uufad deqsitta baaxok baahan.
Tonnal gabâ-naggaarinna le mari, lakqo kee dahab kee
cooxuk yalla-'yeenih-yaqbuden-duyye bicsan.
Sari cixxa yaaxige mari kuclinan kee qasdiimin sara
bicissa heenih sartanah edde haan.
Too duyyey yaqbudeenihiyya inkih bicissam,
gabâ naggaarinna le mara.
Takkay immay YALLI numma Dagelta kinni.
Waara Dagelti kaa; ambaxe sinni reeda le Malik kaa.
Usuk bagcarrita saaku baaxo axaxittah.
Kay naqabut koysita mari mayana.
Too duyye yaqbude marak intaanamah, «Isin taqbuden duyye qaran kee baaxo magininna. Tonna immay isih bayak maaciseleeh, baaxo bagul maraagta» keenik inxica.
YALLI addunya isi qandet gine.
Isih leh yan ixxigat inkih yan baad yukluke.
Qaran kaadu fidise Dagelta kinni.
Usuk amrisa waqdi, qaraanal tan lee kaxxa xongoloh xongolta.
Baaxô maggaraqak qamburre bahtam Yalla.
Rada roobih addat cankaxa qaraanak rubtam Yalla.
Caacay daanah elle yabbixe aracak ruuba waqdi silisa.
Tah inkih abalih, sahda xangi maleelay
tut rade wayta tekke.
Yalla axcuk yaqbuden duyye dahabak bicsa mari
wohut wacarriyele.
Oson bicsan yalla akak iyyan duyye anqaasah elle rabaanam ikkal,
rooci leeh ufuy lem hinna.
Ta duyye deedala'kkalah, tu xiqtam hinnaay tanim hinna;
Yallih digaala tamaate saaku, baatu wayta duyye.
Yaqkuub doore Dagelti woo duyyeh bis le Dagelta hinna.
Kullim gintem kaa; Israayil ummat ikoytah lem kaa;
Kay migaq YALLAY Nabaamak Nabahiyya.
Yarusalaam maraw, marot sin yabbixeenik, duyye gaaboysita.
Macaay inteenik, YALLI iyyaamah: «Away a baaxok ken xiiriyeyyo. Kaxxa gibdaabinay uma'nnah ken biyaakisahiyya keenil oobiseyyo» iyyah yan.
Yarusalaam-ummatta too waqdi weqteeh:
«Woyyow ni nabsow! Uma mudumuh muddunneh nan.
Nanu abnem akak uran mudum hinna» iyyen.
Takkay immay bagul, «Ni biyaakal nasbirem nel tan.
Siraq nek abuuruh raaqe;
sirooqa edde soolisne akoota tiggiriqeh;
xaylo nek baaxo cabteh.
Ahak sarra siraq neh soolisa mari baaxol maraaqinna.
Siraq golit sara neh takra mari maraaqinna» iyyen.
Too waqdi anu keenik excemii,
«Nek saqoltih yan mari xangi-maleela kinnon.
YALLAK, ‹YALLAW gita atu nee uybulluy› maxaccinnon.
Ni marat ah akah tekkeeh, fixix ken akah yibbixem tohu.
Toh too tiya'mmay, away xaagi yemeeteh yanik oobbeyay!
Kilbat le kabuk kaxxa waxxaqa kee deero aba mari yamaate iyyaana'mmay
too mari yamaatu waa waqdi,
Yuudâ-magaalooli bacarih gacissa heelon.
Oson elle sugen arac wakri guub akkele»
'yaanam keenik exce.
YALLAK kaadu excemii,
«YALLAW, sahdayti gufe ikke isik mayaaxiga;
isi mano yamlike num mayana.
Tonna'mmay YALLAW, isi mara umaanek gacis.
Abba hannaanimil nee makataatin.
Bagcarritta waqdi digaalak nee cat.
Abba hannaanimil nee katatteeh,
bagcarritta waqdi nee digaaltek,
wonnal baatik sa qamballam mannu.
Abta bagcarra koo aqbude waah koo cine maral gacis.
Too mari neey ku mara kinnihiyya qideeh
nee sele mara kinnon; baaxo nek abur aben» 'yaanam exce.

YALLIH qangaray Ermiyaasal obtehiyya ah teeti. «Qahdi qangara koh warisu waah, Yuuda kee Yarusalaam marak intaamah:
‹Yoo YALLAY Israayil doore Dagelta kinnihiyya, sin kee yi fanal yekke qahdi xagure waa mara abaareyyom keenih waris. Ta qahdi, anu ken kaxxa abbobti Masri rasuy urta gira keenil yekkehiyyak ken baahe saaku, ken lih hee qahdi. Too saaku, «Yi amri oobbeyaay anu siinik aba axcem aba» 'yaanam keenik exceh en. Yi yab oggolteenik, yi mara akkettoonuuh; anu kaadu sin Dagelta akkeyyo, keenik exceh en.
Tonnal hay, ken kaxxa abbobti lih niqmatak tan baaxo siinih aceeyyo axcuk abeh suge qahdi kulli way duudusah. A saaku kinni way keenik rade mari elle yanim too baaxo› 'yaanam keenik inxic» iyye.
Anu too waqdi «YALLAW, numma kinnih» exce.
YALLI too waqdi yok iyyeemih, «Yuudâ-magaalooli kee Yarusalaam magaalah gititte fan gexay, tokkel yan marah yi farmo warisa. Titta lih hayne qahdil aba keenik excem aba keenik inxic» yok iyye.
Kaadu yok iyyemii, «Sin kaxxa abbobti Masrik baahe saaku, ‹Yi yab oobbeya. Yi amri oggola›, 'yaanam fiirik geerah keenik exceh eneeh; uxih a saaku fan a marak axcem tohu.
Takkay immay yi yab cineeniih baaqid edde mahaysitinnon. Kulli num keenik ken afqado keenil tecee uma taamat asen. Titta lih haysinne qahdih giddinaamak, ‹Siinik excem duudusa›, keenik exceh ene'mmay, woh cineenih. Tohuk gexxaamah a qahdi duuduse wayteenik, abeyyo-exce-digaala keenil abe» yok iyye.
YALLIH yab kaadu yol oobeeh, yok iyyemii, «Yuuda kee Yarusalaam mari yol malsah.
Ken kaxxa abbobtiy yi amri cintehiyya abak ten dambi, oson kaadu aban. Yalla akke sinni duyyey gabak bicseenihiyya yaqbuden. Israayil kee Yuudah ummat, anu duma ken kaxxa abbobti lih heeh suge qahdi yol makeenih.
Tonna leemiik yooy YALLAH yani taway bala keenil ruubu waam naharal ken aysixxigeh ani'mmay, kudaanam faxaanamah mayasillimaanam yaaxigeenimi. Catoh yol weeqaanamah, keenik maabba.
Anu too bala keenil ruubu waa waqdi, Yuuda kee Yarusalaam mari, ‹Ni rabbi› axcuk sadgat akah abakaay qaydarus elle ruubak sugen duyyeeya ken mawadda.
Yuudâ-mari yalla 'yeenih yaqbuden duyyek mangah ken magaalooli tikki 'tah gide lon. Yarusalaam mari kaadu umâ-yabulih taniimiy Baqal akak iyyaanahiyyah sadgat elle abaana'gidih bicsen arooca, mangah ken magaalah gititte takkeh gide takke.
Tonna'mmay Ermiyaasow, ta marih qaadah, dooqah gaba yol maruubin. Ken qaadah yoo makallacin. Gadaamitoonu waan waqdi, yoo kallace loonu'mmay keenik maabba› yok iyye.
YALLI kaadu iyyemii, «Yi maray anu kicinuk sugehiyya umam abam ableh anik, hay sugay, yi Qibaadah-Qarih adda culaanamih ruksat keenih teceem iyyaay? Nadri yoh culaanaah, sadgat yoh abaanamah, keenil obtu wayta bala isinnik cate loonum maay yakkalen? Tah ken ruffa haytam tekkek, abbaasitoonay.
Mango ayyuufa kee meqe xaylo xalta *daytuun caxah migaaqal keenih seecak suge saaku liyoh immay, a saaku qaraanak obte kakkaqoh anay le xongolot ken carariseyyo» iyye.
«Yoo YALLAY Nabaamak Nabahiyya duma Israayil kee Yuudâ-mara caxah innah uysubukeh suge'mmay, ta saaku bala keenil oobiseyyo. Toh keenik akah abu waam, umaamay dambi lehiyya baahaanaah, Baqal akak iyyaanamay yaqbudeenihiyyah sadgat abaanaah, naqabu yot culsan» 'yaanam iyye.
Ermiyaas kaadu qagissa heeh iyyemii, «Yi naqboytit yoh malissa mala YALLI yoh warseh. Too waqdi eexegeh.
Yi naqboytit, ricidih beyan marqay is beyan ikke gexahiyyah innah, yoo qidaana'gidih yoo beyaanam faxaanam YALLI yoh warse. Anu toh aaxaguk masuginniyo. ‹Caxa saade'kal akah yargiqen innah, wadiriik kaa kase waana'gidih, a num a waqdiik qidnay› axcuk, yi qidimil malisak sugen. Anu ta umaanet yoh yaniinim keenik aaxaguk masuginniyo.
Takkay immay toh eexege waqdi, inni Dagelta kallacak kaak exceemih, ‹YALLAW, Nabaamak Naba Dageltaw, atu cokmi qadaalatal aba Dagelta kinnito. Sahda tacsubem kee sahda niyat lem table'gidiiy kinnon mara keenik tasmite'gidih ken wagittah. Yol baahaanamak abtam atu isih taaxigeh. Kol cabah an. Yi Dageltaw, yol baahoonu waanamah, keenit abtu wayta digaala abali yoo hay!› axcuk xaaqime» iyye.
Too waqdi YALLAY Nabaamak Nabahiyya yok iyyemii, «Qanatot mari koo qidam faxaah, ‹YALLIH migaaqal tu neh warissek koo qidenno› iyyaana'mmay, anu keenik abu waam ah teeti. ‹Tahah anu ken digaaleyyooh, furrayna keenik carbit seleyyo. Qunxa urru keenik qululuh qideyyo.
Qanatot maral bala ruubu waa wakti xayyooweh yani'mmay, too saaku num keenik mawaddiima› 'yaanam yok iyye» iyye.

Inni Dagelta lih yaabeeh excemii:
«YALLAW, qadaalat le Dagelta kinnito.
Yi Dageltaw, yot tekkem ku amol haysitu waa;
qadaalat le cokmi yoh abettom aaxigeeh, mawaagisa'mmay,
atu qadaalat elle abta'nnak uxih cede weemiy
koo esseram faxa liyo.
Uma-qamal-leela gaddaloola akah tekkem macaay?
Aamanti sinni maral kullim akah bictam macaay?
Yi Dageltaw, caxah innah atu ken daabisseeh;
oson kaadu ragid baahen.
Caxa saadda waqdi xaylo elle xalta'nnal, dadlaanaah xaylo xalan.
Kulli way migaq kok ugsaanah immay, niya koo fan malon.
YALLAW, atu yoo taaxigeeh; abba haam yok tableh.
Kacanuh koh liyoh gide kaadu yok taaxigeh.
Hay, yi Dageltaw, a umeynit, masgaadah giitak beyan illih innal, yok ken eyxeer.
Ken edde bayissu wayta ayro fanah, sahdak ken baxisay; ken deel!
Baaxo nek qabaarah kafte.
Toobokeh sugte qayso kaffa karacca 'te.
Lac yembexeeh, qaraanal haada haadaytih agantah tembexeh.
Toh akah tekkem, tet addal yan mari aba uma-taama.
Oson kaadu ‹Yalli nanu abnam mayabla› 'yaanam afak iyyan.
Ta mara hay, ma waqdi digaaletto?» 'yaanam exce.
Too waqdi Yalli yok iyyemii,
«Ermiyaasow, sinam lih qalaltu tefferek,
faaris lih qalaltu mannal duudetto?
Xeet sinni booxal tinnikissek,
Ordon rasul tan garboh addat gexxu mannal duudetto?
Ku tooboko kee ku buxah mari ku naqboytit lih gacca 'yeenih
koo ganaanamih addat yaniiniih qeebi kot abaanam faxan.
Tonna leemiik meqe yab ko'lih yaabaanamah ken maamanin»
'yaanam yok iyye.
YALLI iyyemii, «Anu Israayil marak obboodeh;
innih doorite marat darre cabeh an.
Ken kiciyyoh immay ken naqboytiitih gabal ken haah an.
Inni maray innih doorehiyya a saaku yi naqboytiitik maacisen.
Garboh addat suge lubak yol yekkeeniih,
tohuk gexxaamah yi naqabu yussukuqen.
Yi maray anu dooritehiyya, kimbiiriy qawi kulli kabuk maraasiytehiyya yekken.
Alluwwa ken takme'gidih akah seeca.
Allî-baaxok yemeete reedon
yi baaxoy qinab xala coox elle aabakuk sugehiyya bayseh.
Yi baaxoy buqre elle aabakuk sugtehiyyak amot taqqa 'yeenih gexen.
Yi baaxoy qax-muquk sugtehiyya, caxa elle aabuke wayta bakarroyta aben.
Baaxo yok bakarroyta aben.
Lac sinniih num sinni baaxo tet aben.
Inkih yan rasi abuuruy sahda elle deedalta yekkeh;
tohuk tu iyya mari mayan.
Baaxo inkitanuuk bayisu waa mara ruubeyyo.
Carbi keenit abu waa mara keenit ruubeyyo.
Sinam buubu waa mari, gitah bakarroytah tan fayya le
aroocaak gacak, wararah keenit amaatelon.
Ahaysa amaan mageyan.
Buqreh kamadi qideloonu'mmay,
daro orbah gacca 'ta saaku
kamadih aftok keenan orbiselon.
Yi kaxxa bagcarrak gexxaamah
buqret kaxxam cawale loonu'mmay,
akak orbisoonu waanam malon» iyye.
YALLI qagseeh kaadu iyyemii, «Yi ummatay Israayilih toobokehiyyah anu-ecee-baaxo foyya-abe-marak axcem liyo. Tohuu, too mari umeynitiiy; tonna leemiik away elle yanin baaxok, caxa ragidik elle siiban innal, ken siibba heeh ruubeyyo. Yuudâ-maray oson umam elle baaheenihiyya ken gabak ayyaaqeyyo.
Woo baaxok ken kalek lakal, keenih xuwaaweyyo. Kulli baaxoh mara keenik le rasuh gacseyyo.
Oson yi mari elle yaamine diinil baguuk yeemeneeniih, duma yi marak Baqal deqsitta duyyey yaqbudeenihiyyah migaaqal xiibita axcuk barisak akah sugen innah, a saaku toh cabba heenih, tohih aftok yi migaaqal xiibiteenik, yi mara ken abeyyooh; barkat keenit heeyyo.
Takkay immay faxe ikkekiiy yanoonay yi yab cineenik, ragidiik ken bayseyyo. Tah intam yoo YALLA» iyye.

Ermiyaas iyyeemih, «YALLI iyyemii: ‹Gexay *baftak bicsen meqe-saro xaamma haay tikyah edde gac. Immay lee maxagisin› yok iyye.
Too waqdi YALLI yok akah inxicca iyye'nnal, too saro xaamma heeh edde gace.
«Sarrak kaadu YALLIH qangara yol obteeh yok iyyemii,
‹Gexay ama saro beyya haay, Furaat weeqaytuk xaqut tan forqoh fanat rub› yok iyye.
Toh yok iyye waqdi, gexxa exceh too saro Furaat weeqaytih xaqut tan xixxaq-forqoh fanat ruube.
«Waqlaak wadiril YALLI, ‹Gexay woo saro bah› yok iyye.
Too waqdi wokke gexeeh; woo saro edde ooqore forqok eyyeeqe waqdi, calagto tekkeeh, xagarat haanam luk masuginna.
«Tohuk lakal YALLIH qangara yol obteeh;
yok iyyemii, ‹Yuuda kee Yarusalaam marih kaxxiina, tama saroh innah heeyyo.
Oson umeynitiiy, amri yok cineenih. Yi yab aabbe waa maray isinnih faxam aba yekken. Sinam Yallih aftok taqbude tumamme, too marak kaxxih, yaqbude mara yekkeeni'mmay, tahak wadir tama saroh innah, hebeltô-tu'xiq-sinni-maray baaxot radehiyya ken abeyyo.
Saro xagarat sartanah elle haan gurral, anu Israayil kee Yuudâ-mara innim abeeh, innil ken xayyooseh suge. Ken akah abem, yi migaq xagak yoo yassakaxxeenih faylisaana'gidi. Takkay immay oson woo mara makkinnoonuuy, yi yaabat maqal mahaysitinnon› 'yaanam yok iyye» iyye.
Ermiyaas kaadu qagseeh iyyemii, «YALLAY Israayil doore Dagelta kinnihiyya yok iyyemii, Israayil marak intaamah, ‹Qinab-kamri edde haan buutitte akah bicsaanam, qinab-kamrik kibaana'gidi› keenik inxic. Too waqdi oson, ‹Toh timixxigeemi› kok iyyeenik,
keenik intamaa, ‹Yoo YALLI a baaxol yan marak Dawuduk raaqe dardaarinna le mara kee, seeka kee nabuwwa kee raqqa 'ye maray Yarusalaamal yanihiyya, kamrik baqqa heenih katla fan amma akah iyyan innah keenik abeyyo.
Too waqdi kibuk tan buutitteh innah tittat ken bodsiiseyyo. Tittin gabat ken qidsiiseyyo. Qunxa num kaxxa numut ruubeyyooh, tittin gabat ken qidsiiseyyo. Keenih maracmataay keenih maxuwaawam keenih waris› yok iyye» iyye.
Ermiyaas iyyemii,
«Ummatey, ankacisaay siinik axcem oobbeya!
YALLI sin lih yaabahak, kaxxiina cabba haay kay yab oobbeya.
Laqô-bar siinil radaah
dite elle radde qaleelah bagul tandafoofoleenimik dumal,
YALLAY sin Dagelta kinnihiyya eyneba!
Isin faxxan ifih aftok baaxo kaxxa dite siinil takkeemik dumal, kaa eyneba.
Takkay immay, yoh tu gactek, kaa aynabe wayteenik,
anu uqurat weeqeyyooh, kaxxa weeqah weeqeyyo.
Abah an weeqak yok caxitta ximo weeqi innah oobele.
Too weeqa akah abu waam, YALLIH maray
seewah marin baaxo beyoonu waanahiyya kinni» iyye.
Ermiyaas kaadu qagseh iyyemii, «YALLI yok iyyemii, ‹Ama malik kee kay inak elle tanin dardaarinni korsik ooba keenik inxic. Woh akah excem, oson amot lon dardaarinni kalabta keenik raddeh.
Yuudâ-magaalooliy gabbi-qaxat raqtahiyya marot heen. Tokke fanah edde yamaaten gita mageyan. Yuudâ-mara yakkeenimiik seewah beenih› yok iyye» iyye.
YALLI iyyemii, «Yarusalaam maraw, wagitay! Naqboytit kilbat le kabuk siinit tamaate. Amo elle muquk sugten mari, a saaku maca abe? Sin maray kaxxam edde akkaluk sugteenihiyya anke gexe?
Kataysis takkalen maray qalla lih litoonuhiyya siinik iysiissa heeh, amol siinik heek, maca abetton? Biyaakah lacawat tan barrah innah gacettoonum taaxigeenimi.
‹Ah inkih net akah tekkem macaay? Sari nek akah qanxixeeh; a axxul le biyak xagarat nek akah yekkem macaay?› bagul inteenik; toh siinit akah tekkem, sin dambih manga.
Data num le bisu korsam mabicta. Kabqî-xagaral tan baraabarwa kattam bicta? Mabicta. Tonnah hay, siiniy umam abitto bartehiyya meqem abu maduuda.
Bacarih tan baaxol silisa caacay caffa elle beya'nnal, sin beeyyo.
‹Sin ellecabo tamaha› siinik axce. Yoo cinteenih, gabak bicsen duyyel teemeneeniih; tohuk gexxaamah anu siinih malsem tamaha. Tah intam yoo YALLA.
Inni gabaak xagaral liton sartan siinik kalla heeh, qasunuk sin cabeyyo. Qawratak sin qideyyo.
Anu innih niqbiyom abah sin uble. Barril, koomaamih amol duyye aqbudih sin uble. Too duyye elle aninnaan ikke, cuggayti barrah dalwah kuula num elle kuula'nnal, isin kaadu too duyye taqbudeeni'gidih too duyye elle aninnaan ikke lakal gexxan. Danan oklô-lakal nikloh elle yarde'nnal, too duyyeh lakal tarden. Yarusalaam maraw, edde taniinim baatik, taahirrowtoonu waytaanam maa saaku?» 'yaanam siinik iyye.

YALLI qabar-giddinaamak Ermiyaasal oobise yab ah kaana.
«Yuudah ummatta edde tanim rookitiyya;
ken magaalooli edde tanim finqi adda.
Yarusalaam ummatta gubbik bagul deerih gacca 'yeenih weeqat yanin.
Yarusalaam mari catô-fayxih deero aban.
Gaddaleela buxal, keenih taamita mara leeh ruuban.
Too mari leê-goranah dori elle yani'kke fanah gexaana'mmay,
leey akah gexeenihiyyak baxaysiteenih yaduuren.
Leeh been soor foyyah gacsan.
Tohuh aban wacarriyik gexxaamah, fooca isinnik reebisan.
Robti waytih baaxo kaffa karacca 'ye.
Tohuk gexxaamah, buqre aba marak niya tiddigilleh;
aban wacarriyik gexxaamah, fooca isinnik reebisan.
Wayxex, taloole qaysoh waytih
xalte baxa gubbil qiddeh cabta.
Dibookoli fayya 'ta ikkel gacca 'yeh wakrih innah habhabita.
Qaysô-waytih intiita baaxo kaak matabla» iyye.
Ummatta too waqdi intemii:
«Dambik toobinnek sarra, edde qagamqagitak sugne.
Tohuk gexxaamah dambi nee yabbixem naaxigeh immay,
YALLAW, isi nabnah taagah neh cab.
Israayil ummat kibaal elle lem kooy;
gadaama neh tabbixe saaku, nee waddam kook,
YALLAW, qibnaytu macah nel takke?
Safarah gexak yamaate qibnaytuy inki bar xiineh gexa macah nel takke?
Sahda catam elle tigibdiye num nel tekke.
Carbi addal boola le qaskariitay sahda catu duude waa nel tekke.
YALLAW, ne'lih tanim naaxigeh, nanu ku mara kinninok,
darre net macabin» iyyen.
YALLI tohuk a maral gacseemih:
«Yok kudaanaah umaaneh abittok isinni nabsiyya maraaqisan.
Tonna leemiik ken inqibeeh,
aben umaane keenit macabay, ken akah digaaleyyo»
'yaanam iyye.
Sarrak YALLI yok iyyemii, «Atu Ermiyaasow, ‹A marih taagah yoo makallacin.
Soom kee dooqa abaanamah yol weeqaanamah, aban weeqa keenik moggola. Sadgatah cado akak carrisan saq qidaanamah, hinnay kaadu, dooqak keenih orobta'gidih daro yeceenimih, yi garil oggol keenik mali. Ken wadam hinnaay, carbi kee qulul kee dalkat ken seleyyo» 'yaanam yok iyye.
Too waqdi anu excemii, «YALLAW, Mulki le Dageltaw, nabuwwa, ‹Ahak wadir carbi mayanaay qulul mayan. Yalli a baaxo kulli waqdi amaanah xiiniseyyo nek iyyeh qahdi neh cule› axcuk, ummattah warsan» 'yaanam exce.
Too waqdi YALLI yok iyyemii, «Ama nabuwwa kinnino iyya mari sin lih edde yaabam diraaba. ‹Yalli nee ruube› 'yaanam siinik iyyaanaah, ‹Yalli wacyih woh nek iyye; ah nek iyye› iyyaana'mmay, toh diraaba. Anu ken maruubinniyo. ‹Wonnah yan saaku woh akkeleeh, ah akkele› axcuk keenih warsaanam tanim hinna. Isinni amok yeyyeeqeenih baahan yaaba.
Hay taway ta maray anu ruube weeh isinni amok eyyeqqa heeh, ‹Ahaysa carbih tanim mali; qulul kaadu mayan; toh Yallak noobbe yaaba› axcuk, sin lih yaabahiyyal baahu waam koh warisu waa! Carbi kee qululut ken qideyyo.
Oson toh akak iyyan mari kaadu, too qulul kee carbit ambaxele. Raysa keenik Yarusalaam magaalah gititteh xaqul qidelon. Lafa keenik yaaguqe mara mageyan. Taham kaadu, keenik kalah, ken agabu kee ken xaylot takku waytaama. Edde yanin umaanek keenih taguude digaala keenit abeyyo» 'yaanam yok iyye.
Kaadu qagseh iyyemii, «Keenik intaamah,
‹Yi maraw, isin uma mudumuh muddumtoonu waytaanaah,
kaxxam biyaakittoonu waytaanam ableeh;
tohuk gexxaamah, bar kee loqoh intik ximo yok caxittaah,
kulli way siinih abah an weeqat an› keenik inxic.
‹Afah ewqek, qeebit rabe marih raysa able.
Magaala gexek, qululuh raba mara able.
Nabuwwa kinnino axcuk suge mara kee seeka
kabuk kabul gexak isinni taama abaana'mmay,
tu mayaaxigan› keenik inxic» yok iyye.
Ummatta Yallak inteemih,
«YALLAW, Yuudâ-mara inkitanuuk cinah cintee?
Siyon-mara tinqibeh edde cabtee?
Akak ure wayna biyaakah nee akah biyaktam macaay?
Amaan geennom nekkele'mmay, woo amaan mageytiminna.
Biyaakak urennom nekkele'mmay, inkinnah akak cunxinna umaane nee tibbixe.
YALLAW, dambi lem elle bahnem koo kinnim naaxigeh.
Nee kee nek duma ni kaxxa abbobti edde asse dambi naaxigeh.
Isi nabnah sabbatah, darre net macabin.
Yarusalaam magaalay ku dardaarinnih korsiy nabna lehiyya
addal akak tani qaybik maqidin.
Ne'lih abte qahdi duudus.
Faxe baaxoh mari yalla axcuk yaqbuden duyye rob mabahta.
Qaran isih baaha rob mali.
Ah abtu duddam koo kinnuk, niya elle linom, kooy ni Dagelta kinnihiyya» iyyen.

Tohuk lakal YALLI yok iyyeemih, «Muusa kee Samuwel akkel yi foocal solla 'yeenih ken qaadah yoo kallacaanamah, a marih tiya keenik oggolak mananniyo. Away yi foocak wonnah ken rub; wonnah yok gexa keenik inxic.
‹Anke genxoo?› kok iyyeenik, keenik intaamah, YALLI iyyem ah teeti: Sahdak garab dalkat siinik ambaxeloonuuh, tonna leemiik tokke gexelon. Sahdak garab carbit ambaxeleeh, tonna leemiik too mari tokke gexele. Sahdak garab qululuh ambaxeleeh, too mari kaadu tokke gexele. Garab kaadu marin baaxo seewah beelon.
Yoo YALLI ta affaraamay ken bayissu waytahiyya keenil ruubu waamal gaba kaleh an. Carbit rabeloonuuh, ginaada keenik kuuta hirriigiseleeh, qambil gadda akkele. Wohuk raqtem garboh alluwwa akmele.
Ciskiyyaahû-baxi Manasse, Yuudal malikih yen saaku abe umaanek gexxaamah, baadal enna 'ya mari anu siinil baahem yaabbu waa waqdi, kaxxa wariggah wariggitelon» 'yaanam yok iyye.
YALLI iyyemii,
«Yarusalaam marak, aham siinit takke saaku,
siinih xuwawtu waytam iyyay?
Siinih rookittu waytam iyyay?
‹A marat tekkem macaay› axcuk,
dagooh gide kinni way sin essera mara maay geetton?
Yoo cinteeniih; isinni uma taamat wadir tuduuren.
Tonna leemiik gaba siinil qideh sin bayseyyo.
Wadirih siinih xuwaawam maaba.
A rasul enna 'ta magaaloolih addal, caacay bee caffa sin abeyyo.
Yi maraw, edde tanin uma taamak taduureenim cinteeniih;
tonna leemiik xaylo siinik qideh sin bayseyyo.
Gubuunuh raaqe agbi mangah baddi afih qiddeytak aymaggeyyo.
Oson xalen furrayna qidaana'gidih, qado loqo naqboyta
keenit ruubeyyooh; inanti keenik rookitele.
Cube'kal akak cunxittan umaane siinit ruubeyyo.
Xaylok malciin le inak malciin rabeleeh,
is wariggah qawlele. Laqo bari bis teetil akkele.
Sinam burutta barray kulli way niya akak baxaqta akkele.
Rabak raaqu waa mara keenik carbi gadda abeyyo.
Tahat yabtam yoo YALLA kinni» iyye.
Ermiyaas iyyemii, «Woyyow yi nabsow! Yi-ina yoo akah xaltem maca? A baaxol yan mari inkih wiilih yoh yan. Abuuduh tu akak bee num mayyuuy tu akah ecee num mayyu'mmay, tohuh kulli num yi abaarot yan.
YALLI yok iyyemii, ‹Meqem koh abuh koo cateyyo. Naqboytit gibdaabina kee boola ken tabbixe waqdi, kallacih elle tamaate num koo abeyyo. Taham koh abeyyom koh diggoysa.
Tonna'mmay birta gabah yaggilu duuda num mayan. Axcihiiy kilbat le kabuk yamaate birtay nacaas agleh lehiyya yaggilu duuda num mayanam ixig› yok iyye.
YALLI qagseh, yok iyyemii, ‹Yi marih duyye kee edderra heenim keenik beyu waa mara keenit ruubeyyo. Toh keenik akah abu waam, a baaxol aben dambih sabbata.
Oson aaxige waan baaxol ken naqboytiitih naqoosa ken abeyyo. Yi naqbi baruge wayta girah gide» yok iyye.
Too waqdi anu excemii,
«YALLAW, anu elle ani'nna kee edde an caalat yok tableh tanik,
yoo kassa haay yoo cat.
Yoo qidaanam fanah tibba keenik maxcin.
Yoo akah xaafaanam ku sabbat kinnim kassa haysaay,
yoo xakaake kala marak cane yoh gacis.
Atu yok intam qangara qangarah kok aabbe.
YALLAW, Nabaamak Naba Dageltaw, anu ku num kinniyo.
Tonna leemiik ku qangara bagu yok ruffa hayta.
Yasuule mara lih asal kee digirit inni wakti mabaysinniyo.
Ku amrih oggoluh, dibuk gacca elle exce'kkel,
ableh an umaane naqabu yot qidde.
Hay ta gideh biyak yot akah yakkem macaa?
Liyoh an dale yok akah ure waytam macaay?
Cagay kafa buyyih innah, foyyal yoo cabtam maay faxxaa?» 'yaanam exce.
Too waqdi YALLI yol gacsemii,
«Yol tuduurek, koo gacseyyooh,
uxih inni naqasu koo abeyyo.
Maqna sinni yaabat yaabe waytaah,
sinaamah tuxxiq le farmo warissek,
uxih yi nabiy akah sugteh koo gacseyyo.
Ellecabol sinam elle tamaate numuy
sinam fanah gexe waahiyya koo abeyyo.
Nacaasak bicsen birtay xaggiime waa keenil akketto.
Qeebi kot abe loonu'mmay, kok mayaysan.
Anu innih ko'lih gaceyyo. Koo xagtu waytam matan.
Umeynit kee sarri-leelak anu innih koo cateyyo;
inni dacayrit koo heeyyo.
Tahat yabtam yoo YALLA» yok iyye.

Ermiyaas kaadu qagseh iyyemii, «YALLIH qangara yol obteeh yok iyyemii,
‹Annah tan baaxol madigibinaay xaylo maxalin.
Akkel yaabaku waa urru kee ken xaleenat takku waytam koh warisu waa.
Kaxxa dalka keenit ruubeyyooh; too dalkat ambaxelon. Keenih rookitaah ken yaagaqu waa mara mageyan. Raysa keenik guddaafah innah qangalaylak cabelon; yakkuqe num mageytima. Carbit rabe kee qululuh ambaxi akkelon. Lafa keenik haada kee garboh alluwwah maaqo akkele.
«YALLI qagseh yok iyyemii, ‹Sahda elle rookitah table qari maculin. Faxe numih rabah marookitin. Anu ahak wadir a marak inni barkat kaleeh, keenih luk suge kacanuk raaqeeh, keenih maxuwaawa.
Gaddali kee baacoyti keenik inkih, ta rasul elle rabeleeh, num keenih marookitaay, num ken mayaaguqa. Ken rabih rookah isi xagar num masalliyaay amo isik num mamoola.
Kicinuk sugen num rabaamah, taqdiyyah sinam tittal matamaataay, rabe numih rabeynah maaqo titta lih mayakman. Numuk ina kee abba rabtaamah, taqdiyyah kaal yamaate num mageytima.
« ‹Xigla addal akak aban buxa maculin. Maaqo ken lih maxagin. Ken lih maaqubin.
Yoo YALLAY Nabaamak Nabah, Israayil doore Dagelta kinnihiyya ta maral baahu waam koh warisu waa. Kaxxa farcat kee asalay abak sugeenihiyya ken cabsiiseyyooh, digiibal farcih abak sugen qililo kee digir ken waysiiseyyo. Taham isin addunyal anih akah abletton.
« ‹Taham atu keenih warissu wayta waqdi, «YALLI annah tan kaxxa digaalah nee akah digaalam faxam macaay? Maca kaal bahnee? Sugay noysommeeh, ninni Dageltay YALLA kinnil bahnem macaay?» 'yaanam kok axcelon.
Too waqdi keenik intu waytaamah: YALLI siinik iyyaamah, Dumî dabaanal isin akak radden sin kaxxa abbobti yoo cabba hayteh gabak bicsen duyye aqbuduk sugen. Yi yab kee anu keenik aba exceemit maqal mahaysitinnoonuuy cinak sugen.
Siinih tu gactek, uma-taamah isinni kaxxa abbobtik lafittaanaah, yi yab yaabbe num siinit mayanaay, yabti-cina kee uma-taamah-abittoh num numuk siinik mayaysaay inki bis liton.
Tonna leemiik a baaxok sin ayyaaqeyyooh, duma sin kee sin kaxxa abbobtik num aaxaguk suge wee baaxo fan sin ruubeyyo. Tokkel bar kee laqoh yi aftok xeet kee cooxuk bicsen tumamme aqbudetton. Tahak wadir yi kabuk siinih racmataanam gaba kalteh, 'yaanam keenik inxic› yok iyye» iyye.
YALLI kaadu iyyemii, «Ahaysa ummatta, ‹Waara YALLAY Israayil ummat Masrik yeyyeeqehiyyah migaaqal xiibinna› 'yaanam duma axcuk akah sugen innah, m'iyyaanay; ‹Waara YALLAY Israayil ummat kilbat le kabut raqta baaxo kee, wohuk kalah tan baaxo baadissaay wadir ken gacissa heehiyyah migaaqal xiibinnah nan› edde iyyoonu waan ayroora amaatele. Macaay inteenik, away ken baadiseh immay sarrak, ken baaxoy duma ken kaxxa abbobtih ikoytah eceeh sugehiyya fanah ken gacseyyo. Tahat yabtam yoo YALLA» iyye.
Kaadu qagseh iyyeemih, «Mango kullum-tabbaxo ken tabbixe'gidih keenit ruubeyyo. Mango admo-abeynit ken tabbixe'gidih keenit ruubeyyo. Too mari qaleelah amot ken macabaay, koomah amot ken macabaay, gablah addat ken macabaay forqot ken macabaanay, ken selelon.
Macaay inteenik, yok qellittam matan. Oson aban dambik magarcita.
Oson aban uma-taama kee dambil namma addah taduure digaalah ken digaaleyyo. Macaay inteenik, baaxol yok umâ-yabulih-tan-duyyey rooci sinnihiyyat wasak aben. Woo duyye yalla axcuk yaqbuden» iyye.
Too waqdi anu excemii,
«YALLAW, qande yot haytam koo.
Umaanek reebu yoh takkem koo; gadaamak eleelitam koo.
Baadal tan ummatta baaxô-maggaraqak koo fanah amaateleeh,
‹Ni kaxxa abbobti tu xiqe sinni xeet kee cooxuk bicsen
duyyey yalla 'yeenih yaqbudeenihiyyak sah
gabat midirih tu luk masuginnon.
Sahdayti isi Dagelta isi gabak bicsam, bictam hinna'mmay,
ni abbobti toh abak sugte.
Gabak bicsen duyye Yalla matakka› 'yaanam axcelon» exce.
Too waqdi YALLI iyyemii, «Hay tonnal, a mari sarrah yi xiq kee yi cayla yeexegeenih akah raaqan innah, YALLA kinniyom ken aybulleeyyo» iyye.

YALLI iyyemii, «Yuudah-ummatey, isin edde tanin umaane birti-kalamat tunkuttubeh tan. Afqadok bagul siinik tunkuttubeh tan. Edde tankuttubem, birti-kalamay af akak gibdi-xaak yanihiyya kinniih; elle siinik tunkuttubem, afqado kee sadgat-bagul-akak-abtan-arooca.
Sin mari silal le cooxih xaqul kee, koomaamih amo kee dululuh tan baaxol yan qaleelah amol, say-yalla akak iyyan Aseerâ migaaqal soolisen gurumuuda kee tet qibaadah xisen arooca yaqbuden. Edderra hayteenim kee maaluk elli haytaanam, a baaxoy siinih aceehiyyal abten dambih sabbatah, sin naqboytiitih gabat sin aysacawweyyo.
A baaxoy siinih eceehiyya akah cabtan innah siinik abeyyooh, aaxige waytan baaxol sin naqboytiitih naqoosa sin abeyyo. Toh siinit akah takku waytam, isin yot ugussen naqabih giray barge waytahiyya kinni» 'yaanam siinik iyye.
YALLI kaadu iyyeemih, «Yoo cinna heeh,
sahdaytul yaamine numul yi abaaro oobele.
Numtin qandel kibaal haa numul yi abaaro oobele.
Too num, bacarih tan baaxoy xagadak taniih kaftehiyyal
tooboke caxa bis le.
Tonnah yan num hebeltô-maqaane mageya.
Takkay immay yol yaamineeh
kibaal yol haa num barkat geya.
Too num buyyi garil yuysubuken caxay
ramid akak lee guftahiyyah bis le.
Tannah tan caxa cagay yamaateemih makafta.
Ayyuufi akak kulli way anxaxini.
Qabar yabbixeemih makafta. Xaylo kulli way xalta.
«Kulliimik muxxi mako kee duquurisiyya lem, sahdayti-afqado.
Toomeh taniih; tet adda taaxigem matan.
Takkay immay sahdayti-afqadot tanim taaxigem, yoo YALLA.
Sahdayti afqado tacsubeemik magarcita.
Kulli numul le qamalih innal mekla;
kulli numuk abto elle tan innal kaal mekla» iyye.
Qagseh, «Lakqo gita-maliinol geya num
naala xale waa kimbiirih bis le.
Tonnah yan num qumrik garabah yamaate saaku,
gaddaliinok luk suggu 'yeemik foyyal raaqa.
Ellecabol duqur yakke» iyye.
Ni Qibaadah-Qari, dardaarinni korsiy nabna leeh
dumal elle fayya 'ta qaleh amol sugtehiyyah bis le.
YALLAW, Israayil ummat kibaal elle lem koo.
Koo bursutta haa mari inkih qawratak radele.
Kooy sila le leeh raceynah yanihiyya cine mari
siisâ-bagul yuktuben migaq akkelon.
Too waqdi YALLAK excemii,
«Anu candu akah gacsam dibuk kook, YALLAW, yoo wad.
Atu yoo waddek, waddiimeyyo.
Yoo urus; atu yoo urussek, ureyyok.
Ummatta yok intaamah, ‹YALLI duma net abak suge meysisso cabeh inna?
Siinik abeyyo nek iyyem taway nek abay› iyyaana'mmay,
tohuh, anu ku taamah-loyna akkem macininniyo.
A marat kaadu, gadaama takkem mafaxinniyo.
Toh YALLAW, atu yok taaxigeh.
YALLAW, anu axcem yok taaxigeh.
Gadaamita saaku wadbah liyom kook;
cunxo yot maqidin.
Yoo xakaake kala mara qawratak qid.
Takkay immay yoo qawratak maqidin.
Cunxo keenit qid; yot cunxo maqidin.
Gadaama keenil oobis;
rike rikeh kuramkuruumaanam fan bala keenil rub!» 'yaanam exce.
YALLIH qangara yol obteeh; yok iyyemii, «Ermiyaasow! Gexay magaalak Yuudâ-malikwa akak cultaah akak tawqe afay Ummattâ-mawqa deqsittahiyyal, solla xicay yi farmo ummatah waris. Sarrak Yarusalaam magaalak sinam akak cultaah tawqe afoofih fanah inkih, gexay kaadu tokkel waris.
Keenik intamaa, ‹Yuudâ-malikwa kee Yuudah-ummat kee Yarusalaamal tan ummatak, YALLI siinik iyyam oobbeya.
YALLI, sabti-ayro ta magaalal duyye ukkuqqa hayteenih magaalah adda maculusina. Isinni buxaaxik kaadu duyye quukah afah mabena. Mano siinik tamqem faxxeenik, sabti ayro qiidih asaay, mataamitina. Sabti ayro taahirik tan ayro kinnuk mataamitina, 'yaanam axcuk, dumaak sin kaxxa abbobti akah amriseh sugeeh; a saaku sin akah amrisa'mmay, sabti ayro taahirik tan ayro kinnim aaxaguk, taama maabinaay qiidih asa.
Duma sin abbobtik tamah exceh suge'mmay, too mari yab yaabbeeh iyyeenim oggola marak masuginnaay, yi yab cineenih. Anu aba keenik excem moggolinnon.
Takkay immay ta saaku yan maraw, isin yi yab oggolteenik, wohoysa kaadu, sabti ayro a magaala duyye merraytul culuse wayteeniih sunkul baahe wayteenik, tonnah kaadu, sabti-ayro taahirik tan ayro kinnim ixigga hayteenik, too ayro hebeltô-taama abe wayteenik, buxal qiidih asseenik,
tonnal, Dawud qarkaytol tan malikwa kee ken gubal tan reedon, Yarusalaam magaalat culla bukka abelon. Malikwa kee malikwâ-gubal yan mari, faras-gaarit gacca 'teenih, Yuudâ-mara kee Yarusalaam mara wakalih haysitta hayteenih, teetil meekitetton. Yarusalaam magaala daayiman dabaaqah teetil gaca mara mawayta.
Yuudâ-magaalooli kee Yarusalaam xaqul tan gaandoodi kee, Benyam rasu kee ayrô-culmat raqta mango koomaami le baaxo kee, qaleelâ xaqu kee gabbi-qaxat raqta Yuudah baaxok, ummat Yarusalaam fanah amaatelon. Cado akak carrisan lac kee akak carrise waan lac, sadgatah yi Qibaadah-Qarih baahelon. Tonnah kaadu, daro kee qaydarus sadgatah baahelon. Fayla yoh elle gacsan sadgat kaadu baahelon.
Tonna'mmay yi yab oggoltaanam siinil taniih, sabti ayro taahirik tan ayro kinnim taaxigeenim siinil tan. Too ayro Yarusalaam magaalah afaak magaalah adda duyye merraytul culuse waytaanama. Sunkul culuse waytaanama. Takkay immay yi yab cinna hayteenih culussen sin tekkek, Yarusalaam akak culan afat gira ruubeyyo. Too gira malik qarit gexeleeh, sarra num tet mabargusa, siinik iyyah yan› keenik inxic» yok iyye.

YALLIH qangaray Ermiyaasal obtehiyya ah teeti. YALLI iyyemii,
«Kallak buuti bicsa num yanik, too numih buxa gex. Tokkel warissu wayta farmo kol ruubeyyo» iyye.
Tokke gexe waqdi buuti bicsa numul emeete. Too num anu wokke emeete waqdi kallak buuti bicisak yoh suge.
Buuti akak bicsam faxa kallayti buutit meqe'nnal bice waam yuble waqdi, wokkek kalla heeh woo kallaytuk gersi buuti gersi qaynatal bicisah uble.
Too numih wagittot an waqdi, YALLIH qangara yol obte. Yok iyyemii,
«Israayil ummatak, tama num kallak abam, anu siinik abam maay duudaa? keenik inxic. Ama buuti bicsa num buuti akak bicsa kallak isih faxem elle aba'nnal, anu kaadu sin inni gabah addat liyooh, innih faxam siinik abam duudah.
Faxe doolat takkuu, faxe mara takku ken bayseyyo. Caxa ragidik elle siiban innal, ragidik ken siibeyyo. Finqa ken abeyyo.
Sarrak woo mari woo umaaney edde sugehiyyak yuduure kaa tekkek, anu kaadu exceemik aduureyyooh, abeyyo exceemik raaqeyyo.
Hinnay kaadu, sin bicseyyooh siinih amqeyyo akak exce doolat kee ummat, yi amri cinna hayteh uma taamat assek, keenih abeyyo exceemik raaqeyyo.
Tonna'mmay taway, Yuuda kee Yarusalaam magaalal yan marak, anu siinik abu waamih malat aniih, sin digaaleyyo siinik iyye keenik inxic. Edde yanin dambiy kulli way abaanahiyyak uduura keenik inxic.
Takkay immay, ‹Aleeyyah edde nan gitak akah naduurem mannu. Yabti-cina kee uma-taamak ninnih fanxeh gide abenno› 'yaanam kok axcelon, yok iyye» iyye.
YALLI iyyemii,
«Israayil rasul ahayduma akke waytem tekkeh tan.
Lubnaan rasul tan qaleelah amol
arroqle kibuk suge wayta ayro masuginna.
Woo qaleelah baguk lee darah oobe wayta saaki masuginna.
Annah tanim kulli way taniimiiy qusbam hinna.
Yi marah tu gactek, qusbaamay ceele waytahiyyat aseh yan.
Ahayduma sinam abe wayteeh, aabbe wayteemit aseh yan.
Toh macaay inteenik, Israayil mari edde asem, uma yabulih taniimi.
Yi mari yoo cabba heeh
tu xiqe sinni gabak bicsen duyyey yallah loonuh qaydarus ruuban.
Meqe gitay kataate raareenihiyyak, too duyyeh qibaaday
edde yaniini ken raaqisseeh, makot ken beyte.
Ken kaxxa abbobti kataatak sugte gita cabba heenih,
makot yan gitat gexaanam dooriten.
A baaxo akak meysitan baaxo akkele.
Teetit tekkem yabalu waa mari ken sabbatah tet burtele.
Gitah teetik xaqu gaceh gexu waa mari ah yable waqdi wariggitele.
Ahamal qagabsiteloonuuh, namma xabanal gaba hayya heenih
‹A baaxot tekkem, gibdiimik tanih tan!› axcelon.
Ayrô-mawqa le kabuk silsa caacay siisa gabat elle beya'nnal,
inni mara, ken niqbah yan naqboytiitih foocal tonnal beeyyooh, fixixiseyyo.
Too bala keenil oobisu waa waqdi, darre keenit cabeyyooh,
ken able waah innah gaceyyo» iyye.
Too waqdi ta mari iyyeemih, «Ermiyaasak tuk teena abnam nel tan. Nek faxxintaah nel tanim neh warissa seeka taniih, kasloytiitiy fayu neh yacee kaadu linoh. Yallih farmo neh warissaamak kaadu nabuwwa tanik, Ermiyaas tiyak tuk teena innaama. Usuk axcinnaanim aabbe waynaama» iyyen.
Too waqdi anu kallaci abeeh exceemih,
«YALLAW, yi kallaci oobbey!
A mari yol baaham faxa umaane yok cubbus!
Maqaane abe numul umaane gacsaanaa?
Keenih abe maqaanel, galtoh edde rada boodo yoh dagan.
YALLAW, ku bagcarra ken biyaktaamak,
ken taagah ku foocal abe kallaci yok taaxigeh.
Tahaysa, YALLAW, xaylo keenik qulul gadda ab.
Carbit ken sel. Agabu keenik xalay-maleela kee gubun ab.
Labha keenik dalkat selli hay;
furrayna carbit keenik sel» 'yaanamat emeete.
«Anu edde rada'gidih, boodo yoh dagaanamat yaniiniih;
garciik edde rada'gidih, oflo yoh heenih yaniini'mmay,
oson cube'kal, buxa keenik buuba mara keenit rub.
‹Woyyow, net tekkeemow!› axcuk ken weeqis.
YALLAW, yoo qidaana'gidih aban mala atu taaxige.
Ta umaaney yot abaanam faxaanahiyya keenit macabin.
Aban dambih ken digaal.
Isik foocal irimbi selte caxa ken ab.
Bagcarritta waqdi, keenih maracmatin» exce.

YALLI yok iyyemii, «Gexay kallak bicsen buuti xaamay bah. Ummattak idoola kee seekah abbobtih yan mara gabat bah.
Ken lih gacca 'xicay Galqi deqsitta afaak, Hinnom Golo deqsita arac fanah gexa» yok iyye. «Tokke gufta waqdi intaamahaa,
‹Yuudâ-malikwa kee Yarusalaamal yan maraw, YALLI siinik iyyam oobbeya. YALLAY Nabaamak Nabah, Israayil doore Dagelta kinnihiyya a baaxol ibaak gibdi balay yaabbe marih xagarak xoq qiddahiyya siinil ruubeyyo.
Macaay inteenik, yoo maaqilteeniih, yot darre cabteeniih, yalla axcuk taqbuden duyyey xeet kee cooxuk bicseenihiyyat baaxo wasak abten. Taham duma sin kaxxa abbobti aaxaguk sugtem hinnaay; isin, Yuudâ-malikwak, kaadu aaxaguk sugteenim hinna. Tohuk kalah kaadu, a baaxo tu baahe wee marih qabalat bayissen.
Baqal akak iyyaanamay taqbudeenihiyyah isinni lab-xaylo sadgatah elle qiddan arooca bicissen. Too aroocak bagul isinni xaylo sadgata axcuk nuwwih girat carrissan. Annah taniimit asettoonum way makkalinniyooy, way kaadu aba siinik excem hinna. Inkinnah afak edde yaabem hinna.
Tonna'mmay a arac migaaqah Toofet madeqsitaay Hinnom Golo madeqsita. Takkay immay, Masgaadâ-Golo deqsitele. Too ayroora gitat tan.
« ‹Ta aracal Yuuda kee Yarusalaam mari abba haa mala keenik foyya abeyyo. Ken naqboytit qeebih keenik aysiiseyyo. Carbit ken qidsiiseyyo. Raysa keenik guma kee garboh alluwwah maaqo abeyyo.
Yarusalaam magaala kaxxa baatih bayseyyo. Tet yabalu waa mari teetik akah sakkitta 'ya biyaakah tet biyaakeyyo. Gari akak gaceh gexa mari, «A magaalat tekkem gibdiimih taniimi» akak inxicca 'yan baati teetit abeyyo.
Ken naqboytiitiy ken selam faxxahiyya keenit ruubeyyo. Too mari magaala marot keenik heeleeh, akak yawqen afa mageyan. Tohuk gexxaamah xaleena xaylok cado akmele. Mari marin cado maaqoh keenik akmelem keenih waris› » yok iyye.
Qagseh yok iyyemii, «Too yaabak gaba kalta waqdi, tama ko'lih yan marak foocal ama buuti iggil.
Sarrak keenik intamaa, ‹YALLAY Nabaamak Nabahiyya siinik iyyamaa, A mara kee a magaala tama buuti elle yiddigille innal aggileyyo. Yiddigille buuti wadir bicsaanam mabictaay; tonnah kaadu ta mari sarrah sinam akah akke waan innah keenik abeyyom keenih waris. Rabe mara elle yaaguqen arac wayya heenih Toofet bagul aaguqelon.
A magaala kee teetil yan mara Toofet innah heeyyo. Tahat yabtam yoo YALLA.
Yarusalaam magaalah qarwaay, malikwâ qarwa kee magaalal enna 'ya marih qarwa, nadaysa akah takke innah abeyyo. Too qarwah amol, yaqbuden cutuukah qaydarus ruubak sugen. Mango qaynatih duyyey yaqbudeenihiyyah amol, qibaadah qinabak bicsen kamri caxak sugen. Tonna leemiik too qarwa inkih nadaysa akah takke'nnah absiiseyyom keenih waris› » yok iyye.
Too yaabay YALLAK yol oobehiyya Toofet deqsita aracal warisak sugga exceh, gaba kale waqdi uduureh. Uduure waqdi, Yallih Qibaadah-Qarik daaratal solla exceeh, inkih tan ummat lih yaabe.
Keenik excemii, «YALLAY Nabaamak Nabah, Israayil doore Dagelta kinnihiyya siinik iyyam ankacisa. ‹A magaala kee teetil yan maraay tet dariifal tan magaaloolil yan maral, duma siinil oobiseyyo exce balak tu macabay siinil oobiseyyo. Keenil akah oobisu waam, yi yab aabbe waah aba keenik excem abe waa mara yekkeeniih; tohuk gexxaamah, bala siinil ruubeyyo› siinik iyyah yan» keenik exce.

Immár-Fascur deqsita seekiy YALLIH Qibaadah-Qarik abbah yenehiyya ta farmo warisah yoo yoobbe waqdi,
«Qibaadâ-Qarih daaratak Benyam Afa deqsita aracak daga le kabut raqta'kkel, gaboobi kee ibitte kaak namma caxxih fanat uxuyya haay kaa ugura» 'yaanamal amri yecee.
Too digaalak gaba yok kalen waqdi, saaku sek Fascur yemeeteh casbih edde suge namma caxxih fanak yoo kalla heeh yoo yeyyeeqeh. Too waqdi kaak excemii, «Ahak wadir YALLI koh yeyyeeqe migaq Fascur hinnay Magor-Missabib deqsita migaaqa» kaak exce. (Magor-Missabib 'yaanam Kulli-ikkel-cunxo-qide 'yaanama.)
«YALLI, ‹Isi nabsi kee isi kataysisih nabsit cunxo qida num koo abeyyo› 'yaanam ku giddinaamak kok iyyeh yan. ‹Kaadu ku kataysis keenik naqboytiitih yan marih gabat rabeloonuuh; toh isi intih abletto. Yuudâ-mari inkih Baabelon-malikih gabat radele. Too malik carbit yibbixe marak garab seewah isi baaxo beele. Wohuk raqtem seefit selele.
Oson buxal luk suggu 'yeenimiy edderra heenik tu macabaanay, inkih keenik beelon. Buxal luk suggu 'yen duyyek tu macabaanay keenik buubelon. Yuudâ-malikwa buxah addal luk sugte duyye inkih, kaadu isinni baaxo fan keenik beelon.
Too saaku koo kee ku kataysiisiy, atu sirrih woh ubleeh ah akkele akak axcuk sugtehiyya, Baabelon baaxo fan beeloonuuh; sarra tokkel rabetton. Magaq tokkel siinik akkele. Kok buxah marih agantah tonnal akkele› kok iyye» kaak exce.
YALLA lih yaabeeh exceemih,
«YALLAW yoo aylahisseh, kol aylahite.
Qandeh yok taysem aaxigeh; caylah yok teyseh.
Sinam burah af yol raqeeqissaah, anqaasah yol raban.
Inkih tan ayro yol anqaasak asan.
Yaabinnaan waqdi, ‹Baati siinit temeeteh
umaane sin tibbixeh› axcuk deero aba.
Ku farmo warsa num ekke'mmay,
ku farmo akah warsa mari anqaasah yoo leeh
yoo bursutaanah.
Toh abaluk, ‹Ahaysa Yallih farmo mawarisaay
YALLI woh iyye axcuk ken lih mayaaba›
'yaanam axce waqdi,
ku yab afqadoh addat girah innah yok ure.
Ku farmo warsaamak inni abbixem gabbateh immay effereh.
Sinam tutuc axcih aabbe.
‹Kulli-ikkel-cunxo-qidek, a num doolat abbobtih warisnay›
'yaanam axcih ken aabbe.
Yi kataysis aylahu yok wagitta.
‹Ayrok teena aylahissa kaa hayneh
kaa abbixennooh cane kaal gacsenno› iyyan.
Takkay immay YALLAW, atu yo'lih taniih,
qande kee cayla lem koo kinnuk,
tutuc axcuk aylahu yoh gorrisa mari sarrah qaybit radele.
Qaybi way ken macaba.
Hebeltoh im gabal keenih mabicta.
Sahda hawweene wayta qaybi ken abbixele.
YALLAW, Nabaamak Naba Dageltaw,
sahdak adda table'gidih,
celta agarraabey qadaalatak tani keenit abta.
Afqadot loonum taaxigeh.
Tonna kinnuk yi naqboytiitik gacissa cane ablem kok faxa.
Yol baaheenim kol caba.
«Ummatey, YALLA saarisa! Kaa faylisa!
YALLAY yossommeeh xukkot yan mara
umeynit gabak yayyaaqehiyya faylisa!
«Anu edde ooboke ayro abbarsimtay.
Yi ina yoo xalte ayro barkatak baxaysitte ayro takkay!
Yi abbak, ‹Lab-baxi koh yooboke› axcuk
ruffu kaa hee xaagu baahe numul abaaro obtay.
A num, YALLI uma baatih bayse magaaloolik kaxxih,
ibak-gibda baati kaa tabbaxay!
Saaku boogisa marih xongolo aytil kaak radday;
Laqo carbi addat yakke weeqi aytil kaak raday.
Macaay inteenik, inâ-bagut yoo maqidinna!
Aabukeemik dumal yoo qidaamal
inni inah bagut edde raaqe raare.
Akah oobokem kinni sabab maaxiga.
A gibdaabina kee a umaane able'gidih maay oobokee?
Ta qaybi able'gidih maay kinnii?» 'yaanam exce.

Yuudâ-rasuk malikih yan Xidkiya, Malkiyâ-Fascur deqsita num kee sek Maqseyaahû-Xafanya deqsita num Ermiyaas fan ruube. Too mari kaak iyyeemih, «Baabeloonuk yemeete Malik Nabkadnessar kee kay qaskar qeebi net abtah tanik, ku maganah YALLA neh kallac. YALLI isi abtoy qagabah tanihiyyak tuk teena abba heeh ken nek yayyaaqem takkehik, YALLA neh kallac» 'yaanam farmoh kaah ruube.
Too saaku YALLI Ermiyaasal oobise qangara ah teeti.
Ermiyaas farmoh-yemeete-marak iyyeemih, «Xidkiyak intaanamah:
YALLAY Israayil doore Dagelta kinnihiyya iyyamaa, ‹Ama ku qaskaray magaalak irol Baabelon-malikit qeebi abtahiyya qeebil gacsiiseyyo. Baabelon-malikih-qaskar ku qaskarak qeebih aysiiseyyo. Ku qaskar keenik kudeleeh; ken silaac magaalâ gudel gaaboyselon.
Qeebi anu innih siinit abeyyooh; yi naqabu kee yi cayli le'nna isinnih abletton. Yi gaba le tamu abletton.
Ama magaalah addal rooci leemik tu macabaay; dalka keenit rubbu heeh too dalkat ken seleyyo.
Koo kee ku gubal tan doolat abbobti kee, wohuk kalah yan maray carbi kee qulul kee dalkak rooci edde raaqehiyyak inkih, Baabelon malikih gabat sin aysibixeyyo. Sarrak Nabkadnessar xabba sin heeh takkeenimiik sella sin heele. Too malik siinih maracmataay, saaboh num siinik macabay, takkeenimiik sella sin heele. Tahat yabtam yoo YALLA› 'yaanam yok iyyek, tama farmo tama innal kaah warisa» 'yaanam farmoh usuk ruube maral kaah ruube.
Sarrak kaadu YALLI yok iyyeemih, «Ummatak intamaa, ‹Yoo YALLI raba kee manok yayse gita doorittaanam siinil caba.
Ama magaalah addal raaqu waa mari carbi kee qulul kee dalkah rabele. Takkay immay magaalah addak eweqqa 'yeh magaala marot yabbixe maral gaba yecee num rabak cattiimeleeh, isi rooci wadele.
A magaala cabam mafaxay baysam faxa. Baabelon malikih gabat tet bayseyyo. Too malik carrissaay gomboduh gacissa tet heele. Tahat yabtam yoo YALLA› 'yaanam iyye» keenik exce.
Ermiyaas kaadu iyyemii, «YALLIH qangara yol obteeh yok iyyemii, Dawuduk rade Yuudâ-dardortik intaamah;
‹YALLI siinik iyyamaa, «Baaxol cakki yanim kee ane waam wagitaay
yab cakkil kura.
Sinam biyaaka mara kee biyaakisan marih fan wagitay
yab qadaalatal keenih kura.
Dulmi elle baahen numih cakki aba.
Abe wayteenik, tonnal toh yi naqabu xaleleeh,
yi naqbi sarra maxabbacoowa»
'yaanam keenik inxic› yok iyye.
«Yarusalaam magaalak kaadu iyyeemih,
‹Yarusalaamey, atu intam:
Fayya 'ta ikkel aniih, yoo xagtam matanaay,
yi adda num macula 'yaanam inta'mmay
qeebi anu kot abeyyo.
Bahte umaaneh koo digaaleyyo.
Malik qariy ku addal yanit gira ruubeyyo.
Too gira kulli'kket gexeleeh,
kullim gomboduh gacissa heele.
Tahat yabtam yoo YALLA› 'yaanam yok iyye» iyye.

Ermiyaas kaadu iyyeemih, «YALLI yo'lih yaabeh iyyemii, Malik qari fan gexay intamaa:
Yuudâ-malikiy Dawuduk radehiyyaw, YALLI iyyam oobbey! Koo kee ku gubal tan doolat abbobti kee ku maray akke culahiyyak, YALLIH qangara oobbeya.
YALLI, ‹Cakkik tanim abaay qadaalatat taamita› siinik iyyah yan. ‹Dulmi aba mara kee edde yakke marih fan wagita. Dulmi edde yekke numih cakki aba. Allî-baaxoh maray sin addal yanil umam mabaahina. Qayxiixa kee gubuunul umam mabaahina. Dambi-maleelak qabal macaxina.
Anu taway siinik inxicca elle axce'nnal abteenik, tonnal Dawuduk rade mari dumaak luk suge dardaarinna luk raaqeleeh, baxak baxal keenik raaqele. Ken kee ken gubal yan mara a qarih afak dumaak elle abak sugen innah, faras-gaari kee faroosat gacca 'yeenih culla bukka axcelon.
Takkay immay yi amri oggole wayteenik, malik-qari abuur abeyyoomuh inni migaaqal siinih xiibita. Tahat yabtam yoo YALLA› 'yaanam siinik iyya.
«Yi garil, malik-qari Lubnaan qaleela kee Gilqad rasi qaxah leh gide le. Takkay immay too qax-maqaane le qari bayissa heeh, abur kaa abeyyoomuh inni migaaqal xiibita.
Anu malik-qarih ruubu waa mari, godmat aagaruk, kaat tan qamidway *sariidak bicseeni kitittiffa heeloonuh, girat qidelon.
Mango baaxoh maray a magaalah garik gitah gaceh gexu waahiyya tet baati yable waqdi, ‹Labhay, a magaala kaxxa magaalak tenek, annah tan umaane YALLI macah teetil oobise?› axcelon.
Sinam, ‹Amah YALLI teetil akah baahem, teetil yen mari YALLAY ken Dagelta kinnihiyya lih luk yen qahdi hawweeneenih, kaa cabba heenih duyyey gabak bicseenihiyya yaqbudeenim baahen› 'yaanam axcelon, 'yaanam kaak inxic, yok iyye» iyye.
Yuudâ-maraw, Malik-Yoosiyaahuh maweeqina. Kay rabah markitinaay marookitina. Takkay immay kay baxa Yowaacadah kaxxam weeqa. Akak aduure waa beytoh kaa been. Ahak wadir elle yooboke baaxo wadirik mayaduura.
YALLI, Yoosiyaahû-Yowaacad giddinaamak iyyeemih, «Usuk isi abbah aracal malikih suge'mmay a baaxok kaa beeniih;
tahaysa wadiriik mayaduuraay marin baaxoy seewah kaa elle beenihiyyal rabele» 'yaanam iyye.
Isi buxa cakki-maliinot xiseeh, isi marih cawalay tu elle ecee weehiyyat xise numow, kum tekkeh! Qarik amol sinam xoqut roosan xise numow, kum tekkeh!
«Dabqah elle gaca'gidih kaxxa qari xissiteyyo. Amol akak kaxxam naba roosan xiseyyo. Bagu naba taagoota edde heeyyo. Adda akak qaxmeqe luucaanay sariidak bicissa heeh, bagu akak qasa kalamat askuteyyo» iyya numow, kum tekkeh!
Hay tah abam faxa numow, tah abtam kaxxa malik koo abelem maay takkale? Ku abba meqe manoh sugeeh qadaalat kee maqaane le numuk ten. Tohuk gexxaamah abinnaanim gabal kaak bicak ten.
Masaakiina kee tu'dagoytiitih cakki aba numuk ten. Tohuk gexxaamah abinnaanim gabal kaak bicak ten. Tonnah tanim abtam yoo yaaxige numu'mmay,
koh tu gactek, liyom yoo duddah iyya num hinnitooy, marin im dulmih beytaah, dambi-maleelâ-qabal foyyah caxxa. Isi mara tadlumeeh, keenit xukkuttaah, ken biyaktah.
Tohu'mmay YALLI kok iyyaamah, «Yoosiyaahû-Yahoyaakimow, ku rabah num weeqe waama. ‹Woyyow ni toobokoytaw› axcuk koh boogise waanama. ‹Woyyow, Yi amoytaw! Yi malikow!› iyyaah koh weeqe num ane waama.
Rabta saaku, rabe danan hirriigisak elle beyan innal, lafa kok hirriigisak beyya heenih magaalak afal qidelon» 'yaanam kok iyye.
YALLI iyyeemih:
«Carbil sin catak yen mari a saaku qeebil gaceh yanik,
Yarusalaam maraw, isin Lubnaan-qaleelah amo eweqay boogisa.
Basan-rasu fan gexay kaadu boogisa.
Abaarim-qaleelah amo eweqay; tokkeek, boogisa.
Gaddaleelah sugten saaku, anu sin lih yaabeh immay,
‹Ku yab mankacisna› inteenih yoo cinteenih.
Qunxaaneey takke yi yab oggolten saaku manton.
Isin abten umaaneh qaybit radettoonuuh;
qawrat sin abbixele.
Abbobti siinik caaco caffa elle beyta'nnal beeloonuuh;
carbil sin catak yen mara seewah beelon.
Lubnaan rasuk baahen sariidak bicsen qarwat yan malikow,
kaxxa biyaakay akah araadaqissahiyya koo abbixele.
Dabbaqanta barrah innah iihisetto» 'yaanam iyye.
YALLI, malik Yahoyaakím-Yahoyaasinik iyyeemih, «Anu waara Dagelta kinniyom teexegek, migdi gabah ferrantoh
akak meysitta maray koo qidam faxah gabal koo haak en. Taway kinni way too marih gabal koo heeyyo. Malik-Nabkadnessar kee kay qaskarih gabal koo heeyyo.
Koo kee ku-ina marin baaxo seewah rubsuuseyyo. Siinik num elle aabuke wee baaxo fan sin ruubeyyo. A baaxo sarrah mataduuraanaay, takken nammayak marin baaxoy seewah sin beenihiyyal rabetton» kaak iyye.
«Yahoyaasin yiddigille galqiy num tu edde wee waah, baaxot qideenihiyya yekkeh mayanaa! Kaa kee kay buxah mara num ken elle aaxige waa baaxo seewah ken akah beenim, wohuk tanih matanaa!»
Woyyow yi ummatey, woyyow yi ummatey! YALLI siinik iyyam oobbeya.
YALLI iyyam ah teeti: «A num xale xaylo, xale weeh gide. Abba heem gabal kaak mabicta. Yuudâ-baaxol Dawud qarkayto nagra samad kaak maraaqa. Tahat yabtam yoo YALLA» 'yaanam iyye.

YALLI iyyemii, «Yi mara bayissaah fixixih rubta malikwat yi cokmi yakku waa saaku, cokmi keenil agibdeele!
Yoo YALLAY Israayil doore Dagelta kinnihiyya inni mara dacrisa akak exce marak axceemih, ‹Yi mara madacrisinniton. Fixixih ken rubteeniih baaxok ken baadisseenih. Ta saaku ta umaaney abteenihiyyah sin digaaleyyo› siinik axce.
«Inni maray baatik saaboh raaqehiyya away fixixih elle abbixe baaxok gacseyyooh, elle yooboken baaxo fan ken gacseyyo. Ken gacsek lakal, isinni baaxol mango xaylo xaleloonuuh andarrelon.
Amo keenik meqe'nnah wagittu wayta abbobti keenih heeyyo. Yi mari ahaysa cunxoh marabaay, ‹Maca net akkeleh?› did m'iyyaanaay, fixixih magexan. Ahat yabtam yoo YALLA» 'yaanam iyye.
Qagseh iyyeemih, «Dawuduk radeeh cakki gitat gexa malik siinih edde reedisu waa ayroora amaatele. Too malikiy Dawud-Luddal
Kay dabaanal Yuudâ-mari waddiimeleeh, Israayil-mari amaanah xiinele. Too malikiy yamaatu waahiyya migaaqah, ‹YALLAY Cakki neh Yekke› deqsitele» iyye.
YALLI kaadu iyyeemih, «Ummat, ‹Waara YALLAY Israayil ummat Masrik yeyyeeqehiyyah migaaqal xiibinna› 'yaanam duma axcuk akah sugen innah, m'iyyaanay; ahak wadir, ‹Waara YALLAY Israayil ummat kilbat le kabut raqta baaxo kee wohuk kalah tan baaxo fan baadissaay wokkek wadir ken gacissa heehiyyah migaaqal xiibinnah nan› edde iyyoonu waan ayroora amaatele. Tahak wadir isinni baaxol nookiselon» iyye.
Ermiyaas dirab le nabuwwah giddinaamak iyyeemih,
«Cisab yoo yibbixeeh; afqado dub yok inta; xagar yok axaxitah.
YALLAY *kudduusuk yani kee Yallih qangarah meysih,
yiskire numih innah gaceh an.
Mango kamri yooqobe numih bis elle an.
Baaxo inkih YALLAL luk sugen imaan cabe marak temegge.
Abaarô-sabbatah baaxo kafteh; rookat tan.
Lacti qayso luk teneeh, lac elle alooluk yen baaxo kafteh.
YALLAL luk sugen imaan keenik yeerreh; umam aban.
Lon abbootanat gita maliinoh tanim aban» iyye.
YALLI iyyeemih, «Nabuwwa kinnino iyya mara kee
seekah yooboke marak num mayaysay
inkih darre yot caben.
Yi Qibaadah-Qarih addal oson aban umaanet
anu innih ken ibbixe.
Oson edde gexan giti, dite kee futuci le gita;
aydafoofole ken liyooh too waqdi annikisselon.
Digaala keenit abu waa saaku, bala keenil oobiseyyo.
Tahat yabtam yoo YALLA kinni.
Duma Samaariyah rasul nabuwwa kinnino iyya mari
abe umâ-yabulih tanim ubleh suge.
Baqal migaaqal, ‹Woh akkeleeh ah akkele› axcuk sugen.
Ta mari yi mara gitak hoxseeh, makot ken beyak yenen.
Takkay immay Yarusalaamal yan maray
sinam nabuwwah le wohuk gactam abah able.
Too mari dalwa abaah diraabat yaaba.
Uma-taamak sinam akah aade wayta'nnah, umam sinam barsan.
Ta mara kee Yarusalaamal yan mari inkih
yi garil Sodom kee Gomorral suge marak baxsa maliiy
too marih intit ken able.
Tohuk gexxaamah yoo YALLAY Nabaamak Nabahiyya
Yarusalaamal yan maray nabuwwa kinnino iyyak axcemii:
‹Qeero le maaqo sin askameyyooh,
summik tan leek sin afqeyyo.
Sin umaanek gexxaamah diini maleela baaxol temeggeh.
Sin umaanek gexxaamah Yallih meysi sinni mari baaxo kibeh› axce.
«Toh too tiya'mmay, Yarusalaam maraw,
yoo YALLAY Nabaamak Nabahiyya siinik axcem liyo.
Toh macaay inteenik, ama mari siinil yaceem numma makkalina.
Deedaltam siinil yaceenim, gee waytaanam geettoonu siinik iyyan.
Siinil yaceenim, isinni amok yeyyeeqen yaaba ikkal,
anu keenik excem hinna.
Yoo buri intit yable marak,
‹YALLI, «Amaanah sin xiiniseyyo.
Kullim siinil amqele» siinik iyye› iyyan.
Yi yab aabbe waa maray isinnih faxam abahiyyak kaadu,
‹Umaaneh siinit takku waytam mali› iyyan» iyye.
Anu exceemi: «Ta maray nabuwwa kinnino iyyahiyyak addat
inki numuy YALLIH maroh addal anuk YALLI lih yaabehiyya mayan.
Inki numuy kay yab yoobbeeh warse mayan.
YALLIH naqbi mermeritta-caacoh gideey; umeynit baysele.
YALLIH bagcarra isih faxem abe'kkal, maxabbacowta;
keenih loowe digaala keenit abele'kkal, macaba.
Yamaatu waa dabaanal tahat radettoonuuh; aaxigetton.
YALLI, «Anu a mara maruubinniyo.
Farmo keenil maruubinniyo'mmay,
tohuh ta mari farmo yi migaaqal baahaanamak maaseehedinnon.
Sirrih, Yalli woh nek iyyeeh ah nek iyye 'yaanam uxih macabinnon.
Yi maroh addal, anu lih yaaba mara yakkeenimil,
yi marah warisa keenik excem warisak yenen;
away edde yanin umaane kee edde gexan uma gitak ken raaqisak yenen»
'yaanam iyye.
YALLI iyyamaa: «Anu kulli ikkel yan Dagelta kinniyooh; dibuk inki arac hinna elle anim.
Sahdayti abaamay yok qellittahiyya matan. Qaran kee baaxol inkih yan Dagelta kinniyo» 'yaanam iyya.
Qagseh, «Ama nabuwwa kinnino iyya mari edde yaaba yab aabbeeh, garci akak mayyu. ‹Aham Yalli soonol nee yuybullee› iyyan.
Ta mari ta dirab kee duquurusiyyal, yi mara yok yayxeeroonuh taqba mara kinnon. Annah tanim magide fan akkuk sugelee?
Duma ken abbobti Baqal akak iyyan duyyeh qibaadat gacca 'yeenih yok elle yexxeereenih sugen innal, a saaku kaadu oson edde yaaban soonot yi mara yok yayxeereenim faxan.
Soono yuble num, ‹Anu wonnah tan soono uble›, axcuk, yuble soonot yaabek faxeemi'mmay, ‹Yallih wacyi yol oobe› axce waama. Wonna hinna'mmay, nummah yok kaal obte farmo tekkek, qaduk keenih warsaamaay nummat ken lih yaabaama. Caffa kee daro inkim hinna. Tahat yabtam yoo YALLA.
Yi farmo giray urtahiyyaay, maatakay xeet yaggile'kkal qellu mali.
Nanu nabuwwa kinnino iyyaah, isinnih tittal yaceen diraabak ‹Akak noobbem Yalla› iyya marak, anu naqboyta kinniyo.
Isinnih bahiten diraabak, ‹Yalli neh warse yaaba› iyya marak naqboyta kinniyom yok yaaxagoonay.
Ummatey, anu siinik axcem ankacisa. Yok amaate wayte soono ‹Yallak nel temeete› iyyaah; anu keenik axce weem ‹Yalli nek iyye› iyya maray nabuwwa kinnino iyyak naqboytah yan Dagelta kinniyom yok ixiga. Ta mari isih edde yan mako hinna'mmay, ummat yok makot beyan. Akke waanaah gideh isinni haan. Ken rubtem yoo hinna. Farmoy keenil ruube mayyu. Ken kee oson bahneh iyyan farmo, ummatah xiqtam le farmo hinna. Tahat yabtam yoo YALLA kinni» 'yaanam iyye.
Ermiyaas iyyemii, YALLI yok iyyeemih, «Tahak wadir yi marih num takkuu, seeka kee nanu nabuwwa kinnino iyya marak numuk teeni, ‹YALLI farmoh maca kol ruube. Ta saaku kaadu quukah
Hinna'mmay oson, ‹YALLI ruube quuka› 'yaanam axcih ken toobbek, toh iyya num kee kay buxah mara bayseyyom keenih waris.
Anu excem yaaxigem faxa num yenek, isi kataysa kee isi ramad essera waqdi, ‹YALLI kaa essereenimik maca iyyeh? YALLI wohul maca gacse?› 'yaanam iyyoonay.
Sahda, waara YALLAY Nabaamak Nabahiyyay ken Dagelta kinnihiyyah yab makkook makot beyan. Tahak wadir ‹YALLI ruube quuka› 'yaanam axce waanama. Toh iyya num yenek, yi farmo nummah quuka kaal abeyyo.
Isiniiy, nabuwwak, ‹YALLI kaa esserteenimik maca iyyeh? YALLI wohul maca gacse?› inxica.
Yi amri cinna hayteenih, ‹YALLI ruube quuka› 'yaanam inteenik,
tonnal tahak wadir sin kee isin elle tanin magaalay duma sin kaxxa abbobtih eceeh sugehiyya ukkuqqa heeh baaxot qideyyo. Inni foocak sin kaleyyo.
Sarrah sin cabe waa qaybi kee migaq umaane siinil oobiseyyo» 'yaanam iyye, keenik iyye.

Ermiyaas iyyeemih, «Baabelon malikiy migaaqah Nabkadnessar deqsitahiyya, Malik Yahoyaakím-Yahoyaasin kee kay gubal ten xintoh abbobti kee, naggaaritte kee taamah ixxiga luk yen mara gaabossa heeh, Yarusalaam magaalak Baabelon rasu fanah seewah beyya heek lakal, YALLI wacyih namma kafaqay YALLIH Qibaadah-Qarik foocal daffessa heeniy addat *sublâ-xaylo akak tani yoo yuybullee.
Kafaqak teenat nabam meqe *sublâ-xayloy naharak toobokehiyya ten. Nammeyhaytô-kafaqah addat toome xayloy yakmeenim sinnihiyya uble.
Sarrak YALLI wacyih yo'lih yaabe. Yok iyyemii, ‹Away tableemit yaabey› yok iyye.
Anu too waqdi excemii, ‹Taway ablem *sublâ-xaylo immay, kafaqak teenat tanim meqeh taniih; akittot tanim toomeh tanih yakmeenim leh matan› exce.
«Sarrak YALLIH qangara yol obteeh yok iyyemii,
‹Hay tonnal, yoo YALLAY Israayil doore Dagelta kinnihiyya axcemii, Yuudâ-baaxok Baabelon rasu seewah ruube mari tama sublâ-xayloy naharak toobokehiyyah bis le. Meqe xintoh ken xiiniseyyo.
Baabeloonul yaniinim fanah, innih amo keenik wagitak sugeyyooh, sarra a baaxo ken gacseyyo. Ken gacsek lakal, ken xiseyyo'kkal ken maggilaay; caxah innah ken daabiseyyo'kkal, ragidiik ken masiiba.
Anu yoo edde yaaxigen kas keenih aceeyyooh, tohuk wadir isinnih yoo aaxigelon. Yi mara akkeloonuuh, anu kaadu ken Dagelta akkeyyo. Macaay inteenik, oson tikka 'yaanamaak yol aduurelon.
Takkay immay Yuudah yooboke Xidkiya deqsita malik kee, kay gubal tan xintoh abbobti kee, Yarusalaam magaalah maray garab akkel akak raaqeeh garab Masri fanah akak gexehiyyak axcem liyo. Too mara tama sublâ-xayloy toomehiyyah innah ken heeyyo. Tahat yabtam yoo YALLA.
Baadal enna 'ya mari keenit tekkem yaabbu waa waqdi, kaxxa wariggah wariggitelon. Sinam elle tasuule mara ken abeyyo. Anu ken baadisu waa baaxol, sinam ken migaq xagak gersi mara bursutele. Titta abaara mari, «Woo marat tekkem siinit takkay» axcuk abaaroh ken haysiteloonuh, keenit tekkem missila akkele.
Duma ken kaxxa abbobtih ecee baaxoy away oson elle yaniinihiyyal saabo cabba haanam fanah, way carbiiy, way qululuuy, way kaadu dalka keenit ruubak, sella ken heeyyo› 'yaanam yok iyye» iyye.

Yoosiyaahû-Yahoyaakim malik edde yekke fereyhaytô sanatat Yuudâ-marih giddinaamak YALLIH qangara Ermiyaasal obte. Toh kaadu Nabkadnessar deqsita malik Baabelon malik edde yekke sanatak ten.
Too waqdi Ermiyaas Yuuda kee Yarusalaam marak iyyemii,
«Amón-Yoosiyaahu malik edde yekke taban kee sidochaytô-sanataay takke fanah, labaatanna kee sidiica sanatah, YALLIH farmo fiiruk geerah siinih warsa'mmay, maqal yok edde mahaysitinniton.
YALLI mango adda isi nabuwwa sin adda ruube'mmay, iyyaanam keenik mankacisinnitoonuuy ken farmot baaqid mahanniton.
Too nabuwway sin adda amaatuk sugtehiyya siinik inteemih: ‹Uma taama kee qamalliinoy edde taniinihiyyak raaqa. Tahak raqteenik, YALLI sin kee sin kaxxa abbobtih kulli waqdi ikoytah yecee rasul muquk xiinetton› siinik iyyen.
‹Yallak sa tu maqbudina. Isinni gabak bicissen duyye maqbudinaay, Yallih naqabu isinnil moobisina. YALLI aba siinik iyyem abteenik, Yallih digaalak cattiimetton› siinik iyyen.
«YALLI, ‹Yi yab cinteeniih, duyye qibaadat gacteenimih sabbatah, yi bagcarra sin maadde; yi naqabu isinnih isinnil oobissen› 'yaanam siinik iyye» keenik iyye.
Kaadu qagseh keenik iyyemii, «YALLAY Nabaamak Nabahiyya siinik iyyamaa, ‹Yi yab cinteeniih; tohuk gexxaamah,
kilbatak sinam baaheyyooh, Baabelon malikiy migaaqah Nabkadnessar deqsitaah yi naqasuh yanihiyya siinit ruubeyyo. Ta mara bahha heeh, a baaxo kee a baaxol yan mara kee dariifal yan marat inkih ruubeyyo. Keenit tekkem yabalu waa mari hagga axcele. Buruten maray baaxot qideenihiyya ken abeyyo. Sarrah akak ugute waan baatih ken bayseyyo. Tahat yabtam yoo YALLA› iyye.
YALLI kaadu qagseh iyyemii, ‹Luk tenen rufto kee abak tenen farcat sin waysiiseyyo. Digibil farcatah akkuk yen digir ahaysa mayan. Zeytiy (Saliidiy) bar faanus edde urusak teneenihiyyah agantah sin waysiiseyyo. Eceyyal riyak tenen daro ahaysa mageytan.
Inkih yan rasu abuuruy sahda elle deedalta abeyyo. Baabelon-malikih gabat iysibixe baaxooxa, malcina-tabanih sanat Baabelon xintoh gubat gacele.
« ‹Too malcina-tabanih sanat gaba kalla haa saaku, Baabelon malik kee kay baaxoh mara kee, Baabeloonuh yooboke marih rasuy tikka iyyahiyya inkih bayseyyo. Tonnah tanim keenil akah baahu waam, ken umaane. Tohuk wadir ken baaxo abuuruy num sinniih lac sinnihiyya akkeleeh, daayiman abuuruh raaqele.
A kitaabal edde yabba excem abeyyooh; Baabelon baaxooxa akah inxicca exce'nnah, bayseyyo. Ermiyaas edde yaabem inkih abeyyo.
A saaku oson yibbixen baaxooxah mara naqoosah loonu'mmay, oson isinnih, marin naqoosa edde yakkoonu waan ayro tanih. Marin naqoosa ken abeyyo. Oson sinaamal bahha heenim keenil baaheyyo› 'yaanam iyye» keenik iyye.
Ermiyaas qagissa heeh iyyeemih, YALLAY Israayil doore Dagelta kinnihiyya, «Ermiyaasow! Ayka, a kobbaaya beyay anu koo elle ruuba maral ucuy. Ama kobbaaya kibuk akak tanim yi naqabu'mmay, tama naqabuk ken afqetto.
Yaaquboonu waan waqdi lagaq axceloonuuh cissit maraaqan. Cissit akah raaqe waanam, anu keenit ruubu waa maray carbi keenit abu waahiyyah sabbata» yok iyye.
Too kobbaaya YALLIH gabak beeh, usuk «Fan bey» akak iyye marah fan beeh; ken akak efqeh.
Naharak, Yarusalaam kee Yuudâ-magaaloolil suggu 'ye mara kee, ken malikwa kee makaabon inkih too kobbaayat taniimik efqe. Toh akah abem, a saaku akah yanin innal, a magaalooliy oson elle sugeenihiyya num sinniih lac sinni abur takke'gidiiy; keenit tekkem yubleeh yoobbe mari, ‹Woo marat tekkem siinit takkay› axcuk sinam titta abaarinnaan waqdi, kulli way ceelalloh haan mara yakkeeni'gidi. Tonnah kaadu sinam buruttaah ilaqta mara yakkeeni'gidik ten.
Too marak kalah kaadu, a kobbaayat taniimik efqe mari yan. Tohumuu, Masri malik kee kay gubal tan doolat abbobti kee makaabonuuy, Masri mara kee
allî-baaxoh maray Masril dabaaqah yene kee, Quux deqsitta baaxoh malikwaay, Filistiin magaaloolik Askalon kee Gaada kee Ekron akak iyyan magaaloolil dabaaqah ten malikwaay, Asdood deqsitta magaalal baatik raaqe maraay,
Edom kee Mooyab kee Qammon maraay,
Suur kee Sayda deqsitta namma magaalah malikwaay, Maditraaniyah badih dariifal ten malikwaay,
Dadan kee Teema kee Buud deqsitta sidooca magaalal yen maraay; amô-xagor namma seltak isik argaquk yen maraay,
Qarab baaxoh malikwa kee bacarih tan baaxol guubuh ten kedoodah amoytit inkih ta kobbaayat taniimik efqe.
Too marak kalah kaadu, Dimri kee Qeelam kee Meediya akak iyyan baaxooxal yen sidooca malik kee,
kilbat le kabut raqta baaxok xer ikke kee xayi'kkel ten malikwak num macabinniyoy tiya tiyah ken efqe. A addunyah bagul enna 'ta doolatwa inkih ta kamrik efqe. Kulli marak ellecabot Baabelon malik efqe.
Sarrak YALLI yok iyyeemih, too marak intaamah, «YALLAY Nabaamak Nabah, Israayil doore Dagelta kinnihiyya, ‹Tama kamrik baqqa hayteenih edde iskirraay allittaay, sarra akak ugute waytan niksoh innikissa intaanam fanah sin afqeyyo. Toh akah axcem, anu siinit ruubu waa maray seefit sin selu waahiyyah ceelallo› 'yaanam siinik iyya» keenik inxic.
Kobbaaya gabak kok tabse cinnaay, «Manaaquba» kok iyyeenik, tonnal keenik intamaa, «YALLAY Nabaamak Nabahiyya, ‹Maabinay uquba.
Ama magaalay yi migaq addal akak yanihiyyat baati ruubam qimbisek, hay, isin gersi maraw, digaalak cattiimettoonum maay akkaluk sugten? Digaala raq siinik matallaay; carbit sin selu waa mara siinit ruubeyyo. Addunyâ bagul yan marak inkih toh abu waama. Tah intam yoo Nabaamak Naba YALLA› 'yaanam keenik inxic» yok iyye.
Kaadu qagseh yok iyyeemih, «Taway kaadu keenit takku waytaamat yaabak, keenik intamaa,
‹YALLI qaraanak bagcarritele;
kay dabqay taahirik yanihiyyah amook
isi marat bagcarriteleeh, kaxxa xongoloh xongolele.
Carbih gexa mari edde haa tirtirat heele.
Addunyâ-bagul yan marat xongolele.
Usuk aba xongolok radah yan qalê-berri
baaxô-maggaraqal antaabbele.
YALLI ummattak inkih malkitele;
keenik waamah isih keenil ackumele.
Uma-maral rabi cokmi abele. Tahat yabtam YALLA›
'yaanam keenik inxic.
«Qagisay keenik intamaa,
YALLAY Nabaamak Nabahiyya siinik iyyamaa,
‹Bala temeetek, wagita.
Umaane fuluk axcuk baaxook baaxoh marat tabta.
Baaxô-maggaraqak kaxxa caaco ugutta› keenik inxic» yok iyye.
Too saaku YALLI qide marih raysi addunyak a exxaay woo exxal qangalaylut raaqele. Too marah num marookita. Raysa keenik ugussaah ken taaguqem mageyan. Saqi dacah innah, elle ken qiden ikkel, elle yanoonay ken axcelon.
Baaxoh abbobtih yan maraw, weeqa boogisa.
Rookitaay gombod bagul ubruka.
Sin edde yasguudoonu waan uddur yemeeteh.
Yasguuden maruwih innah maasayya maasayyah sin kuramkurelon.
Kudmah gexxan rike mageytan;
akak tawqen foxo matan.
Ankacca haay! Baaxoh abbobtih yan mari weeqat yan.
YALLI baaxo keenik bayseh, booget yanin.
YALLIH naqbi baaxo keenik bayseeh finqa abe.
Amaanah elle sugen baaxo abur abe.
YALLI, qansarite lubaakay gablah addak yewqeh innah,
ken baaxot dadho abe.
Kay bagcarra kee carbi baaxo abuuruy lac sinniih num sinni abte.

Ermiyaas iyyemii, Yoosiyaahû-Yahoyaakim Yuudâ-malik edde yekke sanatat xayi ayro,
YALLIH qangara yol obteeh yok iyyeemih, «YALLIH Qibaadah-Qarih daaratal solla inxicaay Yuudâ-magaaloolik qibaadah tokke yamaate mara lih yab. Anu taway kok inxicca axceemik tu macabinay qangara qangarah keenih waris.
A yab yaabben waqdi, edde sugen uma-taama cabaanam takkeh. Ta yab oobba haan waqdi, edde yanin umaanek raaqen ken tekkek, umaane keenil mabaahaay keenik abeyyo excem keenik maaba.
Kol ruuba farmo ah teeti. Keenik intamaa, ‹YALLI siinik iyyamaa: Yi yab ankacisaay anu ahak dumaak siinil oobise kitaabay yi xinto elle tanihiyya intam abaay;
sin fan ruuba nabuwway yi farmot tanihiyya siinik intaamah ayti acuya. Mango adda sin fan ken ruubak suge'mmay, siinik iyyeenimih ayti maacanniton. Away siinik axcem ankacise wayteenik,
ama qariy yi qibaadah xiseenihiyya Siiloh
Seekaay nabuwwa kinnino iyya mara kee, wohuk kalah yan maray raqqa 'yehiyya inkih, qibaadah qarih addal ta farmoy YALLI Ermiyaasak warisa iyye keenih warisak suggu 'yeh gaba kale waqdi, xabba kaa heeniih, deero kaal aben. Sarrak, «Taway edde yaabak sugte yaabal rabi kol yamaate.
YALLI, ‹A Qibaadah-Qarik Siilok abem abeyyo› iyyeeh, ‹A magaala num dabaaqah elle gace waa abur abeyyo› iyye; akah intem macaay?» axcuk, yakkeenimiik kaa dadhen.
Yuudah-abbobti tekkem yoobben waqdi, malik buxah gasoy elle sugeenihiyyak YALLIH Qibaadah-Qari fan yemeeteeniih; tokkel Qusba-afa deqsita aracal daffeen.
Tohuk lakal seeka kee nabuwwa yabteeh, Yuudah-abbobti kee raqqa 'ye marak iyyeenimii, «A num ni magaalak ceele-waytam iyyeeh; toh isin isinni aytih toobbeenih. Taway hay, taham iyyeemih rabi cokmi kaal yamaateh yan» 'yaanam iyyen.
Too waqdi Ermiyaas too yaabal gacsemii, «A Qibaadah-Qari kee a magaalah giddinaamak siinih warissa heem inkih YALLI yok inxica iyyeemi.
Awayah tu gactek, edde tanin uma gitak uduuraay, YALLAY sin Dageltah yani siinik iyyem oobbeya. Toh abteenik, YALLI siinih loowe bala siinil moobisaay siinih racmatele.
Yi tiyah tu gactek, anu away sin gabat anih aniih, siinit ceelinnaanim yok abbaasita'mmay,
yoo qidden sin tekkek, dambi sinni numih qabal foyyah caxxeenimih, umaane sin kee a magaala kee a magaalah mara macabtam taaxigeenimi. Macaay inteenik, yoo rubteeh aham keenih warisaay aylahu keenih kal yok intem, nummaak YALLA» keenik iyye.
Too waqdi makaabon kee raqqa 'ye mari yakkeenimiik, seeka kee nabuwwa kinnino iyya marak iyyeenimii, «A num edde yaabam, YALLAY ni Dageltah yani kaak inxica iyyeemiiy, isi amok yeyyeeqem hinna. Tonna leemiik rabi kaal mayamaata» iyyen.
Sarrak baaxoh idoolak garab ugutta 'yeh wokkel gaabooweh suge marak iyyeenimii,
«Ciskiyyaahu, Yuudâ-marak malikih yen saaku, nabi Miika deqsita nabiy Moreset rasul yoobokehiyya ummatah inkih YALLI kaak inxica iyyem warseh yeneeh, too nabi too saaku iyyemii,
‹Siyon qale buqre elle takke booxah raaqele.
Yarusalaam magaala abuuruh raaqele.
Yallih Qibaadah-Qari elle yan qale garbo akkele› iyyeh yen.
Malik Ciskiyyaahu kee Yuudâ-mari, Miika toh iyyeemih kaa maqidinnon. Malik Ciskiyyaahu YALLAK meysita numuk teneeh, a magaala YALLI bayse waa'gidih YALLA kallace. Too waqdi YALLI kaadu keenil oobise raare bala keenik raaqiseh. Taway nanu kaadu too malikik kaxxih, kaa qide waynaama. Kaa qidnek, umaane ninnih ninnil bahnem deqsitele. Tonna-leemik ta num cabnaama» iyyen.
Ermiyaasak kalah kaadu, Samaqyáh-Uriyya deqsita nabi yen. Too nabi elle yoobokem, Kiriyat-Yaqaarim deqsitta magaalak ten. Too nabi kaadu Ermiyaasak kaxxih, a magaala kee a marat takku waytaamay YALLI kaak warisa iyye warseh yen.
Malik Yahoyaakim kee kay gubal yan mari usuk iyyem yoobbeeh, tohuk gexxaamah too malik kaa qidam faxe. Uriyya malik kaa qidam faxam yoobbe waqdi meysiteeh, Masri fan kude.
Malik Yahoyaakim, Qakbór-Alnaatan deqsita num lih wakalih sinam hayya heeh, kaa baahaana'gidih, kay lakal ken ruube.
Too mari Uriyya Masrik baaheh, malik Yahoyaakim fan kaa been. Malik kaa qidsiiseeh; sarrak masaakiina magaqah edde haan aracat raysa kaak heen.
Takkay immay Ermiyaasah tu gactek, Safán-Acikam deqsita num maroh amol yaabal kaa cateeh, tonna leemiik rabak cattiimeh.

Ermiyaas iyyemii, Yoosiyaahû-Xidkiya
Edom kee Mooyab kee Qammon kee Suur kee Saydah malikwa fanah ruubu waa farmo kol aceeyyok, Yarusalaam magaalah addal, Xidkiyah xaqul yan farmo maray a koona malikik yemeetehiyyal, too farmo qidetto.
Keenik intaamah, ‹YALLAY Nabaamak Nabah, Israayil doore Dagelta kinnihiyya sin malikwak iyyu waam keenih waris. YALLI keenik iyyaamah,
Inni kaxxa qande kee duddat ta addunya gineeh, sahdaytu kee alluwway tet bagul tanihiyya kaadu gine. Innih ginem innih faxe numuh yacayu duuda Dagelta kinniyo.
A gid takke doolatwa inkih, Baabelon-malikiy migaaqah Nabkadnessar deqsitay yi naqasu kinnihiyyah gubat haytem yoo. Dubaala kinni-way kay gubat xiiniseyyo.
Kay dardaarinni edde baya ayro fanah, kulli doolat kaa kee kay xaylo kee kay xayloh-xayloh naqoosa akkelon. Tohuk lakal miduh kay mari gersi doolatay qande lehiyyah naqoosa akkelon.
Takkay immay usuk ta abbootan gabat lem fanah, doolat takkuu, faxe mara takku, usuk fillal siinik haa *madmad (kambar) oggole waah kay amri cinu waa mari yenek, too mara usuk seefit ken selam fan carbi kee qulul kee dalkat ken digaaleyyo.
Tonna leemiik, ama nabuwwa kinnino iyya maray isin nabuwwah litoonuhiyya kee, sarra takku waytam soonoh nuble iyya mara kee, ginnili kee kalluwalle kee ramli-qida siinik intam maabbina. Baabelon malikih gubat magacina siinik iyyaana'mmay, toh moggolina.
Oson siinil yaceenim diraabaay; ken yab toobbeenik, tonnal sin elle aaxige waan baaxo seewah sin beelon. Ken yaabal maylahitina. Ken yab toobbeenik, baaxok akah tawqen innah siinik abeyyooh, finqitetton.
Takkay immay faxe baaxoh mari, Baabelon malik keenil yabbixe *madmad cine waanaah usuk keenik aba iyyam abeenik, tonnal isinni baaxol elle yanoonay ken axceyyo. Isi buqre yabqureeh isi baaxol yan mara ken abeyyo. Baaxok ken masgayya. Tahamat yabtam yoo YALLA› keenik inxic» yok iyye.
Woo farmo woo marah warse waqdi, Yuudâ-malikih yen Xidkiyah kaadu too farmo warseeh; kaak excemii, «Baabelon malik fillal kok hayu waa madmad macinin. Kaa kee kay marih yab macininay kok iyyaanam ab. Tonnal rabak cattimetto.
Is kee isi mara carbi kee qulul kee dalkat maselin. Baabelon-malikih yab cinu waa mara carbi kee qulul kee dalkat seleyyo, 'yaanam YALLI dumaak iyyek, is kee isi mara maselsiisin.
Ama nabuwwa-kinnino-iyya maray Baabelon malikih yab moggolina siinik iyyahiyyah yab moggolina. Oson nanu nabuwwa kinnino 'yaanam siinik iyyaanah immay, toh keenik diraabaay; anu ken maruubinniyok, ken yab moggolina 'yaanam YALLI isih siinik iyye. Ken yab toobbeenik, baaxok sin ayyaaqeyyo; sin bayseyyo. Sin kee keeniy dirab siinil yaceehiyyak numuh maysaay, inkih sin bayseyyo 'yaanam iyye» kaak exce.
Tohuk lakal YALLI iyyem seeka kee raqqa 'te ummatah warse. Too marak kaadu excemii, «YALLI siinik iyyeemih, ‹Yi Qibaadah-Qarik Baabelon fan dannabah been duyye xayi saaku gacselon iyya maray nabuwwah litoonuhiyyah yab maabbina. Oson siinil yaceenim diraaba.
Rabak cattintaanam faxxeenik, Baabelon malik fillal siinik hayu waa *madmad raabitay xiina. Magaala siinik num sinniih lac sinni abur maabina.
A mari nummah nabuwwa yekkeeh siinih warsaanam yi farmo tekkek, tonnal Yarusalaamal YALLIH Qibaadah Qarih adda kee malik buxah addal tan duyyey raqtehiyya Baabelon mari dannabah bee waa'gidih yoo kallacoonay› siinik iyye» keenik exce.
YALLI toh akak iyyem maa duyyeey inteenik, toh akak iyyem, Baabelon-malik Yahoyaakím-Yahoyaasin deqsita Yuudâ-malik kee Yarusalaam magaala kee Yuudâ-rasul suge makaabon xabba heeh seewah Baabelon fan bee saaku, YALLIH Qibaadah-Qaril sugte duyyek qamidwa kee nacaasak bicsen kaxxa tanak kee gaariira kee, kalah kaadu, Yarusalaamal tan duyyek tu akak cabeh gexek ten. Too duyyey raqtehiyya siinik bee waana'gidih YALLA kallacoonay.
Takkay immay YALLAY Nabaamak Nabah, Israayil doore Dagelta kinnihiyya, YALLIH Qibaadah-Qari kee malik buxal raqte duyyeh giddinaamak iyyem, ah teeti:
«Ta duyye ellecabol Baabelon rasu fan dannabah beeloonuuh; anu sarra akah gacsan innah keenik abam fanah, tokkel elle sugele. Sarrak beenih sugen duyye inkih le aracah gacseyyo. Tahat yabtam yoo YALLA» 'yaanam iyye keenik exce.

Taham edde tekke sanatak konoyhaytoh alsay Xidkiya malik yekkeemih fereyhaytô-sanatah yamaatehiyyat, Qaddúr-Cananiya deqsita nabi YALLIH qibaadah qari yemeete. Too nabi dabqah elle yenem, Gibqon deqsitta magaalak ten. Tokkel seeka kee raqqa 'te ummattah foocal yok iyyemii,
«YALLAY Nabaamak Nabah, Israayil doore Dagelta kinnihiyya iyyemii, ‹Baabelon malik sinam fillal yabbixe *madmad (kambar) kaak aggileyyo.
Duma Baabelon-malik YALLIH Qibaadah-Qarik beeh suge duyyey Baabelon fanah dannabah beehiyya wadir namma sanatih addat akke gacseyyo.
Malik Yahoyaakím-Yahoyaasin kee kaak kalah yan Yuudah maray Baabelon rasu fan seewah orbiseenihiyya kaadu akke gacseyyo. Ahaysa Baabelon-malik sinam fillal abbaxuk suge *madmad aggiggileyyo. Tahat yabtam yoo YALLA› 'yaanam iyye» iyye.
Too waqdi seeka kee raqqa 'ye maray YALLIH Qibaadah-Qarih addal soolak sugehiyyah foocal, Ermiyaas kaak iyyemii,
«Aamiin! YALLI toh neh abay! YALLI ku afih innal neh abay! Atu akah inta'nnah, Qibaadâ-Qarik Baabelon dannabah been duyye kee seewah orbisen mara neh gacsaanam, ku afih innal, neh abay.
Toh meqeemik tanih tani'mmay, koo kee a mara inkih taabbeeni'gidih, ken foocal kok axcem liyo.
Koo kee yok dumal sugte nabuwwa carbiiy qulul kee bala mango baaxo kee doolatwal oobelem naharat warisak sugte.
Takkay immay baaxol wagari gacele iyya nabi, nummah YALLI ruube nabi kinnim kaak elle tamixxigem, edde yabba 'yem nummak maacissa waqdi» 'yaanam kaak iyye.
Tohuk lakal Cananiya, Ermiyaas fillal abbaxuk suge *madmad kaak kalla heeh bututtukku hee.
Sarrak ummatak foocal iyyemii, «YALLI iyyeemih, ‹Malik Nabkadnessar mango ummatih fillal yabbixe madmad sinaamak elle kalu waam tama'nna. Ta namma sanatih addat, toh elle exce'nnal, abeyyo› 'yaanam iyye» iyye. Tohuk wadir Ermiyaas isi gexoh gexe.
Tohum tekkeemih dago ayroora suggu 'yeenik lakal, YALLIH qangara Ermiyaasal obte. YALLI kaak iyyeemih,
«Cananiya fan gexay kaak intaamah, ‹YALLI kok iyyaamah, «Cooxuk bicsen *madmad tiggileh immay wokke birtak bicsen madmad ciggiiliseyyo kok iyya› kaak inxic. Qagissa haay kaak intamaa,
‹YALLAY Nabaamak Nabah, Israayil doore Dagelta kinnihiyya, Aham fanah Baabelon-malik cooxuk bicsen madmad fillal akak abbaxuk suggu 'ye marak, ahak wadir meqe'nnah kaah taamitaana'gidih, birtak bicsen madmad fillal keenik heeyyo. Tohuk wadirih kay taamat gaceloonuuh, kay taama abelon. Sahda hinna'mmay, alluwwah agantah, kay milkih xiinele› 'yaanam kaak inxic» kaak iyye.
Too waqdi Ermiyaas Cananiya fanah gexeeh, kaak iyyemii, «Cananiyaw, YALLI koo maruubinnaay, atu ummatat dirab numma celsissa. Tonna'mmay taway YALLI kok iyyem koh warisu waak ankacis. ‹Ahaysa addunyâ bagul koo macaba. Ummat yi naqboytit abteeh, tohuk gexxaamah a sanat gaba kale'kal rabettom ixig› kok iyye» kaak iyye.
Cananiya, YALLI akah iyye'nnah, too sanatak malcinhaytoh alsat edde rabe.

Sarrak Ermiyaas, seeka kee nabuwwaay ummatak saqoltih yan mara kee, raqqa 'ye maray Yarusalaamaak Baabelon-rasu fan seewah orbiseenihiyyah warkat yuktubeh ruube.
Ta warkat yuktubeh ruubem, malik Yahoyaasin kee kay inaay kay gubal taamitak suge doolatak saqoltih yan maraay, Yuudâ-rasu kee Yarusalaam magaalal saqoltih suge maraay, gabâ-naggarinna luk yen mara kee, wohuk kalah tan taamah ixxiga luk yen mara inkih seewah Baabelon rasu beenik sarrak ten.
A warkat uktubba heeh elle yeceem, Safán-Elqasa kee Cilkiyyâ-Gamarya deqsita marih nammayay Malik-Xidkiya Baabelon-malik fan farmo elle ruubak sugehiyyak ten. Yuktube warkatal teneemih,
«YALLAY Nabaamak Nabah, Israayil doore Dagelta kinnihiyya, Malik-Nabkadnessar gabat Yarusalaam-magaalak Baabelon fan seewah ruube maraw, siinik iyyaamah,
‹Qarwa xissita; dabaaqah elle gaca. Too qarwak darret bustaan coox uysubukaay, too coox siinih xala xaylo maaqoh akuma.
Digibaay xaylo xala. Tandarreeni'gidiiy samad siinik yamagge'gidih, isinni xaylo rihmisa. Enderraay madaggoowina.
Anu sin ruube baaxoy seewah sin elle beenihiyyal meqe taamah taamita. Keenit barkat haa'gidih yoo kallacaay, dooqa keenih aba. Macaay inteenik, oson yessemeeqeenik, isin kaadu assamaaqetton› siinik iyya.
Toh lih kaadu siinik iyyaamah, ‹Yoo YALLAY Nabaamak Nabah, Israayil doore Dagelta kinnihiyya aylahu siinih akak kalam liyo. Toh macaay inteenik, ama nabuwwa-kinnino-iyya-mara kee, sarra takku waytam nanu naaxige iyya maray sin addal yanih yab maabbina. Ken yaabal maylahitina. Ama isin ken essertan soonoy oson nubleh iyyaanah hangi maacina.
YALLI nek iyyeemi axcuk, anu keenik axce weem diraabah siinik iyyan. Anu ken maruubinniyo. Tahat yabtam yoo YALLA.
« ‹Tonna'mmay Baabelon doolatah looweh an malcina-tabanih sanat guffa haa saaku, siinih looweh an maqaane siinih abeyyo. Toh macaay inteenik, siinik akah exce innah, inni qahdiy siinih cule duuduseyyooh, sin baaxo sin gacseyyo.
Siinih looweh an maqaaneh adda taaxigem yooy; siinih looweh abbixem, siinih meqe niqmata'kkal, sin biyakta umaane hinna. Takkay immay amaan akak geettoonuuh, isin geenno axcuk qambaalitak sugten maqaane akak geetton.
Yoo kallacettoonuuh dooqa abetton. Anu kaadu sin dooqa kee kallaci raabiteyyo.
Baguuk yoo gorrissoonu waytan waqdi yoo geetton. YALLAW, axcuk gaba deerih yoo fan heetton. Too kallacil siinih amaateyyooh, sin baaxo fanah sin gacseyyo. Fixixih elle enna intan baaxo kee aroocay anu sin elle fixixisehiyyak, sin baaxo fanah sin gacseyyo. Tahat yabtam yoo YALLA› 'yaanam siinik iyya.
«Tonnah kaadu siinik iyyaamah, ‹YALLI, elle genxe baaxol nabuwway kay farmo bahtu wayta, neh ruube 'yaanam intaanam takkeh immay siinik axceemih, tamah anu ruube mara hinnaay; siinil yaceenim diraaba.
« ‹Dawuduk raaqe dardaarinnal a saaku malikih yan num kee, a magaalah addal yan sin maray seewah bee weeniih akkel elle raqtehiyyah tiyat sin lih yaabu waa.
Too marih tiyak yoo YALLAY Nabaamak Nabahiyya axcemii, Anu qeebi kee qulul kee dalka keenit ruubeyyo. Toome *sublâ-xayloy ankamme wayta ken abeyyo.
Carbi kee qulul kee dalkat qayyaawissa ken heeyyo. Kulli doolatay keenit tekkem tabalu waytahiyya inkih, taham waagissa heele. Fixixih ken elle abbixe baaxoy innih ken ruubehiyyal, taham akkih yable mari kaxxa wariggah wariggitele. Bursutan maray ilaq le ken abeyyo. Woo-marat tekkem siinit takkay axcuk, sinam abaaroh haysitan mara ken abeyyo.
Taham keenil akah baahu waam macaay inteenik, yakkeenimik, inni farmot abbixe inni nabuwwal, kulli way keenih ruubak suge farmo cinak sugeeniih, aba keenik axcem duudusak masuginnon. Taway, isin Baabelon rasuy seewah sin elle heenihiyyal yan marak, isin kaadu anu siinik axcem ankacissaanama. Tahat yabtam yoo YALLA› siinik iyya.
«Tonna'mmay YALLAY Nabaamak Nabah, Israayil doore Dagelta kinnihiyya, Kolaayah-Acab kee Maqseyaahû-Xidkiya deqsitta namma numih tiyak iyyaamah, ‹Oson siinil yaceenim diraabaay; YALLI nek iyye axcuk diraabat sin lih yaaban. A namma num, Malik-Nabkadnessar gabal ken heeyyo. Too malik siinik foocal xabba ken heeh ken qidele.
Sarra yan saaku Baabelon rasul yan maray seewah beenihiyya titta abaara waqdi, Acab kee Xidkiyay Baabelon-malik nuwwih girat qidsiisehiyyat tekkem kot takkay, 'yaanam abaaroh tittak axcelon.
Ellecabol keenit takku waytam tamahaay; tamah keenit akah takku waytam, oson edde asan kaxxa dambih sabbata. Cuggaaneh keenik yan marih agabu dalwisan. YALLI nek iyye axcuk, YALLI keenik axce weem diraabah sinaamal yaceen. Taham YALLI isih keenik yuble qaadaay isih keenil akah sumaaqita. Taham intam YALLA›» axcuk, warkatal kutbeh heeh ruube.
YALLAY Nabaamak Nabah, Israayil doore Dagelta kinnihiyya, Samaqya isi migaaqal yuktube warkatih tiyak abu waamih qangara yoh warse. Usuk ta warkat akah yuktubem, Yarusalaamal dabaaqah yan mara kee, Maqseyaahu baxa Xafanyay seekih yenehiyya kee wohuk kalah tan seekah inkih yuktubeh yen. Too warkatal Samaqya, sek Xafanyah yuktubemii:
«Xafanyaw, YALLI Yoyadaq aftok, isi-Qibaadah-Qarih addal seekak abba koo abe. Tonnah yan numuh elle tani'kkel tibba intam koo maceltaay; cabuliy nabi kinniyo iyyahiyyak iba kee gaba namma-caxxih fanat uxuyya heenih, fillat kaadu birti silsilat kaak yaxeenim kol tan.
Hay, tonnah tanim, Anaatot magaalal yooboke Ermiyaasay ummat foocal nabi is celsiisak yaabak sugehiyyak, macah abe wayteeh?
Usuk neey Baabeloonul yanihiyyah ruube warkatal, ‹Ama'kkel xer sanat sugettoonu'mmay, dabaq haysitaay nooka. Qarwâ-darret bustaan uysubukaay, too coox xalinnaan xaylo maaqoh haysita›, 'yaanam neh yuktubeh ruube», 'yaanam sek Xafanyah yuktubeh yen.
Sarra Xafanya too warkatal tanim yoh yikriyeh.
Tohuk lakal YALLIH qangara yol obte. Yok iyyeemih,
«Baabelon fan seewah beyya heen marak intamaa, YALLI siinik iyyamaa, ‹Nacelaamal yooboke Samaqya dirab siinil yaceeh, anu kaa maruubinniyo'mmay, anu kaak axce weem, anu excem siinit celsiisa. Dirab numma siinit celsiiseeh; kay yab teemeneenih.
Tonna'mmay Samaqya kee kaak radda 'ye marat raq sinni digaala abeyyo. Tahaysa kaa kee kaak rade mara matablan. Anu inni marah abu waa maqaanet magarayan. Yi yab cina mara sin abe'mmay, tohih sabbatah tamah kaal baahu waama. Tahat yabtam yoo YALLA› keenik inxic» yok iyye.

YALLI Ermiyaasal oobise qangara ah teeti.
YALLAY Israayil doore Dagelta kinnihiyya kaak iyyemii, «Anu koh warissa heem inkih warkatal uktub.
Macaay intek, Israayil kee Yuudâ-maray yi mara kinnihiyya ken baaxoh edde gacisu waa ayroora amaatele. Ken kaxxa abbobtih ikoytah ecee baaxo fanah ken gacseyyooh; ken baaxo keenih gacseyyo. Tahat yabtam yoo YALLA› 'yaanam kaak iyye.
YALLI Israayil kee Yuudah yooboke marih qaadak iyyem ah teeti.
YALLI iyyemii, «Meysih aban weeqih xongolo yol radda.
Amaan weeh, cunxita mari aba weeqih anay aabbe.
‹Ah macah takkeemiiy?› inxicay esseray, kinnim cubbusa.
Labhayti maay yaadiqeeh? Labhayti aadiqe week,
hay, celeemah tan labha, lacawah iihissa barrah innah,
bagul gaba akah lem macaa?
Sahdak fooci inkih gombod akah ceelam macaa?
Kaxxam uma ayro amaatele.
Too ayroh innah tan ayro way matamaata.
Yaqkuubuk rade mari too ayro abam waagisele'mmay,
tohuh rabak cattiimelon» iyye.
YALLAY Nabaamak Nabahiyya iyyeemih, «Too ayro fillal keenik abbixe coox keenik kaleyyo. Axawah edde yanin silsilat keenik afdigeyyo. Too ayrok wadir marin marih naqoosa mayakkan.
Yoo YALLAY ken Dagelta kinnihiyya kee, Dawuduk rade numuy anu malik abu waahiyyah taamat gacelon.
«Tonna kinnuk, Yaqkuub xayloy yi naqoosay, mameysitinay;
Israayil ummatey, niya siinik addigille waytay.
Tahat yabtam yoo YALLA.
Ama xer baaxoy elle taniinik sin ayyaaqeyyo.
Casbi gurrah elle tanin baaxok
siinik radu waa mara ayyaaqeyyo.
Isinni baaxo fan aduurettoonuuh amaanah xiinetton.
Num sin maxagaay sin mameysiisa.
Anu sin lih aniih, siinit takkeemik sin wadeyyo.
Ama fixixih sin elle abbixe baaxooxah mara inkih bayseyyo'mmay,
sin inkitanuuk mabaysa.
Adabi akak geytan digaalah sin digaaleyyo.
Celta digaala siinit abeyyooh;
annaak gexxoonay sin maxca.
Tahat yabtam yoo YALLA» iyye.
YALLI kaadu iyyeemih,
«Abten mudum akak urtan mudum hinna.
Sin dale urta dale hinna.
Siinih yaaba mara mageytan;
ama liton daleh dayla mageytan; biyaakak murtan.
Naqboytat aban atka siinit abe;
siinit tekke digaala, gibdi digaala.
Toh siinik akah abem, dambi siinik manguk sugeeh;
edde sugteenim kaxxa umaane kinniimih sabbata.
Tonna leemiik qalla-sin-lih-luk-suge-mari sin hawweenih;
siinit waanam malon.
Siinit yekke mudumut ahaysa mayaabina;
sahdayti sin akak daylisu maduuda.
A biyaakah sin akah biyaakem,
dambi siinik manguk sugeeh
kaxxa dambih addat sugteeniih; sin akah biyaakem tohu.
«Takkay immay ahak wadir sin baatit suge mari inkih bayeleeh,
sin seewah bee mari inkih seewah gexele.
Sin wararak suge mara warareloonuuh;
sin buubak suge marat buuba akkele.
Wadir edde sugten maqaaneh sin gacseyyo.
Naqboytiitih siinik yan mari,
‹Oson dumaak baaxot qiden mara ikkal,
sahda keenit waytam mali› siinik iyyaana'mmay,
anu abten mudumuk sin urseyyo.
Liton dale siinik qaffoyseyyo.
Tahat yabtam yoo YALLA» 'yaanam iyye.
YALLI kaadu iyyeemih:
«Yaqkuubuk radde kedooda le baaxo fan gacseyyo;
num numuh keenih xuwaaweyyo.
Yarusalaam magaala nammeyhaak xissiimele;
teetil suge malik qariy yiddigillehiyya xissiimele.
Wokkel yan mari Yallah candu gacseleeh farcih qililiselon.
Anu keenit hayu waa barkatah andarrelon;
yi barkatah sahda tassakaxxe mara akkelon.
Duma akah sugen marah ken gacseyyo;
wadir yi qibaadal digga axcelon.
Keenit xukkuta mara digaaleyyo.
Keenih yooboke mara, abbobtih keenik abeyyo.
Saqalah ken marih num keenih heeyyo.
Too num innil xayyooseyyooh; yol xayyoowele.
Anu innih xayyoose wee num yol xayyoowu mayalliila.
Tonna leemiik isin yi mara akkettoonuuh,
anu amo siinik wagita Dagelta siinih akkeyyo.
Tahat yabtam yoo YALLA» 'yaanam iyye.
YALLIH naqbi mermeritta-caacoh gideey;
umeynit baysele.
Isih faxem abe'kal, kay bagcarra maxabbacowta;
keenih loowe digaala keenit abele'kkal macaba.
Kay ummat sarra yan saaku tahat radele.

YALLI iyyemii,
«Too dabaanal Israayilik radde kedooda
yi mara akkeloonuuh,
anu amo keenik wagta Dagelta keenih akkeyyo.
Tah intam yoo YALLA» 'yaanam iyye.
YALLI iyyemii,
«Rabak yisillime marah bacarih tan baaxol racmateh;
Israayil mari yaffoofem faxe saaku, allak keenih umbulle.
Israayil ummatey, anu kulli way sin kiciyyo.
Tonna leemiik liyo diggay way kore waytat sin dacrisa.
Kiciyyo Israayil maraw, ahak sarra sin xiseyyo;
ahak sarra karambo xabqet hayya hayteenih
farcatah digiretton.
Ahak sarra Samaariyah qaleelal
qinab coox aysubukettoonuuh;
too coox yuysubuke mari too cooxih xaylo akmele.
Qibaadâ-Qari dacrisa mari Efrayim qaleelah amook deero abeleeh,
‹Annah nel amey; YALLAY ni Dageltah yani naqbude'gidih,
Siyon qale fan nee beya› 'yaanam axcuk,
sinaamah deero edde aboonu waan wakti amaatele» 'yaanam iyye.
YALLI kaadu iyyemii,
«Israayiliy doolatwak inkih nabahiyyah qililisa.
Qililisak abtan saare fayya haak aba.
Anay fayya haak, ‹YALLAW, isi ummatta wad.
Israayil ummatak raqte saabo cat› axcuk kaa faylisa.
Kilbat le kabuk ken baaheyyo;
baaxô-maggaraqak ken gaaboyseyyo.
Inti-maleela kee iba-maleelaay, xalay edde xayyoowe agabu kee
xalaayal lacawat yan agbih agantah amaatelon.
Manguk andabbelon.
Namma intik ximo keenik amaatuk aduurelon.
Anu ken miraacisa way dooqa abak amaatelon.
Gitah darah gexxa leek xaqut-xaqut ken beeyyo.
Saytun gitay adaf sinnihiyyat ken beeyyo.
Toh keenih akah abu waam, Israayil marak abba kinniyooh;
Efrayim yol naharsi-baxih gide» 'yaanam iyye.
Baaxoh ummatey, YALLI siinik iyyam ankacisa.
Usuk iyyam badak afal yan xer baaxoh marah warisa.
Isi mara fixixih elle yabbixe baaxok gaaboysele.
Illit duwah yan num duwah edde yan illi elle duwa'nnal,
ken duweleeh ken dacrisele.
YALLI, Israayil-mari away edde yan xixxibaanek ayyaaqele.
Caylaleelâ-gabak ken ayyaaqele.
Siyon qaleh amol farcatah qililisak saare abelon.
YALLI keenih yacayu waa niqmat assakootelon.
Baaxo keenik darooy, qinabak bicsen kamriiy,
*daytuun zeytiiy (saliidiiy), illi kee laak amaggele.
Too barkat keenit heeleeh; tohum assakootelon.
Leek nagay yefqen bustaanih ceelot gacelon.
Tahak wadir cisabbootiyyi keenik gaba kalele.
Baxuw saxxaqah digreleeh wallitele.
Furrayna kee idoolah agantah africelon.
YALLI iyyemii, «Anu ruffu ken heeyyooh,
edde sugen rooka farcatah keenik gacissa heeyyooh;
edde sugen cisab kee gadaamak farcat kee assamaq geelon.
Seeka kaxxa cayih cayiseyyo.
Yi mari yi niqmatak cayyele.
Tahat yabtam yoo YALLA kinni» 'yaanam iyye.
YALLI kaadu qagseh iyyemii,
«Raamâ-rasuk anay yol rada; kaxxa weeqa akkih aabbe.
Raacel isi xayloh weqtah tan; xaylo teetik tembexeh.
Tibba 'xic teetik iyyaanamah, weeqa cabtu cinteh.
Raaceley, ahaysa maweeqinay ximo isik dug.
Atu isi xayloh abteemih galto gee'kal maraqtak
ximo isik dug.
Away elle yanin naqboytiitih keenik yan marih baaxok awqelon.
Ellecabo kok meqeh, Raaceley,
xaylo kok isi baaxo fanah aduurele.
Tahat yabtam yoo YALLA.
«Israayil maray nadaamitahiyyah anay yol rada.
‹YALLAW, dubaalinneh sugne'mmay,
ku amri oggolaanam nee barisseh.
YALLAW, ni Dagelta kook, elle sugne'kke fan nee gacis;
kol naduuruh bical nan› 'yaanam axcih ken aabbe.
‹Darre kot cabneh sugne'mmay, away kol nuduure.
Nee digaaltek wadir, abne umaanek gexxaamah
nadaamah amo qunuunut nabbixeeh,
wacarriyih rabneh nan.
A saaku wacarriy nel takkem, qunxuk sugne saaku abne dambi›
'yaanam axcih ken aabbe» iyye.
«Israayil ummatey, kulli marak kacanuh akah lafta xayloh yok tanin.
Sin gide kacanuh numuh massalliyyo.
Isin abtan umaanet yaabah immay, tohuh,
sin kasa waqdi siinih xuwaawah.
Afqado sin fanah liyooh siinih racmateyyo.
Tah intam yoo YALLA.
Akak gexxen gital asta haay caba. Woo gita cubbusay raaqa.
Taduuren saaku, too astal, akak temeeten gita kassa heetton.
Israayil maray kiciyyohiyyaw, isinni magaalooliy cabteenihiyyah uduura.
Imaan-maleelay, ahaysa namma kalbi caba.
Dumah akke waytem bicsam faxa. Toh macaay inteenik,
barra labhaytu dacrissu wayta
'yaanam iyye.
Kaadu YALLAY Nabaamak Nabah, Israayil doore Dagelta kinnihiyya yok iyyeemih: «A mara seewah elle abbaxuk sugen baaxok gacisu waa saaku, Yuudâ-rasu kee Yuudâ-magaaloolil yan mari ah ablele. Too waqdi,
‹Siyon-qaley taahirik tanit YALLI barkat haay.
Cakkik-tan-maqaane le Dagelta elle yan aracat
YALLI barkat haay›
'yaanam dooqah axcelon.
Ahak wadir ummat Yuudâ-rasu kee tet addal tan magaaloolil inkih dabaaqah titta lih gacele. Buqre-aba mara kee illit duwah yan mari titta lih dabaaqah gacele.
Qamal-malit qande heeyyooh, qulul le num cayiseyyo» 'yaanam yok iyye.
Tohuuk endeceecedeeh, dariifa innik wagga hee waqdi, xagar yok ruffa iyye.
YALLI iyyeemih, «Yuuda kee Israayil baaxol ummat kee lac edde aymaggu waa ayroora amaatele.
Duma ragidik ken siibak sugeeh, ragidik ken aggaluk suge. Deerik afah ken edde korisak ken bayisak suge. Duma umaane keenit edde aba uddur wagitak suge'mmay, ahak wadir edde ken xisaah daabisa uddur keenih wagteyyo.
Too ayrok wadir sinam,
‹Qeero le qinabih xaylo tokmem xaleena'mmay,
qeero akak tammossem xaylo›,
'yaanam missilah axcuk maraqta.
Tahak wadir qeero lem yunxuqe numut qeero baahele. Kulli num isih abe umaaneh antixibbixele» 'yaanam iyye.
«YALLI kaadu iyyeemih, «Israayil mara kee Yuudâ-mara lih qusba qahdi edde hayu waa ayroora amaatele.
Too saaku ken lih hayu waa qahdi, anu gaba keenik xabba heeh, Masrik ken eyyeeqe saaku, ken abbobti luk abe qahdi innah yan qahdi mayakka. Too saaku baqli barrah elle yamqeeh amo teetik elle wagta gurral, anu kaadu ta marah muqukuuy amo keenik wagitak suge'mmay, tohuh ken lih abe qahdi yol makeenih.
Tamaatu wayta ayroorat Israayil mara lih haysitu waa qahdi ah kaana. Inni xinto bagut keenik haak, afqadol keenik aktubeyyo. Anu ken Dageltah aniyooh, oson kaadu yi mara akkelon.
Too saakuk wadir, qunxa numuuy kaxxa num, nagay yoo aaxigeleeh; tonna leemiik, faxe num isil xayi num akkiiy isi baaxoh numuk, ‹YALLA nagay ixig› akah iyyam maraqta. Duma aben dambi keenih cabeyyooh; baahen qellatak qafu keenih axceyyo. Qahdih keenih culam tohu. Tahamat yabtam yoo YALLA» iyye.
Ayro laqo ifissa'gidiiy alsa kee cutuuka bar ifissa'gidih haytem YALLA. Bad sabo baaha'gidih tasgayyem kaa. Kay migaq YALLAY Nabaamak Nabahiyya.
YALLI, «A addunya tanim fanah Israayil mari yi garil doolatah anele. Yi intit doolatah anele» iyye.
Qagseh iyyeemih, «Qaran yamittiroonu duudaanaa? Maduudan. Baaxo edde taade buxux goranal maay geyan? Mageyan. Hay tonnal, Israayil mari faxem abaamah, ken cineyyo 'yaanam too gideey; takkem hinna. Tahat yabtam yoo YALLA» 'yaanam iyye.
YALLI qagseh iyyeemih, «Yarusalaam magaala yi migaaqal edde xissintu wayta ayroora amaatele. Sahda akak yabloonuh xisen Cananal-Qariy amo-xeerik xabba haanamaay, Rukni-Afah deqsita aracah amma 'yaanam edde xisoonu waan wakti amaatele.
Tokkeek Gareeb deqsitta qale fanah xisak amaatelon. Tokkeek kaadu Goqa fanah xiselon.
Away baruuga kee guddaafa edde qidan golo kee, Kidroon buyyik daga le kabu raqta booxak xabba haanamaay, Faaris-Afa deqsita aracak ayrô-mawqa le qaxat raqqa 'ta baaxo inkih, yoh caben baaxoy taahirik tani akkele. Too magaala tahak wadir mataddigilaay mabaata» 'yaanam iyye.

Xidkiya Yuudâ-malik edde yekke tabanhaytô-sanatat nan saaku, YALLI Ermiyaasal qangara oobise. Toh kaadu Malik Nabkadnessar Baabelon malik edde yekke taban kee bacarhaytô sanatak ten.
Too saaku Baabelon-qaskar Yarusalaam magaala tabbixe'gidih, marot tet hayteh teneeh; Ermiyaas kaadu too saaku malik qarih daaratal axawat abbaxuk yenen.
Kaa casbissem, Malik-Xidkiyak teneeh; kaa akah casbisem, YALLI iyyem warseemih sabbata. Ermiyaas Xidkiyak iyyemii, «YALLI, ‹Ama magaala Baabelon malik abbixele› 'yaanam iyyeh yaniih,
‹Too saaku koo kaadu too malikih gabal heeyyooh tassillimem faxxaamah koh mabicta› kok iyye. ‹Baabelon maliki lih fooca kee foocah yaabettooh, isi namma intih kaa abletto.
Sarra Baabelon fanah seewah koo beelon. Anu tuk teena kok abam fanah wokkel elle sugetto. Baabelon-marat qeebi abtaanam faxxaanamah siinil mabictaay, nasri kaadu mageytan. Tahat yabtam yoo YALLA› 'yaanam kok iyye» 'yaanam kaak iyyeemih sabbatah, kaa yoxeeh yen.
Ermiyaas kaadu qagseh iyyeemih, «YALLIH qangara yol obteeh; yok iyyemii,
Canamiiliy, ku qammi-Sallum-baxi, kol amaateleeh, ‹Benyam rasuk Qanatot deqsita aracal tan booxa yok xaamit. Gersi maral xaamaamak, kooy yi qammih baxah yanihiyyal xaameyyooh; yi baaxo xaamittam ku cakki kinnuk, yok xaamittaama› kok axcele 'yaanam yok iyye.
Sarrak YALLI akah inxicca iyye'nnah, Sallúm-Canamiil casbit elle an malik qarih daarat yol yemeeteeh, ‹Yi qammih baxaw, Qanatot deqsita aracal liyo buqrê-baaxo xaamam faxak, atu yok xaamit. Cakkih kol tanik› yok iyye. Too waqdi tah YALLIH yab kinnim eexegeeh,
baaxo kaak xaameh. Garaasak akah xaameh gide miizaanal keexxa heeh, kaah ecee. Too garaasa taban kee malcina garsi tekke.
Sarrak limok titta elle geynem kee akah xaameh gide elle tan warkatal firma hee. Ta limo tekke waqdi ni fanal sumaaqah suge marih migaq kaadu warkatal nuktube. Sarrak ken foocal garaasa bahha heeh miizaanal lowwa heeh kaah ecee.
Limô-qaada elle tunkuttube namma warkat gabat luk raaqe. Ta namma warkatal tenem, baaxo elle xaame inna kee titta elle geyne yab elle yen. A namma warkatak warkatak teena xambabbaqqa heeh alfe. Aki warkatah tu gactek alfe'kal cabe.
Too namma warkat inkih gabat hayya heeh, Macsiyâ-Neeriyyâ-Baaruk deqsita numul ecee. Kaal ecee waqdi Canamiil kee limo garil akak abne sumaq maray limo elle abne inna yubleeh tohul firmat hee kee, malik qarih daarat addal yen maray taham tekke waqdi yublehiyya elle yen.
«Too marih foocal kaak excemii,
‹YALLAY Nabaamak Nabah, Israayil doore Dagelta kinnihiyya kok iyyaamahaa: Ta namma warkat beyya hayteh buuti addat daanis. Warkatak teena alifit taniih, nammeyhaytô warkat fakimit tan. Tonna'mmay beyya hayteh, akah baye wayta'nna, baxi-baxih daban fan akah sugta'nnah, buuti addat daanis, kok iyyeh yanik, daanisetto› 'yaanam sinam foocal kaak exce.
YALLAY Nabaamak Nabah, Israayil doore Dagelta kinnihiyyaa, ‹Buxaaxi kee buqre-baaxo kee qinab xala coox elle yaabuke baaxo, wadir edde limmoysoonu waan wakti amaatele› 'yaanam iyyeh yan, kaak exce.
Too namma warkatay baaxo elle xaame inni elle yanihiyya kaal ecee. Sarra dooqa abe.
«Dooqah excemii, ‹YALLAW, Mulki le Dageltaw, qaran kee baaxo isi nabna kee qandet xisse. Yaffarem le Dagelta hinnito.
Qadad sinni marah amurruqe sinni kacanu yaybulle
Abtam cubbil aba Dagelta kinnito. Atu abtam nabaamak naba. Sinam abba haytam inkih yable Dagelta kinnitooh, kulli marah le taamah innal mekelta.
Dumî dabaanal ablewaynuh taniimiy qagabak tanihiyya Masri baaxol abe Dagelta kinnitooh, uxih woo qajaaqibih tanim, Israayil kee wohuk kalah yan marih foocal abtem koo. Ta saaku tohuk gexxaamah, Yallaw, koo igma mari mayan.
Israayilih yooboke ku mara Masri rasuk teyyeeqe saaku, nek naqbotiitih yen mari akak wariggiteh raaqe ablewaynu abte. Too ablewaynu edde abtem, isi qande kee cayla.
Duma ni kaxxa abbobtih qahdi culteh sugteeh, too qahdil niqmatak tan baaxoy buqre kee lacah meqehiyya keenih tecee.
Takkay immay a baaxo guffu heenih teetil dabaaqah gaceenik wadir, ku yab kassitak maraaqinnon. Atu keenik aba intem kee keenik akah xiina inte xinto cineenih. Aba inteh ken akah amrisseemik tu aboonu cineenih. Tonna leemiik a bala keenil oobisse.
« ‹Baabelon-mari Yarusalaam-magaala yabbixe'gidih, tet gasoosat xakabuh coox kee xeet tittin bagul heen. Addal teetik yan mari carbi kee qulul kee dalkâ-gadda yekkeeniih, tohuk gexxaamah ellecabol Baabelon malikil gaba ecee'kal maraaqan. Tah atu inteemiiy; away akah table'nnah, atu inxicca elle inte'nnal tekkeh.
Tonna'mmay YALLAW, Mulki le Dageltaw, Yarusalaam tanna le mabbuuxut tanim abalih, «Sahda sumaaqah hayya haay baqurê-baaxo ku qammih baxak xaamit» yok inteeh; toh abeh› 'yaanam exce» iyye.
Tohuk lakal YALLIH qangara Ermiyaasal obteeh kaak iyyemii,
«Anu YALLA kinniyooh, ginna hee marak inkih Dagelta kinniyo. Anu affarem matanaay, yoh akke wayya haytam matan.
Tonna leemiik, a magaala, Malik-Nabkadnessar kee kay qaskarih gabal heeyyo. Too mari qeebit tet abbixeleeh,
gira teetit ruubelon. Yarusalaam magaalal yan mari Baqal akak iyyaanam aqbuduk sugen. Tohumuy yaqbudeenihiyyah qibaadah, isinni qarwah amol qaydarus qeerisak sugen. Yallah lon duyyeeyah kaadu qibaada abak sugeeniih, too qibaadah sadgatah qinabak bicsen kamri bahha heenih faaroh caxak sugen. Tohum yot naqabu culusse. Tohuk gexxaamah Baabelon-malik kee kay qaskar too qarwa akah cararissa'nnah abeyyo.
Israayil kee Yuudâ-marih abto, yoo ruffu hayte saaku mali. Ken taama fiiruk geerah bagi-cararow yol tekkeh tan. Tahat yabtam yoo YALLA.
Yarusalaam mari a magaala xissimma 'teemiiy akke fan, naqabu kee bagcarra yot qidak sugen. Tohih sabbatah a magaala baysaamat emeete.
Tohut akah emeetem, Israayil kee Yuudâ maraay, ken malikwa kee keenik saqoltih yan maraay, ken seeka kee oson nabuwwah lon mara kee, Yarusalaam magaalah mari abah yan umaane.
Anu kulli way meqem aba keenik axcuk suge'mmay, tohuh darre yot cabak sugen. Yi yab yaabboonu cineeniih, adabih gacoonu cineenih.
Yoo elle yaqbuden qarih addal, umâ-yabulih tan duyyey Yallih innah yaqbudeenihiyya heeniih, yi Qibaadah-Qari nadaasa aben.
Baqal akak iyyan gabak bicsen duyyey yaqbudeenihiyyah, Hinnom-Golo deqsita aracal, sadgat elle aban arac xiseeniih; tokkel migaaqah Molok yalla akah iyyan duyyey yaqbudeenihiyyah sadgatah isinni xaylo yusguuden. Annah tanim anu keenik aba excem hinna. Annah tanim yi kasal way temeetem hinna. Yuudâ-mari annah taniimiy umâ-yabulih tanihiyyay dambi keenil takkehiyyat aseloonum makkalinniyo» 'yaanam iyye.
YALLAY Israayil doore Dagelta kinnihiyya qagseh iyyemii, «Ermiyaasow, atu away intaamah, ‹Yarusalaam mari carbi kee qulul kee dalka qayyaawissa ken hayta waqdi, Baabelon malikil gaba isinnih aceelon› 'yaanam inte. Toh kinnih immay toh lih axcem liyo.
Duma abeh an bagcarrah ken fixixiseyyooh, baaxo ken cabsiiseyyo'mmay, wadir gaabossa ken heeh, a baaxo ken gacseyyo. Akke gacissa ken heeh, tohuk wadir amaanah ken xiiniseyyo.
Tohuk lakal oson yi mara akkeloonuuh; anu kaadu ken Dagelta akkeyyo.
Inkih, inkim edde aboonu waan kas keenit heeyyo. Toh macaay intek, isinni kee isinni xayloh taagah, kulli way dibuk yoo edde yaqbudoonu waan afqado keenit heeyyo.
Hawwensime waa qahdi ken kee inni fanal heeyyo. Maqaane keenik mayseediya. Yok meysita mara ken abeyyooh, tohuk wadir darre yot macaban.
Keenih aba maqaane ruffu yoo heele. A rasuk way akah aarre waan innah, nagay yan daabisiyya keenit abeyyo. Tahamaay, keenih liyoh an xuwaawah abu waama.
A bala keenil oobiseyyo akah exce'nnal, keenil oobiseh. Tonnah kaadu, keenih abeyyo exce maqaane inkih, keenih duuduseyyo.
Isin inkih, ‹A baaxo gaba kalteeh; Baabelon-malikih gabat raddek wadir, num sinniih lac sinni abur akkele› 'yaanam intaana'mmay, ahak sarra sinam baqurê-baaxo teetil xaamele.
Ahak sarra tama baaxol sinam baqurê-baaxo limmoyseleeh; limo elle abbaasiten inni, sarra sumaq keenih yakke'gidih, waraakitil aktubelon. Too limo elle tekke inna kaadu sinam foocal abbaasitelon. Taham elle takku waytam, Benyam rasu kee Yarusalaam dariifal tan gaandoodi kee Yuudâ-rasul tan magaalooli kee, kaxxa qaleela kee mango koomaami le baaxol geytinta magaaloolih addal akkele. Yuudâ-rasuk gabbi-qaxat raqta magaaloolil kaadu toh akkele. Ahak sarra ken baaxoh ken gacseyyo. Tahat yabtam yoo YALLA» 'yaanam iyye.

Ermiyaas malik-qarih-daaratal, soola-casbit yan waqdi, YALLI qangara qagissa heeh kaal oobiseeh, kaak iyyeemih,
«Ko'lih yabtam, YALLAY addunya gineeh tet missoyseeh tet daabisehiyya kinni. Yi migaq YALLA.
Yoh sec. Yoh secta way, seeco kok aabbeyyo. Kaxxa assakat leemiy aaxige waytay qagabah tanihiyya koo aybulleeyyo.
Tonna'mmay yoo YALLAY Israayil doore Dagelta kinnihiyya kok axceemih: Yarusalaam magaalah mari, Baabelon-maray qeebi keenit abahiyyak megdebih edde gacaana'gidih, malikwâ qarwa kee raqqa 'ye marih qarwa yiggilen.
Too qarwah adda yi bagcarra elle obte maray Baabelon mari selu waahiyyah raysak amaggele. Yoh tu gactek, yok catoh geyoonu waanam malon. Tet marih umaaneh, a magaalat ahaysa darre cabeh ikkal, yi cato mageyta.
Takkay immay a baati raagtu wayta baati hinnaay, ahak sarra Yarusalaamak rooci wadeyyooh, luk sugte qaafiyatah tet gacseyyo. Kaxxa maqaane kee wagarih tet xiiniseyyo.
Israayil kee Yuudah yooboke mara, seewah ken been baaxok, ken baaxo ken gacseyyooh, duma akah suggu 'yen mara ken abeyyo.
Yol baahen dambik qafu keenih abeyyo. Edde sugen dambi kee abak sugen yabti-cinak kaadu qafu keenih axceyyo.
Yarusalaam anu rufto kee kunnaba kee migaq-gexxo elle geya magaala akkele. Kulli baaxoh mari, anu Yarusalaam marah abe maqaane kee Yarusalaamal yan mara gaddaleela elle abe'nna yaabboonu waan waqdi, hagga axceloonuuh axaxitelon» 'yaanam iyye.
YALLI qagissa heeh, iyyeemih, «Ummat intaamah, ‹A baaxo bacarih tan baaxoy num kee lac elle deedaltahiyya tekkeh tan› 'yaanam iyyan. Toh keenik numma. Yuudâ-magaalooli kee Yarusalaam gititte sinaamak nummah foyyah raqteeh, lac kee num addal akak maraaqinna. Takkay immay ahak sarra,
sahda qililo elle abah aabbetton. Digibih sinam elle digirah abletton. Anu keenih abe maqaaneh candu gacsaana'gidih, yi Qibaadah-Qari sadgat baaha mara abletton. Sadgat baahan waqdi, yi Qibaadah-Qarih addal,
‹Ummatey, YALLAY Nabaamak Nabahiyya faylisa!
YALLI maqaane le Dageltak, candu kaah gacisa!
YALLIH kacni mayambaxak, tohul candu kaah gacisa›
'yaanam axcuk, candu yoh gacselon. Ken baaxo fanah ken gacissaay gaddaloola ken abba heemih candu yoh gacselon. Tahat yabtam yoo YALLA» 'yaanam iyye.
YALLAY Nabaamak Nabahiyya kaadu qagseh iyyemii, «Ta baaxoy a saaku bacari tekkeeh, num kee lac elle deedaltam tableenihiyyal, ahak sarra lac elle yaloole qayso aabukele. Wadar kee illit duwah yan mari cayiseh ken orbisele.
Qaleela le rasul tan magaalooli kee, mango koomaami le baaxol tan magaalooli kee, Yuudâ-rasuk gabbi-qaxat raqta baaxol tan magaalooli kee, Benyam rasu kee Yarusalaam xaqul tan gaandoodi kee Yuudâ-magaaloolil, illit duwah yan mari edde yan illik yakkeh gide edde loowan wakti amaatele. Tahat yabtam yoo YALLA» 'yaanam iyye.
YALLI iyyemii, «Israayil kee Yuudâ marah, niqmatat ken xiiniseyyoomuh duma culeh an xagna duudusu waa ayroora amaatele.
Too waktil, Dawuduk rade marak cakki gita gexa numuy Dawud-Luddal
Too saaku Yuudâ-mari waddiimeleeh, Yarusalaam magaalal yan mari amaanah xiinele. Yarusalaam magaala migaaqah too saaku, ‹YALLAY Cakki neh Yekke› 'yaanam deqsitele.
Macaay inteenik, kulli way Dawuduk rade marak numuk teena Israayil marih malik abeyyoomuh xagana siinih cula. Tahat yabtam yoo YALLA.
Tonnah kaadu, kulli dabaanal Leewi-deqsitta-kedok numuk teena seekih heeyyo. Too sek yoh sadgat aban waqdi, cado akak carrisaana'gidih baahan lac kee, tonnah kaadu, yi migaaqal sadgatah baahan daro kee, wohuk kalah taniimiy sadgatah baahaanahiyyah taamat gacele; toh kay taama» 'yaanam iyye.
YALLIH qangara qagisak Ermiyaasal obte. Kaak iyyemii,
«Bar kee laqo keenih eexege waktil akah yamaaten innah, qahdi ken lih heeh an. Too qahdiy bar kee laqoh heehiyya, baya qahdi hinna.
Too bis le qahdi Dawuduy yi naqasuh yanihiyya kee Leewih tooboke seeka lih heeh en. Toh kaadu macâ-qahdiiy inteenik, Dawuduk rade marak numuk teena malik abeyyo 'yaanamah qahdi culeeh, Leewih yooboke marak numuk teena sek abeyyo 'yaanamal qahdi culeh en. Ta qahdi baya qahdi hinna.
Dawuduy yi naqasuh yenehiyyah durruyyat aymaggeyyo. Leewî-kedok rade mara kaadu tonnah assakaxxeyyo. Mangah qaraanal tan cutuuka kee baddi afal tan qiddey loowo num akak duude waah innah, loowo num akak duude waa mara ken abeyyo» 'yaanam iyye.
YALLIH qangara Ermiyaasal obte. Kaak iyyeemih,
‹Ermiyaasow, Israayil kee Yuudâ marak sinam intam maay toobbe? A namma maray anu innih doorehiyyak, ‹Yalli Israayil kee Yuudah ummatay duma dooreh sugehiyya a saaku cineh› 'yaanam iyyan. Wohut mayaadiyaanay, woh iyya mari isih ken burutaah, doolat caddot ken mayablan.
Tonna'mmay yooy YALLAH yani bar kee laqo lih qahdi heeh; qaran kee baaxo angayye wayta'gidih xinto akah abe Dagelta kinniyo.
Hununuh toh elle abba hee innal, Yaqkuubuk rade mara kee, inni naqasu Dawud lih hee qahdi, way bayi mahaa. Dawuduk rade marak num dooreyyooh; too num, Abraahim kee Iscaak kee Yaqkuubuk rade marih amol dardaariseyyo. Inni marah uxih racmateyyooh, ahak sarra gaddaleela ken abeyyo› 'yaanam iyye.

Baabelon malikiy migaaqah Nabkadnessar deqsitak yenehiyya, isi qaskar kee usuk amol akak raqqa 'ya doolatwah qaskar haysitta heeh, Yarusalaam magaala kee tet dariifal tan magaaloolit qeebi abak yen saaku, YALLI Ermiyaasal qangara oobise. Kaak iyyeemih,
YALLAY Israayil doore Dagelta kinnihiyya kok iyyeemih, «Gexay Yuudâ malikih yan Xidkiyak intaamah, YALLI, ‹A magaala Baabelon-malikih gabal heeyyo. Too malik Yarusalaamat gira ruubele.
Atu kaadu kay gabak mataftucaay matasillima. Tintixibbixek lakal, fooca kee foocah kaat angoorowettooh, isi afaak kaa'lih yaabetto. Tohuk lakal seewah Baabelon rasu fan koo beelon› kok iyyah yan, kaak inxic.
«Kaadu qagissa haay kaak intaamah, ‹Taway kok axcem cubbusay raq. YALLI kok iyyaamah, Rabta saaku amrih rabetto ikkal, carbit marabta.
Duma ku kaxxa abbobtiy kok dumal malikwah sugtehiyyah rabal qaydarus akah ruubak sugen innah, ku rabal kaadu qaydarus ruubelon. Rabta saaku koh rookiteloonuuh, Woyyow ni malik rabeh, koh axcelon. Tahat yabtam yoo YALLA› 'yaanam kok iyye, kaak inxic» iyye.
Tohuk lakal nabi Ermiyaas, YALLI kaak warisa iyye farmo, malik Xidkiyay Yarusalaamal yeneh warse.
Usuk too farmo warsa'gidih yemeete waqdi, Baabelon-malikih-qaskar Yarusalaam magaala tabbixe'gidih, qeebi teetit abak sugte. Tohuk kalah tan Yuudak namma magaalay gaso maroh edde taniih, migaaqah Laakis kee Qadeeka deqsittahiyyay tohum fanah antixibbixe'kal sugtehiyya yabbixeeni'gidih, qeebi edde abak sugen.
Malik Xidkiya kee Yarusalaam magaalah mari, Qibraanah yooboke maray ken marah yenehiyyak labim kee sayimiy naqoosah yeddereenih yeneenihiyya, curri abaanaah gexxaasitoonay ken iyyaanamal titta geen.
Tahamal ayyunta kee makaabon titta geyteeh, «Away currih ken rubnaamaay, tahak wadir naqoosah ken addare waynay» 'yaanamal titta geeniih, sarra ken ruubeenih.
Takkay immay waqlak wadir, duma titta elle geenimit qagteeniih, wadir edde ken abbaxuk sugen naqoosannuh ken gacsen.
Too waqdiiy YALLIH qangara Ermiyaasal obteeh; kaak iyyeemih, «Ermiyaasow, tama marak intamaa, YALLAY Israayil doore Dagelta kinnihiyya siinik iyyaamah, ‹Dumî dabaanal sin kaxxa abbobti naqoosannut elle sugen Masri rasuk, woo naqoosannuk currih ken eyyeqqa heeh ken baahe saaku, ken kee yi fanal qahdi yekke.
Toh macak tan inteenik, Qibraanah yooboke num naqasuh yeddere num yenek, lica sanat kaah taamitak sugek lakal, malcinhaytô sanat elle yamaate'kkel, currih gexitay kaa intaanam siinil ten. Takkay immay duma sin kaxxa abbobti yi yab aabbuk masuginnaay, anu keenik axceemit maqal haysitak masuginnon.
Away xayi saaku, duma edde sugten qellat ixigga hayteenih, ruffa yoo haytam abteenih sugten. Toh macaay inteenik, takkeenimiik titta geyya hayteenih, sin maray naqoosah luk sugteenihiyya cabteeniih, curri ken abteenih sugten. Too sittin-gey yoo elle yaqbuden yi qibaadah qarih addal yi migaaqal abten.
Takkay immay sarrak wadir inteenimit qagitteeniih, ruffu yoo elle hayten ikkel, wadir yi migaq tuyqunxeenih. Takkeenimiik, currih sin cabnek gexxaasita akak inten mara, wadir naqoosannuh gacissen.
« ‹Tonna'mmay isin toh abteenik, hay, ta saaku, yooy YALLAH yani siinik axcemii: «Isinni mara ruubaay curri ken aba» siinik exce'mmay, yi yab cinteenih. Tahaysa isinnih dooritten curriyyat siinil ruubeyyo. Toh ma curriyyata inteenik, carbi kee dalka kee qulul rabtaana'gidih, siinil ruubu waa curriyyata. Baadal enna 'ya mari anu siinil baahem yaabbu waa waqdi, kaxxam wariggitele.
Qahdi yo'lih luk yen maray too qahdil keenik excem duuduse weehiyyak axceemih: too qahdi culen saaku qiden daheltuy namma ikkel kurra heenih namma fan akak gacca 'yeenih gexak yeneenihiyyak abeenim keenik abeyyo. Too daheltih innah namma'kkel ken kureyyo.
Yarusalaam magaalah abbobtih yan mara kee Yuudah-abbobtiiy, malik qaril abbootan le maraay, seeka kee inkih yan ayyuntak toh abu waama.
Keenik naqboytiitih yan maray ken qidam faxahiyyah gabal ken heeyyo. Ken raysi qambil kee alluwwâ-gadda akkele.
Tonnah kaadu Yuudak malikih yan Xidkiya kee kay gubal tan doolat abbobti, kaa niqba maray kaa qidam faxahiyyah gabal heeyyo. Baabelon malikih qaskaray awayih ibak qeebi keenik yeyseedem ceelahiyyah gabal ken heeyyo.
Yarusalaamat nammayhaytô qeebi abaana'gidih, uduura keenik axceyyooh; too waqdi aduureloonuuh, qeebi teetit abelon. Qeebit tet abbixeloonuuh, tet carriselon. Yuudâ-magaalooli bacarih tan baaxoy num sinniih lac sinni abeyyo. Tahat yabtam yoo YALLA› 'yaanam keenik inxic» iyye.

Yoosiyaahû-Yahoyaakim Yuudâ-malikih yen dabaanal, YALLI Ermiyaasal oobise qangara ah teeti. YALLI kaak iyyemii,
«Rekab deqsita gulubuh gacsa mara fan gexaay, YALLIH Qibaadah-Qari fan ken bah. Tokkel Qibaadâ-Qarih golittek golik teena ken culussa haay, qinabak bicsen kamri ken efeq» kaak iyye.
Too waqdi tohim YALLI yok elle iyye'nnal, Cabaxxinyáh-Ermiyaás-Yaadanya kee kay tooboko kee kay xaylo kee, inkih yan Rekab-gulubuk num macabinniyoy,
yakkeenimiik YALLIH Qibaadah-Qari fan ken baahe. Qibaadâ-Qarik Yigdalyaahû-Caanan deqsita nabih darsa edde ten golih adda ken culse. Too goli Qibaadâ-Qarik saqoltih yan mari le golik xaqut yeneeh, kaadu Sallúm-Maqseyaahu deqsita numih golik daga raaqa golik ten. Maqseyaahu Yallih Qibaadah-Qarih taamat kaxxa arac le numuk ten.
Sarrak kobboyaayi kee sacnittey qinabak bicsen kamrik kibuk tanihiyya foocal keenik hayya heeh, «Uquba taway» keenik exce.
Too mari too waqdi yok iyyeemih, «Aleeyyah! Nanu qinabak bicsen kamri yaaqube mara hinnino. Ni kaxxa abbay nanu akak radneeh migaaqah Rekáb-Yonadab deqsitak yenehiyya nee kee nek radda 'ye marak, ‹Qinabak bicsen kamri maaqabina› 'yaanam farrintoh iyyeh cabe'kkal, manaaquba.
Kalah kaadu nee akah farriimem tan. Toh macaay intek, ‹Qarwa maxisina. Buqre maabina. Qinab xala coox maysubukinaay maxaamina› axcuk nee farriime. ‹Qarwah kulli way siraq haysita. Dacarsittô-maray akah taniinik makatina. Tonnal mango wakti elle tanin baaxol raagetton› 'yaanam nek iyye.
Usuk nek aba iyyem oggolleh. Nee kee ni xaylo kee ni agbi qinabak bicsen kamri manaaquba.
Qarwa maxisnaay buxah siraqwa linooh, qinab xala coox manaysubukaay baqurê-baaxo mannuuy daro manabqura.
Ni kaxxa abbay nanu akak radnehiyya nek aba iyyeemik bayisnem mannuuy, inkih duudusne.
Away dabaaqah Yarusalaam addal nani'mmay, akke nemeetem Baabelon malik baaxo warare saakuuy; too saaku Baabelon-malikih-qaskar kee Assuuriyah-malikih-qaskarak abne meysih, ta magaala nemeete» yok iyyen.
Tohuk lakal YALLIH qangara yol obteeh; yok iyyemii,
«Gexay Yuuda kee Yarusalaam magaalah ummatak intaamah, YALLAY Nabaamak Nabah, Israayil doore Dagelta kinnihiyya, ‹Isin yi yab akah cintaanaah, aba siinik axcem akah abe waytaanam macaay? Kas way akah gee waytaanam macaay?
Yonadabak rade mari, ken kaxxa abba keenik aba iyyem abaanaah, ken kaxxa abbah yab uxih yabbixeeniih, baaxot maqidinnon. Hay, isin litoonum macaa? Kulli way sin lih yaaba way, yab yok akah cintaanam macaa?
Nabuwway yi farmot tanihiyya fiiruk geerah sin adda ruubeeh, too nabuwwa, «Uma-taama cabaay cakkih tan taamah taamita» 'yaanam siinik inte. «Yalli sin kaxxa abbobti kee siinih ikoytah yecee baaxol muquk xintaanam faxxeenik, maabinaay; Yalla cabba hayteenih xeet kee coox maqbudina» 'yaanam siinik mango adda iyyen. Tohuh, ken yab maabbinnitoonuuy, yot baaqid mahanniton.
Yonadabak rade mari isi kaxxa abbah yab ta saaku fan mabaysinnon. Usuk keenik maabina iyyem uxih maaban. Siinih tu gactek, anu siinik maabina excem abtaanaah, yi yab cinteenih.
Tahaysa yoo YALLAAY, Nabaamak Naba Dageltay Israayil doore kinnuk, siinik axcemii, Yuuda kee Yarusalaam magaalah maraw, siinil ruubeyyo exce bala, akah exce'nnah, siinil ruubeyyo. Sin lih yaabeeh; aabbe cinteenih. Siinih seeceeh; maqal yok edde mahannitoonu'mmay, tahaysa bala siinik raq malim ixiga› 'yaanam keenik inxic» yok iyye.
Tohuk lakal YALLAY Nabaamak Nabah, Israayil doore Dagelta kinnihiyya, «Rekab-gulubuh waris» yok iyyem warse. Keenik excemii, «YALLI siinih warisa yok iyyem, siinih warisu waa. Siinik iyyeemih, ‹Sin kaxxa abbay akak raddeenihiyyah yab bayse'kal, usuk siinik aba iyyem duudusa mara tekken.
Toh ubleeh; tohuk gexxaamah, yoo YALLAY Nabaamak Nabah, Israayil doore Dagelta kinnihiyya xagana siinih cula. Toh maa xagnaay inteenik, Rekáb-Yonadabak rade marak lab-baxay kulli way yi qibaadat gacu waahiyya aabukele. Ta qaada adok adol raaqele› 'yaanam siinik iyye» keenik exce.

Yoosiyaahû-Yahoyaakim Yuudâ-malik edde yekke fereyhaytô sanatat, Ermiyaasal YALLIH qangara obteeh; kaak iyyemii,
«Xambaqen-warkat baahay, Israayilih yooboke maraay Yuudah yooboke mara kee, raqqa 'te doolatwah giddinaamak, anu edde yabba excem elle uktub. Yoosiyaahu malikih yen saaku naharak ko'lih edde yaabe yaabak xabba haay a saaku fan, ko'lih edde yabba exceemik tu cabe'kal uktub.
Yuudâ-mari, anu keenil oobisam faxa bala yaabboonu waan waqdi, away edde yanin dambik yaduureenim takkeh. Oson too dambik yuduureenik, anu kaadu duma aben umaanek qafu keenih abeyyo» kaak iyye.
Tohuk lakal Ermiyaas, Neeriyyâ-Baaruk deqsita numuh secca iyyeeh; YALLI kaak, «Uktubay raaqisa» iyyem, too numuh yaktube'gidih warse. Too waqdi Baaruk tohim inkih xambaqen-warkatal yuktube.
Tohuk lakal Ermiyaas kaak iyyemii, «YALLIH Qibaadah-Qari fan gexaamak yoo waaseenih immay,
atu ummat soomuh assa saaku Qibaadâ-Qari gexxa 'xicay, tama taway koh warse yaabay tuktubehiyya keenik foocal, anay fayya haay kawsa keenih ab. Tamah inkih YALLIH yaabaay; YALLI keenih warisa yok iyye yaaba. Tonna'mmay Yuudâ-maray magaaloolik yemeeteh agantah akah yaabben innah, keenik foocal anay fayya haak kawsa keenih ab.
Macaay intek, YALLI, bagcarra keenil baahu waam edde keenih warseh yeneeh; too bagcarra cunxo keenit qiddeemih taagah, aben umaanek yaduureeniih YALLA kallacaanam takkeh» 'yaanam kaak iyye.
Sarrak Baaruk YALLIH Qibaadah-Qari fan gexeeh, YALLIH yab hununuh Ermiyaas kaak elle inxicca iyye'nnal kawse.
Yahoyaakim, Yuudâ-malik edde yekke konoyhaytô sanatak sagalhaytoh alsat, Yarusalaam magaalal yen mara kee, Yuudâ-magaaloolik yemeete maray Yarusalaamal yenehiyya titta geyya heenih YALLAH soomen.
Too mari inkih elle gaaboowe'kkel, Baaruk xambaqen-warkat fakka heeh, YALLIH yaabay Ermiyaas kaah warsehiyyak kawsa keenih abe. Toh keenih elle yikriyem, YALLIH qibaadah-qarih addal Gamarya deqsita numih golih addak ten. Gamaryak abba Safan deqsitak yeneeh, duma malik-buxak kutbe-abeenah yen. Too qari elle yenem, YALLIH Qibaadah-Qari luk yen daga raqta golittek golik teenay Qibaadâ-Qarik Qusba-afay akak culaanahiyyak garik ten.
Safán-Gamaryâ-Miikayhu deqsita num Baaruk keenih yikriye YALLIH yab yoobbe waqdi,
malik buxah addal kutbe-abeenah yen numih qari culeeh; tokkel doolatak saqoltih yen mari inkih daffeyna luk kaah sugen. Too daffeynat kutbe-abeenah yen Alisamaq deqsita num kee, Samaqyâ-Dalaaya kee Qakbór-Alnaatan kee Safán-Gamarya kee Cananyâ-Xidkiya kee, wohuk kalah tan doolatak saqoltih yan mari edde yen.
Too waqdi Miikayhu, YALLIH yaabay Baaruk Qibaadâ-Qarih addal kawsa keenih akak abehiyya, ta maray daffeynat sugehiyyah warse.
Tohuk lakal doolatak saqoltih yen mari, Natanyâ-Yahuudi deqsita numuy Selemya deqsita numuk baxi baxak yeneeh Kuusi deqsita numuk kaadu baxi-baxih baxak yenehiyya, Baaruk fan ruuben. Iyyeenimih, «Atu Baaruk fan gexay, ‹Ama ummatah tikriye warkat luk nee fan am› kaak inxic» kaak iyyen. Too num gexeeh Baaruk baaheh; Baaruk too warkat gabat luk keenil yemeete.
Taaxige daffeyna luk suge mari, Baaruk yemeete way, «Daffeyay ama noobbe warkatak kawsa neh ab» kaak iyyen.
Baaruk too warkat kawsa keenih abeh.
Kawsak gaba kalla hee waqdi, meysih, mariiy mara keenik wagga hee. Sarrak, «A yab malikih warse waynek, abnam mannu. A yab malik yaabbem tayse» 'yaanam iyyen.
Sarrak kaak iyyeenimih, «A gid yakke yab inkih mannal tuktube? Ermiyaas koh warse yab maay kinni?» kaak iyyen.
Baaruk keenik iyyeemih, «Yeey, Ermiyaas yoh warseeh; anu too waqdi gabak uktube» keenik iyye.
«Ah noobbek, away koo kee Ermiyaas gexxa 'xicay aracak teenat ombooqoraay, sinaamah mamballayina» kaak iyyen.
Sarrak doolatak saqoltih yan mari, woo yab elle yan warkat, migaaqah Alisamaq deqsita numuy malik qarih kutbe-abeenah yenehiyyah qarih addal daanah cabeenih, isinnih a yab malikih warsaana'gidih gexen. Malik isi qarih daaratal keenih sugeeh; too waqdi ta yab kaah warsen.
Sarrak malik woo warkat baaha'gidih Yahuudi farmoh ruube. Yahuudi gexxa 'yeh woo xambaqen-warkat Alisamaq-qarik baaheeh, sarrak malikik foocal, doolatak saqoltih yan mari maraasiyot kaa elle yabbixe'kkel, keenih kawse.
Toh edde tekkem gilalak teneeh, warkat kaah yikriyen waqdi, gilalak-gilal elle gaca aracal giral is laqisak suge.
Sarrak Yahuudi a warkatak exxak teenak kawsak gaba kale waqdi, woo exxay kawsehiyya gabak kaak beeh gilet irgiqqi heeh, laqsitak suge girah addat qide. Inkih tan warkatay kutbe elle tanihiyyak kawsak gaba akak kalinnaan gali gabah addak kaak beyak, inkih tan warkat selli haam fan girat qidak suge.
Kay doolatak saqoltih yan maray ta yab yoobbehiyya kaadu mawariggitinna. Hinnay kaadu, «Umam net takku waytah tan!» 'yaanam maxacinnon.
Elnaatan kee Dalaaya kee Gamarya, «Malikow, warkat girat maqidin» axcuk kaa kallaceenih immay keenik cineh.
Sarrak malik isi baxay Yeracmaqil deqsital amri yeceeh, kaak iyyeemih, «Qadriyél-Seraaya kee Qabdíl-Selemya is lih hayya haay, gexay Ermiyaas kee Baaruk baahay uxuya» kaak iyye. Takkay immay YALLI, Ermiyaas kee Baaruk keenik qelliseh.
Sarra Ermiyaas Baarukuh warse YALLIH qangara Yahoyaakim carrisek lakal, YALLIH qangara kaadu Ermiyaasal obteeh; kaak iyyemii,
«Aki xambaqen-warkat baahay naharsi warkatal tuktubeh sugtem inkih qagisay elle uktub.
Malik Yahoyaakimik intamaa, ‹YALLI kok iyyaamah, Warkat cararisseeh; Ermiyaas a yab akah baaheeh, Baabelon malik a baaxo bayseleeh, a baaxol taniimik lac macabaay num macabay selele 'yaanam akah iyyem macaay inte'mmay,
yooy YALLAH yani tohul kol gacsam liyo. Ahak wadir kok rade mari Dawud-qarkayto managra. Dawuduk raaqe dardaarinna managran. Ku qaada koh warisu waa. Ku raysi laqo ayrô bagul qangalaylut aseleeh, bar waacal xiinele.
Koo kee kok rade mara kee, ku doolatak saqoltih yan mara inkih, abba hayten dambih sin digaaleyyo. Koo kee Yarusalaam magaalal yan mara kee Yuudah yooboke marak, «Maabinay uduura» 'yaanam siinik exceh suge'mmay, woh num siinik moggolinna. Tonna leemiik duma siinil oobiseyyo exce balak tu macabay siinil oobiseyyo› 'yaanam kaak inxic» iyye.
Sarrak Ermiyaas aki warkat bahha heeh, kutbe-abeenah kaak yan Baarukul yecee. Baaruk usuk kaah warissa heem inkih yuktube. Too naharsi warkatal uktubba hee yab kee, wohuk kalah kaadu, too yaabih bis le yab edde qagissa heeh yuktube.

Baabelon-malikih yen Nabkadnessar baaxo yibbixek lakal, Yahoyaakím-Yahoyaasiniy malikih sugehiyyah aracal, Yoosiyaahû-Xidkiya Yuudâ-malikih hee.
Takkay immay too saaku, YALLI Ermiyaasal oobise qangara, Xidkiyay malik yekkehiyya takkuu, kay gubal taamitta doolat abbobti takkuu, hinnay kaadu wohuk kalah tan ummatay raqqa 'tehiyyak, num oggole cineh.
Malik yekke Xidkiya YALLIH yaabay Ermiyaas kaah warsehiyya cineh immay sarra farmo kaah ruube. Farmo elle ruubem, Selemyâ-Yahukal kee sek Xafanya deqsita seekiy abba akak Maqseyaahu deqsitak yenehiyyak ten. Farmoh keenik iyyemii, «Gexay nabi Ermiyaasak, ‹YALLAY ni Dageltah yani neh kallacaay dooqa neh ab› kaak inxica» iyye.
Too farmo kaa gufte saaku, casbit gace'kal yeneeh, isih faxe ikke gexaamak kaa waassam mananna.
Too farmo kaa gufte way, Baabelon qaskaray Yarusalaam magaala marot abbaxuk sugtehiyya wokkek wadir yiysen. Magaalak xer ikkel gaceenih yenen. Toh akah abeenim, Masri-qaskar isi cuduuduk tabba 'teh Yarusalaam fanah tamaate 'yaanam yoobbeenimik ten.
Sarrak YALLIH qangara Ermiyaasal obteeh;
too qangaral YALLAY Israayil doore Dagelta kinnihiyya iyyeemih, «Ama Yuudâ-malikiy Yalla neh kallac kok iyyehiyyak intaamah, ‹Masri-qaskar ku catoh tamaateeh gitat tani'mmay wadir gacele.
Tohuk wadir Baabelon qaskar wadir aduureleeh ama magaalat qeebi abeleeh, tet abbixele. Tibbixek wadir gira teetit ruubelon› kok iyye kaak inxic.
Toh lih kaadu kaak intaamah, ‹Baabelon-mari a magaala abbixe'kal raaqelem kot ceele waytay. Tet abbixelem ixig. Toh intam yoo YALLA.
Inkih tan Baabelon-qaskaray qeebi kot abtu waytahiyyak qeebil tayseemih; siraq addat xaaguqal raaqinnaan num takke way tet abbixeleeh gira teetit ruubele› kaak inxic» iyye.
Baabelon qaskar Masri qaskar tamaatem yoobben waqdi, Yarusalaam cabeenih gexen.
Too waqdi Ermiyaas Yarusalaam magaalak Benyam rasu fan gexam qimbise. Akah gexem, kay buxah-marih nagrak kaa raddam beeta'gidik ten.
Takkay immay Benyam-Culma deqsitta afa gufe waqdi, dacayrih wokket yan marak abbah suge numuy migaaqah Selemyâ-Yiriyya deqsitaah Cananya deqsita numuk baxi-baxah yamaatehiyya, «Atu Baabelon-qaskarih-kabut gactem hinna!» kaak iyyeeh; casbit kaa hee.
Too waqdi Ermiyaas kaak iyyeemih, «Aleey! Anu Baabelon-marih-kabut siinik magacinniyo» kaak iyye. Takkay immay woo qaskariiti woh kaak moggolinnaay, xabba kaa heeh doolat abbobtih yan mara fan kaa baahe.
Too mari toh yoobbe waqdi, kaxxam yinqibeeh; kaa yuysugureenik lakal, kutbe-abeenah yen Yonaatan deqsita numih qariy casbi buxah heenihiyyah addat kaa heen.
Too numih qarih addat, baaxok guba casbih bicsen aracat kaa hayya heenih, tokkel mangom kaa sugsen.
Ayrok teena Malik-Xidkiya isi buxa kaa baaha iyyeeh, tokkel dibuk tani'kkel, «YALLAK temeete farmoh maca tan?» kaak iyye.
Ermiyaas kaak iyyeemih, «Farmo tanih. Koo Baabelon malikih gabal heelon» kaak iyye.
Sarrak Ermiyaas malikik iyyeemih, «Casbit yoo akah tabbixe umaaney koo kee ku gubal taamita mara kee ku maral baahe macaay?
Isin nabuwwah luk sugten maray ‹Baabelon-qaskar qeebi kot mabtaay ku marat mabta› axcuk sugehiyya, a saaku maca yekken?» kaak iyye.
Kaadu qagseh kaak iyyeemih, «Taway inki qangara koo esseru waa. Ku maganah malikow, yi amoytaw, tahaysa wadir Yonaatan-qarih-casbih yoo maruubin, ku maganah! Too casbi tahak sarra nammeyhaak culek rabeyyo» kaak iyye.
Malik Xidkiya too yab kaak yoobbeeh; tohuk gexxaamah isi-qarih-daaratal kaa heeh qari irok kaat alfe. Tokkel magaalal gaqambo tambaxeemik dumal, kulli ayro gaqamboyta kaah baahak sugen. Tonnal malik-qarih-daaratal kaa abbaxuk yenen.

Mattán-Safatya kee Fascúr-Gedalya kee Selemyâ-Yahukal kee Malkiyâ-Fascur, YALLI iyyem Ermiyaas ummatah warisah yoobben.
Ermiyaas iyyeemih, «A magaalal suginnaan num carbit-rabiiy qululuh-rabiiy, hinnay kaadu, dalkah-rabi akkele. Wonna hinna'mmay, Baabelon-mara fan gexxa 'yeh gaba keenil yacee num waddiimele.
A magaala Baabelon mari carbit abbixeleeh ken gabat gacele. Toh yok intem YALLA» keenik iyye.
Sarrak doolatak saqoltih yan mari malikik iyyeemih, «A num edde yaaba yab qaskar kee ummatak inkih niya yaggile yaaba. Ummatah umam akke waytek, keenih maqaane faxa numuk tanih matan. Ah iyyeemih rabi kaal yamaate» iyyen.
Too waqdi malik keenil gacseemih, «Edde yanim, sin gabah addak; faxxeenim kaak aba. Sin edde waasa dudda mayyu» keenik iyye.
Too waqdi beyya kaa heenih akattat uxuyya kaa heenih, malik-qarih-daaratal yen birkatat tagra gurral kaa qiden. Too birkat, malik baxay migaaqah Malkiya deqsitak yenehiyyah birkatak ten. Too birkat kallak sah, lee luk manannaay; tonna leemiik too kallak addat cule.
Qebedmelek deqsita numuy Kuusuh yoobokeeh seelabu luk yenehiyya malik qarih abbootan luk yeneeh, too num Ermiyaas birkatat qideenim yoobbe. Malik too uddurul Benyam-Culma deqsitta afal cokmih daffeeh yen.
Too waqdi Qebedmelek malik buxak bukka iyyeh malikil amma 'yeeh kaak iyyeemih,
«Malikow, a mari abem gitah tanim hinna. Nabi Ermiyaas birkatat qideeniih; magaalah addal sahda dudda maaqo elle deedalta'kkel, qeeli addat qululuh rabam faxa» 'yaanam iyye.
Toh yoobbe waqdi malik Qebedmelekik iyyeemih, «Ama'kkek soddom num luk gexaay, akatta kaah qidaay, rabaamak naharat birkatak kaa eyyeeqa» iyye.
Qebedmelek woo mara gabat hayya heeh, malik qarik duyye elle daanisan golik tembexe calagto gabat luk, nabi Ermiyaas edde qiden birkat fan gexe. Akkattat too calagto uxuyya heeh nabi Ermiyaasal ruube.
Sarrak, «Akatti koo akah biyaake waa innah, ama calagto axcal isik uxuy» kaak iyye.
Sarrak birkatak too akattat giitak kaa yeyyeeqen. Sarrak malik-qarih-daaratal kaa heen.
Ayrok teena malik Xidkiya YALLIH Qibaadah-Qari akak culan afak sidochaytoh afa fan kaa bahsiise. Tokkel kaak iyyeemih, «Koo esseram faxam liyok, nummat yo'lih yaabe mantuu?» kaak iyye.
Too waqdi Ermiyaas kaak iyyeemih, «Nummat ko'lih yaabek, yoo qidsiisettooh; fayu yakke yaabat ko'lih yaabek, yok mataabbak, maca aboo?» kaak iyye.
Too waqdi malik Xidkiya sirrit kaak iyyeemih, «Raba kol ackume waah koo qidam faxa marih gabal koo hee wayu waamah waara Yallay nee yuklukehiyyah migaaqal koh xiibita» iyye.
Toh yoobbe waqdi, Ermiyaas kaak iyyeemih, «YALLAY, Nabaamak Naba Dageltay Israayil doore kinnuk, kok iyyem ah teeti. ‹Baabelon-qaskarih-abbobtil gaba teceek, rooci kok cattiimeleeh, a magaala kaadu girak cattiimele. Koo kee ku buxah marak inkih rooci cattiimele.
Woh hinna'mmay atu gaba acee waytek, a magaala Baabelon-malikih gabal gacele. Too mari gira teetit ruubele. Atu kaadu elle taawwe kabu mageyta› 'yaanam kok iyye» kaak iyye.
Too waqdi malik Ermiyaasak iyyeemih, «Anu, ni maray Baabelon-mara lih gacca 'yeh nee bayisam faxahiyyak meysitah an. Baabelon malikil gaba eceek, usuk ni maray ken lih yanihiyyah gabal yoo haam takkeeh; tonnal too mari umam yol baahele» kaak iyye.
Too waqdi Ermiyaas kaak iyyeemih, «Ken gabal koo mahaan. Koo kallacu waak, ku maganah, YALLI amri macinin. Tonnal kullim kol amqeleeh, rooci kok cattiimele.
Tonna'mmay ta yab cinta koo tekkek, YALLI wacyi yol ruubeeh, kot takku waytam yoo yuybulleeh.
Wacyih maca tublee? intek, Yuudâ-malikih buxal raaqe agabuy Baabelon-qaskarih-abbobtih fan salafat akak gacca 'yeenih beyaanahiyya uble. Too agbi too waqdi kok axcuk yeneemih,
‹Malik kaxxam aamanuk yen kataysis
gitak kaa hoxisseeh isinni amrih gubat kaa heen.
A saakuy ibi kallat kaak culehiyya
kay kataysis kaal makteh kaa cabeenih gexen›
'yaanam axcih ken uble» kaak iyye.
Kaadu qagseh kaak iyyeemih, «Gennaaqot lito agabu kee xaylo Baabelon marih gabal kok heelon. Atu kaadu elle taawwe kabu mageytaay, Baabelon-malik seewah koo beele. A magaalat gira ruubelon» kaak iyye.
Too waqdi Xidkiya kaak iyyeemih, «Away koo kee yoo edde walallem, koo kee yook sah, gersi mari aaxige waama. Ta yab sirrih abnek, umaaneh kot takku waytam matan.
Koo kee yoo wallallem doolat mari yoobbek, kol amaateloonuuh koo kee yoo geynem koo esserelon. ‹Koo kee malik edde walalteenim neh waris. Toh neh warse waytek, koo qidenno› kok axcelon.
Tonna'mmay toh koo esseran waqdi, ‹Malikik, Tahak sa Yonaatan-qaril-yan-casbih yoo maruubin, axcuk kallacak kaa suge› keenik inxic» kaak iyye.
Sarrak doolat-abbobti takkeemiik Ermiyaasal temeeteeh, «Malik kee koo elle garayak sugteenim macaay?» kaak iyyen. Too waqdi Ermiyaas malik kaak inxica iyyem keenik iyye. Malik kee kaa edde walalak sugteemih adda, ken nammayak sah, yaaxige num manannaay; tohih sabbatah yab bisoh kaal mahannon.
Sarrak Ermiyaas, Yarusalaam-magaala carbit xabba haanam fanah, malik qarih daaratay kaa elle abbaxuk sugeenil elle suge.

Xidkiya Yuudak malik edde yekke sagalhaytô sanatak tabanhaytoh alsat, Baabelon-malik qaskarak elli haam luk Yarusalaam-magaalat qeebi aba'gidih maro teetit hee.
Xidkiya malik edde yekke taban kee inikhaytô sanatak fereyhaytoh alsak sagalhaytoh ayro, magaalat maroh ten gasoosa yiggileenih.
Yarusalaam-magaala tibbixsime waqdi, Baabelon-malikih-qaskarak kaxxa abbobtih yen mari inkih, Fanti-Afa deqsita aracal daffeen. Tokkel daffeytem, Nergal-Sarexer deqsita num kee Samgar-Nabo deqsita num kee Sarsakim deqsita num kee, gersi Nergal-Sarexer deqsita numuy doolatat kaxxa arac lehiyya edde yen.
Xidkiya kee inkih tan kay qaskar magaala tibbixsimem yublen waqdi, magaalak barat edde yewqeenih gexen. Malik bustaan elle yen aracak gitah gaceeniih, magaala akak yawqen afah kabuuk namma gasok fan-fan gacca 'yeenih Ordon weeqaytu fanah haysiten.
Baabelon-qaskar lakal keenik gexxeeh, sarrak malik Xidkiya, Yerikô-magaalah garil tan booxal yibbixen. Too waqdi xabba kaa heeniih Malik-Nabkadnessar fan kaa been. Malik-Nabkadnessar, Camat deqsitta baaxok migaaqah Ribla deqsitta magaalal suge. Malik Nabkadnessar kaa baaheenim yuble waqdi, «Kaa digaala» 'yaanam amrih keenil oobise.
Malik Nabkadnessar, Ribla deqsita aracal, Xidkiyâ-xaylo abbak foocal qidsiiseeh; tohuk kalah kaadu Yuudâ-makaabon qidsiiseh.
Tohuk gaba kalla hee waqdi, namma inti kaak yeyyeqsiiseeh, sarrak Baabelon-rasu fan kaa beyaana'gidih, silsilatat uxuyya kaa hee.
Too ayrot Baabelon mari, malik qari kee raqqa 'te ummatih qarwat inkih gira ruuben. Yarusalaamat maroh sugte gidaarwa inkih bututtukku heen.
Sarrak Nabudardan deqsita numuy Baabelon qaskarak inkih abbah yenehiyya, magaalah addal raaqe mara kee kaal yemeete maray gaba kaal yeceehiyya inkih, gaabossa heeh Baabelon fan seewah bee.
Takkay immay takmem sinni masaakiina mabennay elle cabe. Qinab xala coox kee buqre elle aban baaxo keenih yecee.
Malik Nabkadnessar kay qaskarak abbah yen Nabudardanak iyyeemih,
«Gexay Ermiyaas elle aninnaan ikkek gorrissa kaa haay baahaay, meqe aracal kaa hay. Umam kaal mabaahin. Usuk yoh ab axcinnaanim kaah ab» kaak iyye.
Too waqdi kay qaskar abba Nabudardan kee, Nabusadban deqsita numuy kay gubal qaskar abbah yenehiyya kee, Nergal-Sarexer deqsita numuy doolatat kaxxa arac luk yenehiyya kee, kaadu wohuk kalah tan doolat abbobti tikka 'yeenih,
Ermiyaas edde suge malik-qarih-daaratak kaa bahsiisen. Sarrak Acikám-Gedalya deqsita numih gabal kaa heen. Sarra «Ta num xabba haay kay buxa fan kaa guddus» iyyen. Acikám-Gedalya, Safanya deqsita numuk baxi-baxak ten. Too num Ermiyaas beyya heeh, kay buxal kaa hayya hee. Tonnal Ermiyaas isi ummattah addal gace.
Ermiyaas malik-qarih-daaratal casbi gurral yen saaku, YALLIH qangara kaal obteh ten.
Too saaku YALLI kaak iyyeemih, «Ama Kuusuh yooboke Qebedmelekik intaamah, ‹Yoo YALLAY Nabaamak Nabah, Israayil doore Dagelta kinnihiyya axceemih: Akah inxicca exce innah, a magaalal bala oobiseyyo ikkal, maqaane moobisa. Taham atu isi intih akkih abletto.
Takkay immay ku tiyah tu gactek, yooy YALLAH yani koo dacriseyyo. Akak meysitta marih gabal koo maha.
Amaanah koo raaqiseyyooh; koo maqidan. Yoo taamineemih sabbatah amaanah asillimetto. Tahat yabtam yoo YALLA› 'yaanam kaak inxic» kaak iyyeh yen.

Baabelon malikih qaskar abbah yen Nabudardan, Raama deqsita aracal Ermiyaas casbik ruubek sarra, YALLIH qangara Ermiyaasal obte. A num kaa elle yifdigem, Yarusalaam magaala kee Yuudâ-rasuk Baabelon-rasu fan seewah beyan maray silsilatat axawah yanihiyyah addat kaa yuble waqdik ten.
Too waqdi Ermiyaas garayah beyya heeh, kaak iyyeemih, «YALLAY ku Dageltah yani, A baaxo bayseyyo, dumaak iyyeh suge.
Amah kaana; away too-abeyyo-inxicca-'yem inkih abeh. Tah inkih siinit akah tekkem, sin mari YALLAL dambi lem baaheeh, usuk keenik aba iyyem cineenimih siinit tekke.
Ku tiyah tu gactek, gabal kok yan silsilat kok kaleyyo. Tohuk wadir isih faxxe ikke gexetto. Yo'lih Baabelon fan gexxam faxxek, ugutay nee bey, meqe wagittoh amo kok wagteyyo. Gexxam faxe waytek, kaadu koo dirkissam matan. Inkih tan baaxok isih faxxe ikke dooritay gex» kaak iyye.
Too waqdi Ermiyaas tu kaal magacisinnaay tibba 'ye. Toh yuble waqdi Nabudardan kaak iyyeemih, «Acikám-Gedalya fan gex. Baabelon malik, Yuudal tan magaaloolik inkih xintoh abba kaa abe. Kay garil gacettooh, ummat addal ummat lih gacetto. Faxxek, kaadu isih loowitte rasu fan gexetto» kaak iyye. Sarrak mattacoh duyye kaah yeceeh, sakayih kaadu giti maaqo kaah yecee.
Tohuk lakal Ermiyaas, Acikám-Gedalya fan gexeeh, tokkel baaxol raaqe mara lih yeede. Gedalya, Mixfa deqsita aracal suge.
Yuudâ-doolatak qaskar abbobtih yen tu yakke maray Baabelon malikil gaba acee'kal raaqehiyya yen. Too mari Baabelon malik-Nabkadnessar, Acikám-Gedalya deqsita num inkih yan Yuudâ-rasu kee seewak raqte tu-maleelak abbah hee, 'yaanam yoobben.
Too waqdi Natanyáh-Ismaaqil kee, Kareyyac-xayloh nammayay migaaqah Yocanan kee Yonaatan deqsitahiyyaay, Tancumét-Seraaya kee, Natoofâ-rasul yooboke Qefay deqsita numih xaylo kee, Maqkâ-rasul yooboke Yaadanya deqsita num, wakalih isinni mara hayya heenih Gedalya fan yemeeten. Gedalya too saaku Mixfa deqsita aracal yeneeh; tokke kaal yemeeten.
Gedalya too waqdi keenik iyyeemih, «Baabelon-marih gubal gactaanamak mameysitina. Baaxol nookaay Baabelon-malik siinik aba iyyem aba. Tonnal abinnaanim siinil amqeleemih siinih xiibita.
Anu Mixfal sugeyyooh; Baabelon mari yamaatu waa saaku, siinik iyyaanam tenek, anu sin aftok siinih yaabeyyo. Siinih tu gactek, ama elle tanton mandarwa fan uduuraay, tokkel qinab-xaylo ifiilaay caxâ-miru kee *daytuun xaylo ifiilla haay, daanah edde haan gaanut haay suga» keenik iyye.
Sarrak Yuudah-ummatay Mooyab kee Qammon kee Edom kee, wohuk kalah tan baaxol sugga 'tehiyya inkih, Baabelon-malik Yuudâ-rasul ummatak tu takkem cabeeh; too marak abbah Acikám-Gedalya keenik heeh cabe 'yaanam yoobben waqdi,
fixixih elle suggu 'yen baaxooxak Yuudâ-rasu fan yuduuren. Gedalyay Mixfa deqsita aracal abbah keenik cabeenihiyya fanah yemeeten. Tokkel qinab kee caxâ-miruk mangom gaaboysen.
Ayrok teena Kareyyác-Yocanan deqsita num kee, gersi qaskar-abbobtih yen mara Gedalyay Mixfal yanihiyya fan yemeeten.
Kaak iyyeenimih, «Qammon rasih malikih yan Baqlis, Natanyáh-Ismaaqil ku qidimih ruubem toobbeh innaa?» kaak iyyen. Takkay immay Gedalya toh keenik cineeh, «Aleeyyah, Ismaaqil yi qidimih yemeete kaa hinna» keenik iyye.
Sarrak Yocanan dibuk tani'kke garayah Gedalya beyya heeh, kaak iyyeemih, «Ismaaqil elle aninnaan ikke gexxa exceh num aaxige'kal kaa qideh cabam faxa. Annal koo qiday kaa m'inna. Koo qiday inneh kaa cabnek, Yuudâ-marih-saaboy ku xaqul gaabowtehiyya fixixih raaqeleeh, rabi ken edde abbixelem taaxigeemi» kaak iyye.
Gedalya kaak iyyeemih, «Away edde yabba inta yaabay Ismaaqil abeh inta inkih diraaba. Tonna'mmay kaa maqidin» kaak iyye.

Woo sanatak malcinhaytoh alsat, Alisamáq-Natanyáh-Ismaaqiliy Yuudâ-malikik nasab luk yeneeh duma kaadu malikik gubal yan numuk yenehiyya, Gedalyat boysita'gidih tabna num is lih wakalih hayya heeh; Mixfa fanah gexe. Ken kee Gedalya kee kay mari inki aracal maaqo xagak sugen waqdi,
Ismaaqil kee a tabna num seef sibba hayteh Gedalya qidde. Tonnal Baabelon-malik baaxoh-abba hee num qiden.
Ismaaqil kaadu tokkel kaa'lih suge mara edde qide. Tonnah kaadu Baabelon-qaskaray wokke temeeteh sugte edde qide.
Gersi ayro Gedalya rabem num aabbe'kal yan waqdi,
Seekem kee Siilo kee Samaariya deqsitta magaaloolik bacra-tabanih num yemeete. Too mari deben isik mollaay, tonnah kaadu, sara isinnik qanxissa heenih yemeeten. Xagar kaadu isinnik toobiyeenih yemeeten. Yemeeten waqdi, Yarusalaamal YALLIH Qibaadah-Qaril sadgatah xayyoosoonu waan daro kee qaydarus gabat luk yemeeten.
Ismaaqil woo marat matra'gidih, ximo caxak Mixfak gexeeh keenih garaye. Keenit yongoorowe waqdi, «Gedalya elle yani'kke anu sin aybulleeyyok yoo kataya» keenik iyye.
Oson Mixfâ-magaala yemeeten waqdi, Ismaaqil kee kaa'lih suge mari, a marat kaadu qeebi abeeh ken qideeh, lafa keenik birkat addat qiden.
Takkay immay ken addak tabna num Ismaaqil kallacteeh, «Ku maganah nee maqidin. Buqreh addal kamadi kee gabru deqsitta darooy, *daytuun kee malab uqurat nabbixeh koh aceennok, nee wad» kaak iyyen. Too waqdi ken cabeh.
Ismaaqil qide marih raysa inkih edde qidem, inki birkatak teneeh; too birkat kaxxam naba birkatak ten. Too birkat bicissem, malik Aasa deqsita malikik teneeh; akah bicsem, Baqsa deqsita malikiy Israayil amoytah yenehiyyah qeebi kaat abe saaku, woo qeebik amo edde raaqisa'gidik ten. Ismaaqil too kaxxa birkat too marih raysak kibe.
Sarrak Ismaaqil, malikik say-xaylo kee, Mixfâ-magaalal suggu 'ye maray Baabelon qaskar abbay Nabudardan deqsita Gedalya abba akak abeh cabehiyya, seewah gabat hayya heeh, Qammon rasu fan foore.
Kareyyác-Yocanan kee kaa'lih sugte qaskar abbobti, Ismaaqil baahe umaane inkih yoobbeenih.
Too waqdi ummatak ken lih sugga 'tem wakalih isinni lih hayya heenih lakat kaak gexen. Sarrak Gibqon rasih kaxxa dorah garil kaa yeybeebexen.
Ismaaqil seewah beeh suge mari, Yocanan kee qaskar abbobtiy kaa lih temeetehiyya yublen waqdi, nabam yifricen.
Ismaaqil Mixfâ-magaalak seewah beeh suge mara inkih Yocanan gitak gacse.
Takkay immay Ismaaqil kee bacra numuy kaa'lih sugtehiyya Yocananak kudeeniih, megloh Qammon rasu fan gexen.
Sarrak Yocanan kee qaskar abbobtih yen mari, Ismaaqil Gedalya qidek lakal, Mixfâ-magaalak seewah beeh suge qaskar kee urru kee agabu kee seelabu luk yen marih agantah, gaabossa heenih, Gibqoonuk
Masri fan haysiten. Masri fan akah haysiteenim, Baabelon marak aben meysi. Baabelon marak akah meysiteenim, Ismaaqil Baabelon-malik rasuk abba abeh cabe Acikám-Gedalya qideemih sabbata. Toh edde cabelem maaxaginnon. Gital Geerut-Kimham deqsita aracay Beetlacam magaalal xayihiyya gufen waqdi, tokkel yiffidigen.

Tokkel ummatak qunxa num kee kaxxa numih agantah num raaqe'kalaay, qaskar abbobtik Kareyyác-Yocanan kee Hosaqyâ-Qadaryah agantah, yakkeenimiik inkih
nabi Ermiyaasal yemeeteeniih, kaak iyyeenimih, «Ku maganak rabe marak saaboh raaqe mara kinninooh; YALLAY ni Dageltah yani neh kallacta'gidih nemeetek; nek oggolaay macinin. Duma manguk sugne'mmay a saaku dago mari nek raaqeh yanik, raaqe marah dooqa neh ab.
YALLAY ni Dageltah yani raaqe marak abnam kee genxa arac nee yaybullee'gidih, Yalla neh kallac» kaak iyyen.
Ermiyaas keenil gacsemii, «Inteenim oobbeeh, akah inten innah, YALLAY ni Dageltah yani siinih kallaceyyooh, YALLI iyyem siinih warseyyo. Tu siinik maaqura» keenik iyye.
Oson too waqdi kaak iyyeenimih, «YALLAY ni Dageltah yanihiyyak kol oobu waa yaabay neh warissu waytahiyya kok cinna haynek, YALLI isih sumaq nel yakkay.
Fannaah, faxe waynaamah, YALLAY ni Dageltah yani nek aba iyyem abenno. YALLA neh kallac; ninnih kok inne'kkal, kay yab macinna. Kay yab oggollek, kullim nel amqelem naaxigeh» kaak iyyen.
Tohuk wadir tabna ayrok lakal YALLIH qangara Ermiyaasal obte.
Too waqdi qaskar abbobtik Kareyyác-Yocanan kee kaak kalah tan qaskar abbobtiiy, raqqa 'te ummatak qunxa numuuy kaxxa numuh inkih keenih seece.
Keenik iyyeemih, «YALLAY neh kallac yok inteenihiyya siinih kallaceeh, YALLAY Israayil doore Dagelta kinnihiyya siinik iyyem siinih warisu waa.
‹Ama elle tanin rasul elle teedeenik, qarih innah sin xiseyyo ikkal, sin maggila. Caxah innah sin daabiseyyo ikkal, ahaysa buxuxuk sin masiiba. Siinil oobisem afqado yok biyakteh.
Ahaysa akak meysitak sugtan Baabelon-malikik mameysitina. Anu sin lih ani'kkal siinil baaham mali› siinik iyyeeh;
toh lih kaadu siinik iyyeemih, ‹Baabelon malikih afqadot xuwaw siinih heeyyooh, isinni baaxo fanah taduuroonay sin axcele. Tahat yabtam yoo YALLA› 'yaanam siinik iyye.
«Tonna hinna'mmay, ‹A baaxol manaadiya› axcuk, YALLAY sin Dageltah yanihiyyah yab oggole wayteenih
‹Masriy carbi elle deedalaah *baantah ugra elle aabbe waynaah qulul elle able waynahiyya gexenno› inteenik,
tonnal Yuudak saaboh raaqe maraw, YALLAY Nabaamak Nabah, Israayil doore Dagelta kinnihiyya siinik iyyam siinih warisu waa. ‹Too baaxo gexenno'kkah, akkel manaadiya inteenik,
tonnal too akak meysittan carbi Masril siinit akkeleeh, akak cunxittan qulul tokkel sin abbixeleeh, elle rabetton.
Yi yab cinna heeh, Masrik manaadiya iyyu waa maral, carbi kee qulul kee bala keenil ruubeyyooh edde selliimelon; num keenik maraaqa› siinik iyya.
«YALLAY Nabaamak Nabah, Israayil doore Dagelta kinnihiyya iyyaamah: ‹Yi naqbi Yarusalaam maral akah oobe'nnah, uxih kaadu yi yab cinna heeh Masri gexu waa maral oobele. Woo marat tekkem net akke waytay akak iyyan mara akketton. Sinam titta abaarta waqdi, Woo marat tekkem siinit takkay akak iyyan mara akketton. Sahda bursutta mara akketton. A rasu ahak wadir matablan› siinik iyyeeh, YALLI tamah siinil gacseemi» keenik iyye.
Kaadu qagseh keenik iyyeemih, «Yuudâ-rasul raaqe maraw, YALLI, ‹Masri fan magexina› siinik iyya'mmay, ta yab macinina.
Ta yab cintaanamak gactam sin matabbixa. ‹YALLAY ni Dageltah yani neh kallacaay dooqa neh ab. Tahaysa YALLI nek aba axcinnaanim abenno› 'yaanam isinnih yok inten.
Ta saaku YALLAY ni Dageltah yanihiyya siinik iyyem siinih warsah ani'mmay, cintaanah tanin.
A yab cinteenik, siinit takku waytam siinih warisu waa. Taway gexxaanam faxxan baaxol, qulul kee carbi kee dalkah ambaxettoonum siinih warsa» keenik iyye.

Ermiyaas, ken Dageltay YALLA kinnihiyya «Ummatah waris» kaak iyyem inkih keenih warse.
Too waqdi Hosaqyâ-Qadarya kee Kareyyác-Yocanan kee, wohuk kalah tan labhay anaani luk tenehiyya kaak inteemih, «Away atu edde yabtam diraaba'kkal, YALLAY ni Dageltah yani kok inxicca iyyem hinna. YALLI, ‹Masri fan magexinaay dabaaqah wokkel magacina› 'yaanam nek m'iyya.
Takkay immay ta yaabat koo yaabissaah net koo rubtam, Neeriyyâ-Baaruk kinnim away neexegeh. Usuk tah akah abam, Baabelon-malikih gabal gacna'gidiiy, usuk nee qide kee, hinnay kaadu, Baabelon-rasu fan seewah nee beyaana'gidi» iyyen.
Toh axcuk, Yocanan kee qaskar-abbobtiiy, wohuk kalah tan ummat Yallih amri cineeniih, Masri gexok manaadiya 'yaanamat yemeeten.
Tonna leemiik Yocanan kee kalah tan qaskar abbobti, duma qeebi yekke saaku kulli rasul fixixih suge maray away Yuudâ-rasu yuduurehiyyak
labhaay agabuuy urru kee malikik say-xayloh agantah, gaabossa heenih Masri fan been. Baabelon-qaskarih-abbay Nabudardan deqsitahiyya, Acikám-Gedalyal cabe marak Neeriyyâ-Baaruk kee nabi Ermiyaas agantah, Masri fan been.
Tonnal YALLI keenik aba iyyem cinna heenih Masri fan gexen. Masri rasuk Tacfanhis deqsitta magaala gufen.
Tokkel YALLIH qangara Ermiyaasal obteeh; kaak iyyeemih,
«Gexay kaxxa xeet bahha haay, malik qarih culmah afal dagga hayte aracat ubkun. Toh abta way Yuudâ-mari koo elle yable'kkel ab.
Too waqdi keenik intaamah, ‹YALLAY Nabaamak Nabah, Israayil doore Dagelta kinnihiyya iyyamaa: Baabelon-malikiy yi taama abahiyya tama baaxo fan baaheyyo siinik iyya› keenik inxic. ‹Baabelon-malik, anu away dageeh, xeet addat akak ubkune aracal isi korsi haysiteleeh, kay siraq tama'kkel gacele.
Masrit qeebi abeleeh, qeebil teetik aysele.
Dalkah rabu waa mari keenik dalkah rabeleeh,
seewah keenik beyoonu waan mari seewah gexele.
Qeebit rabu waa mari keenik qeebit rabele.
Masri mari yallah le duyye elle yaqbuden qarwat gira ruubele. Yallah lon duyyey gabak bicseenihiyyak garabat gira ruubeleeh, garab kaadu dannabah keenik beele. Saqat duwah yan num xagaral le raraytok inkaaqe elle yafiile'nnal, Masril sugga 'tem inkih ifiilla heeh isi baaxo beele. Takkay immay xagar num kaak maxagaay, amaanah awqele.
Taahirik yan xaay xeerihiyyay Helyobbolis deqsitta magaalal yanihiyya bayseleeh, Masri mari yallah le duyye elle yaqbuden qarwa carriselon› keenik inxic» 'yaanam kaak iyye.

Yuudah yooboke maray Masril Migdol kee Tacfanhis kee Moof deqsitta magaaloolil yani kee, Masrik gabbi-qaxat raaqa maray Yuudah aabakuk yenehiyyah giddinaamak, Ermiyaasal YALLIH qangara obte. YALLI kaak iyyeemih,
«Keenik intaamah, ‹Yoo YALLAY Nabaamak Nabah, Israayil doore Dagelta kinnihiyya, Yarusalaam-magaalal oobise bala kee, raqqa 'te Yuudâ-magaaloolil ruube bala isinnih tubleenih. A saaku woo arac num kee lac sinni abuuruh yan.
Toh akah tekkem, tokkel suge mari abak suge uma-taamah sabbata. Yot naqabu culuseeniih, xeet kee cooxuk bicsen duyyeh qibaadah sadgat abittot gacen. Too duyyey oson aqbuduk sugeenihiyya, sin kee sin kaxxa abbobtik num yubleeh yaaxige duyye hinna.
Fiiruk geerah inni nabuwway yoo takdumehiyya ken fanah ruubeeh; too nabuwwa, Taham Yalli niqba taama'mmay maabina, 'yaanam axcuk keenih warisak sugte.
Takkay immay too farmoh ayti acayuk masuginnoonuy, baaqid yok edde mahannon. Isinni uma taamak akah maadayinnoonuuy; coox kee xeetik bicsen duyyeh sadgat abaanamak maadayinnon.
Tonna leemiik kaxxa naqbi yot heeh; too naqbi Yuudâ-magaalooli kee Yarusalaam bayseeh; ta saaku akah tablen innah, num sinniih lac sinni abuuruh raqte› keenik inxic.
«Qagissah keenik intaamah, ‹Tonna'mmay a saaku kaadu yoo YALLAAY, Nabaamak Naba Dageltay Israayil doore kinnuk, siinik axceemih: Isin bala isinnil oobissaanam akah faxxaanam macaay? Labhaay agabuuy urru kee qunxa-urruy away yoobokehiyyak tu akah raaqe wayta'nnah, ummat finqah gexxam akah faxxaanam macaay?
Ama Masri rasuy elle taniinihiyyal, gabak bicissen duyye akah taqbudeeniih, sadgat too duyyeh migaaqal akah abtaanam macaay?› keenik inxicey. ‹Ta duyyeh abtan sadgatat, isinni nabsi akah bayissaanaah, ilaaqaanaah ces akak iyyan mara akah takkeenim macaay?› keenik inxicey.
‹Sin kaxxa abbobtiiy Yuudâ-malikwa kee ken agabuuy; sin kee sin agabu Yuudâ-rasitte kee Yarusalaam-magaalal abak tenen dambi hawwenteenii?
A saaku fan yoh rammitten saaku manton. Yoo teyneben saaku kaadu manton. Anu siinih oobise xinto kataya mara makkinniton.
« ‹Too umaaney abak sugteenik gexxaamah, yoo YALLAY Nabaamak Nabah, Israayil doore Dagelta kinnihiyya tahak wadir bala siinil oobiseyyom yok ixiga. Inkih tan Yuudah-ummat bayseyyo.
Yuudâ-marak isi rasul raaqeeh, sarrak Masri fan gexe maraw, too gexo baatih siinik orbelem ixiga. Nabam kee qunxam siinik Masril rabele. Qulul kee carbit ambaxetton. Yuble mari akak wariggitu waa embexih ambaxetton. Ummat ilaqtaah ces akak inta mara akketton.
Yarusalaamal suge mara carbi kee qulul kee dalkat akah sele'nnah, a saaku Masril yan Yuudâ-mara too digaalah digaaleyyo.
Yuudâ-maray Masri fan gexehiyyak num raaqe'kal inkih ambaxelon. Yuudâ-rasuy madaarah akah maxhaxak sugeenihiyya ahaysa num keenik mayaduura. Dago maray meysih kudek sah, isi baaxo num siinik mayaduura› 'yaanam keenik inxic» iyye.
Nabi Ermiyaas ta yaabih warsiyyak gaba kalla hee waqdi, gennaaqoh agbi akak yaqbuden duyyeh qaydarus ruubam taaxigeh tan labha kee, wokkel gaabooweh suge agabuy manguk yenehiyya kee, Masrik gabbi-qaxat raqta exxal dabaaqah yen Israayil marih agantah kaak iyyeenimih,
«YALLI yoh warse akak inta yaabay taway neh warisak sugtehiyya kok cinneh!
Ninnih abnam faxak sugnem abenno. Duma nee kee ni kaxxa abbobtiiy ni malikwa kee nek saqoltih yan mari, Yuudâ-magaalooli kee Yarusalaam gitittel, gannat-malikáh faaroh qinabak bicsen kamri baahak sugeeniih, teetih sadgat elle abak sugen innal, nanu ta saaku uxih tonnal abenno. Toh abak nen saaku gaddaloolah sugneeh, buxa nek niqmatah sugte. Waynaah akak ceyinnam luk masuginnino.
Gannat-malikáh abak nen sadgat neyseedeeh, qinabak bicsen kamriy faaroh baahak sugnehiyya neyseedeek lakal, barkat nek yeerreeh; carbi kee qululut nembexe» iyyen.
Agbi kaadu is le kabuk iyyeemih, «Nanu gannat-malikáh-ceelol gaqambo bicissa hayneh sadgatah baahak sugneeh, qinabak bicsen kamri faaroh teetih baahak sugne. Too waqdi ni baqolti toh nek assakootuk sugte» iyyen.
Too waqdi tokkel sugga 'te labha kee agabuy tah kaak iyyel, Ermiyaas gacsemii,
«Sin kee sin kaxxa abbobtiiy, sin malikwa kee siinik saqoltih yan mara kee, wohuk kalah tan ummata, Yuudâ-magaalooli kee Yarusalaam-gititteh addal abak sugen sadgat YALLI mahawweeninna'mmay, hawweenem makkalina. YALLI isin woh abak sugteenim aaxige waak yenem makkalina.
A saaku sin baaxo abuuruh raqteeh num teetil mayanam matablaanaa? A saaku tet yable mari akak nadaamitah inna le. Titta abaara mari, ‹Woo magaaloolit tekkem siinit takkay› iyyaanaah, abaaroh tet haysiten. Toh akah tekkem maca siinit celtaah? Isin abak sugten makri kee uma-taamay YALLI xiqe waahiyya, tohuh, siinit tekkem ixiga.
Away qusbih siinil obte bala siinil akah obtem, taqbuden duyyeh sadgat abteeniih, YALLAL dambi bahten. Usuk iyyem moggolinnitoonuuy, kay xinto kee kay amri cinteenih. Tohuh, siinil obte bala kinnim kaadu ixiga» 'yaanam keenik iyye.
Tohuk gaba kale waqdi, Ermiyaas agabu kee wokkel suggu 'ye marak inkih iyyeemih, «Masril yan Yuudâ-maraw, YALLI siinik iyyem siinih warisu waak ankacisay.
YALLAY Nabaamak Nabah, Israayil doore Dagelta kinnihiyya siinik iyyaamah, ‹Nanu gannat-malikáh sadgat abennooh; qinabak bicsen kamri faaroh teetih baahenno 'yaanam inten. Meqehiiy akah inten innah aba. Abenno inteenimik maraaqina. Culten nadri duudusa.
Duudusa'mmay, Masril yan Yuudâ-maraw, toh abteenik, anu siinik abeyyom siinih warisu waa. Masri addal enna 'ya Yuudâ-marak tahak wadir, Waara YALLAY Mulki lehiyya, axcuk yol xiibita num cabe waamah, inni migaaqay nabahiyyal siinih xiibita.
Masril yan Yuudâ-maraw, tahak wadir sin mawaday, sin baatih ugteyyo. Carbi kee qululut embexxa 'taanam fanah sin macaba.
A carbik tasillimu waytaah Yuudâ-baaxo aleelittu waytam, dago mara. Tohuk wadir Yuudâ-marak saaboh raaqe mari, yi yab numma kinnim kee sin yab numma kinnim ablelon.
Yoo YALLI a baaxol siinit cabe wayu waam, elle taaxigoonu waytaama: malik Xidkiyay Yuudak malikih yenehiyya kaa niqibuk yen Baabelon malikih gabal elle hayya hee'nnal, a saaku kaadu, Masri malikiy migaaqah Malik Cofraq deqsitahiyya kaak naqboytiitih yan marih gabal heeyyo. Too maray kaa qidam faxahiyyah gabal kaa heeyyo. Sin digaalu waam, too waqdi yok aaxigetton. Toh sarra siinit takku waytaamak garci kaloot siinih akkele›, siinik iyyah yan, YALLI, hay» keenik iyye.

Yoosiyaahû-Yahoyaakim Yuudâ-malik edde yekke fereyhaytô sanatat, Neeriyyâ-Baaruk, nabi Ermiyaas kaah warissa hee yab yuktube. Too warkat yuktubek sa, Ermiyaas kaak iyyeemih, «YALLAY Israayil doore Dagelta kinnihiyya kok iyyaamah,
‹Atu Baarukow, «Woyyow, yot takkeemow, YALLI liyoh an biyaakat biyak yok osise. Yot yakkeh yan biyaakak gexxaamah, xagar yok boolaateh. Elle afoofe ikke mageyyo, 'yaanam inta'mmay,
yooy YALLAH yani away caxah innah daabise mara buxuxuk ayyaaqeyyooh xiseh suge mara wadir aggileyyo. A saaku inkih tan baaxo baysam faxa.
Hay, rooci lem inkih digaalu waa saaku, koh rikeek abu waam mayyu'mmay, faxe ikke gexxa way, gexinnaan baaxol kot rooci yasallamay axceyyo. Tonni faxeemi'mmay, kaxxa numuy migaq-gexxo le yoo ablele 'yaanamah yot maqaagin› 'yaanam kok iyye» kaak iyye.

YALLI doolatwah giddinaamak nabi Ermiyaasal oobise yab ah kaana.
Yoosiyaahû-Yahoyaakim Yuudâ-malik edde yekke fereyhaytô sanat, Furaat weeqaytih xaqul Karkamis deqsita aracal, Baabelon-malikiy Nabkadnessar deqsitahiyya, Masri-malikiy migaaqah Nako deqsitahiyya le qaskarat qeebi abeeh, qeebil keenik yeyse. Too saaku YALLI, Masri giddinaamak Ermiyaasak iyyeh sugem ah teeti:
«Masri-qaskarih-abbobti tirtirisah aabbe.
‹Gob bical haay; ugutay qeebih foora.
Gob haysitaay bical gaca.
Faariisit cakkam haay koori elle haa.
Rooruh gacaay amot birti kalabta haa.
Macaxu arbaqa (samlisa), labhay!
Macaxuk xagar waasa birtat aliilit haa›
'yaanam axcih ken aabbe.
Takkay immay afak toh iyyaanamah,
cunxoh wadir-wadir aduurih ken able.
Qeebil gacah ken able; cunxoh kaxxam aawwih ken able.
Quuruuk foocah yardeenimik sah, wadirih mawagtan.
Kaxxam yarde mari gufa'kke mali.
Qaskar tasillime'kke mageyta.
Fuurat weeqaytih xaqul qeebi keenil radah able'mmay
nasri waanah», 'yaanam YALLI iyya.
«Kaxxa weeqay kullim duuful beya ceelak tamaatem iyya?
Masri marak tanih tan! Masri mari iyyaamah:
‹Inkih tan baaxo kaxxa weeqih innah duuful beyak amaatenno.
Baadal enna 'ta magaalooli kee baaxo baysenno.
Kulli magaalal enna 'ya mara selennok,
faaris gexay inxica; faras-gaariira tarday inxica.
Kuus kee Liibiyah qaskarak gob haysitay qeebih foora.
Liidiyah maray gaysê-baxi mudumul yimixxigehiyyak,
isin kaadu foora. Qaskarak inkih qeebih foora› 'yaanam iyyan.
Immay ta ayro, YALLAY Dagelta kinnih Nabaamak Nabahiyyah ayro kinni.
Ta ayro YALLI cane edde gacisa ayro.
Ta ayro YALLI isi naqboyta edde digaala ayro.
Kay seef saabo cabba haanam fanah ken selele.
Ken qabalak cayya 'yam fanah ken selele.
Macaay inteenik, YALLAY Dagelta kinnih Nabaamak Nabahiyya,
kilbatak Fuurat weeqaytih xaqul tan baaxol sadgatah ken qidele.
«Boolaateh yan Masri maraw, Gilqad fanah gexay dayla goransita.
Mango dayla gabbattaanamah tu siinih maxiqta.
Sin qaybi rasi inkih yoobbeh.
Isin abten weeqa aabbe wee mari mayana.
Qeebil agiirak yan mari titta cabeh kudelon.
Too waqdi titta ankiseloonuuh, asillimi titta mahaan», 'yaanam YALLI iyye.
Baabelon-malik Masrit qeebi aba'gidih yemeete saaku, YALLIH qangara Ermiyaasal obteeh; kaak iyyemii,
«Malik Nabkadnessar yamaatem Masri marah warisa.
Migdol kee Moof kee Tacfanhis magaaloolil yan mara iysixxiga.
Keenik intaanamah:
‹Sin xaqul yan mara edde selan seef sin kaadu macaba'mmay
edde koysittoonu duddeenik, bical gaca› keenik inxica.
Kaxxa yallah luk sugten Afis migaq le awur akah kudem macaay?
Afah akah radem macaay?
YALLI kaa yootoke.
Sin qaskar abte kudmah salafak titta tuydofoofoleeh
tittin bagul raden.
‹Ahaysa ninni baaxo naduuray ninni mara fan gacnay.
Naqboytit le seefwak kudnay› 'yaanam qaskar tittak inte.
Masri malik kaxxa yabliiy hida luk suge'mmay,
migaq isik yoysommeh, kaak axcelon.
«Malik akak 'yaanam, yoo YALLAY Nabaamak Nabahiyya.
Waara Yalli yoo immay siinik axcemii:
Taabor qale qaleelak xeeruk elle raqtaah,
Karmel qale kaadu badak fayya luk elle raqta'nnah,
siinit carbi aba numih qande kulsah too bis luk siinik raaqele.
Masri maraw, seewah sin beeloonu'mmay gexoh bical gaca.
Moof magaala abuuruh raaqele;
num kee lac elle deedala abur akkele.
Masri xagar meqe sagah bis luk yene'mmay,
kilbat le kabuk yemeete gadqanti tet yokme.
Oson maalut xaamen qaskar
arooduh awur innah gacteh tani'mmay, qeebil masoolaanaay,
awyah hayya heeloonu'kkal, qeebi maaban.
Edde digaalimoonu waan ayroy YALLI bala keenil oobisu waahiyya xayyowteh.
Qeebi keenit abu waa marih qaskar tamaatu wayta waqdi,
Masri-mari abeesah innah fuf axceloonuuh kudelon.
Ken naqboytit salafak ken ayraddele.
Garbol yan coox godmat elle yargiqen innal ken argiqelon.
Qeebi keenit abtu waytam mangah loowo akak duudan mara hinna.
Qanaytuk manguk amaatelon.
Masri mari qaybit radele.
Kilbat le kabuk yemeete mari qeebil keenik aysele.
Tahat yabtam yoo YALLA kinni» 'yaanam iyye.
YALLI kaadu iyyeemih, «Yoo YALLAY Nabaamak Nabah, Israayil doore Dagelta kinnihiyya axcemii: Amon deqsittaamay yalla akak iyyaanaah Teebes deqsita aracal yaqbudeenihiyya digaaleyyo. Masri mara kee Masri mari yallah le duyye digaaleyyo. Masri malik kee kaal yaamine mara beyya heeh,
ken qidam faxa marih gabal ken heeyyo. Malik Nabkadnessar kee kay qaskaray ken qiddam faxxahiyyah gabal ken heeyyo. Takkay immay sarrî-dabaanal ummat dumak kaxxih dabaaqah Masril gacele. Tahat yabtam yoo YALLA» iyye.
«Yaqkuub xayloy, yi naqoosay, mameysitina.
Israayil ummatey, niya siinik addigille waytay.
Ama xer baaxoy elle taniinik sin ayyaaqeyyo.
Casbi gurral elle tanin baaxok
siinik radu waa mara ayyaaqeyyo.
Isinni baaxo aduurettoonuuh, amaanah sin xiiniseyyo.
Num sin maxagaay sin mameysiisa.
Anu sin lih ani'mmay mameysitina.
Ama fixixih sin elle abbixe baaxooxah mara inkih bayseyyo'mmay,
sin inkitanuuk mabaysa.
Adabi akak geytan digaalah sin digaaleyyo.
Celta digaala siinit abeyyooh;
annaak gexxoonay sin maxca.
Tahat yabtam yoo YALLA» iyye.

Masri-malik, Gaada deqsitta magaala yabbixeemik duma, YALLI *Filistiin marih giddinaamak nabi Ermiyaasal qangara oobise.
Kaak iyyeemih,
«Wagit! Weeqi kilbat le kabuk yamaatem.
Tama weeqi sarra kaxxa weeqaytu akkele.
Too weeqi yamaatu waa wakti, daqaaral tu macabaay
gubbil tu macaba.
Magaala kee magaalah addal yan marak tu macaba.
Ta weeqi edde yamaatu waa wakti, sugu waa mari
boogiseleeh, catoh gaba deerih heelon.
Faarisiy yardehiyyak ibi xongolo antaabbele.
Faaris-gaariiray xoxobak tamaatek radda xongolo aabbelon.
Gaariirah ibih xongolo sinaamal radele.
Abbobti xaylo makassaay, baxi abbak, ‹Yi abbaw yoo cat› iyyaamah,
abba abeh yan wariggah gurmuddi'nnah soolak raaqele.
Macaay inteenik, Filistiin baaxo edde baatu wayta wakti xayih;
Suur kee Sayda magaalal yan marih catoh amaate raare
mara edde baysoonu waan wakti xayih.
YALLI Filistiin mara edde baysam faxa wakti xayih.
Too maray duma baddi afak Kireet deqsita aracak yemeetehiyya baysam faxa.
Gaadâ-mari kaxxa rookah amo isinnik moolah able.
Askalon mari kaxxa tibba abah able.
Filistiin marak rabak raaqe mari rookah xagar isik qanxisah able.
‹YALLIH seefow, sahdâ-qidimik taadayu waytam maa saakuu?
Ahaysa isi sibah uduuray sahdâ-qidim koo xiqay inxic› 'yaanam axcelon.
Takkay immay YALLI tet akah amriseemih sabbatah,
a seef qidimik mataadiya.
Ama seef Askalon marat qeebi abeleeh;
baddi afal yan marat kaadu qeebi abe'kal mataadiya» 'yaanam YALLI iyye.

YALLAY Nabaamak Nabah, Israayil doore Dagelta kinnihiyya Mooyab marih giddinaamak iyyeemih,
«Woyyow Nabo deqsitta magaalat takku waytaama!
Too magaala abuuruh raaqele.
Kiryatyim-magaala qaybit radeleh antixibbixele.
Kaxxa gasoosay maroh teetit tenehiyya addigillele.
Teetil yan mari qaybit radele.
Mooyab mari luk yen migaq-gexxo gaba kalele.
Cesbon-mari Mooyab mara edde bayisu waa malat yanin.
‹Amay a doolat bayisnay› 'yaanam tittak iyyan.
Madmeen-magaala deqsitta magaalal yan marat
qeebi abta qaskar ruubeloonuh, tibba ken heelon.
Coronyim deqsitta magaalal yan marih weeqa ankacisa!
Too marat takke baati kee finqak-gexxaamah aban weeqa ankacca haay!
Mooyab marat baati tekke.
Mooyab marih xayloy qunxahiyyah weeqa naabbeh nan.
Lucit deqsita arac fan gexa gita koran waqdi,
kaxxam weeqak gexan.
Coronyim deqsita aracah amma iyyan way,
tekkeh tan baatih aban weeqih anay rada.
‹Kuday! Isillima!
Bakarroytah tan baaxol tooboke caxah innah
yassamme mara tika› 'yaanam axcelon.
Mooyab maraw, isinni taama kee gaddaliinot kaxxam tekkeleeni'mmay,
a saaku wohim siinih xiqtam maliiy; qeebil gacetton.
Kamos akak intaanamay yallah litoonuhiyya kee,
kay seeka kee kay makaabon inkih seewah orbiselon.
A naqboytit baahu waa baatik tu maraqta.
Magaalooli inkih bayselon.
Goloh addal tanim bayselon; gubbil tanim macabaanay bayselon.
Tahat yabtam yoo YALLA» 'yaanam iyye.
«Mooyab rasi xayi saakut bayele'mmay
edde haadaana'gidih galwa keenit haa.
Mooyab magaalooli abuuruh raaqele;
num sinniih lac sinni booxah raaqele» 'yaanam iyye.
YALLI aba iyyem baguuk abe waa num abbarsimay. Seef siibe waah qide waa num, Yallih abaaro guftay.
YALLI iyyeemih, «Mooyab mari dumah yan saaku amaanah sugeeh, seewah ahaydumah ken orbiseenih masuginnon. Ken tesgeyyem masuginnaay; qibnah innah isinni buxak yewqeenih masuginnon. Tohuk gexxaamah massaamma yubleenih masuginnon.
Takkay immay qinab kamrih innah, baaxot ken caxu waa mara keenit ruubu waa wakti amaatele. Tahat yabtam yoo YALLA. Luk sugen assamaqiyyi gaba keenik kalele.
Duma Israayil, elle aaminuk yen Beetalat wacarriyya akah iyyen innah, Mooyab mari kaadu ah keenit takku wayta saaku, Kamos akak 'yaanamay yallah loonuhiyyah abak sugen qibaadat wacarriyelon.
«Mooyab maraw, isin, ‹Agiiray qeebil timixxigehiyya
kinnino› elle intaanam macaay?
Mooyab kee Mooyab magaalooli finqitele.
Qax-meqe furrayna keenik qeebit rabele.
Tahat yabtam yoo Malikiy Nabaamak Naba YALLA kinnihiyya»
'yaanam iyye.
YALLI kaadu qagseh iyyeemih,
«Mooyab marih baati maxeeri;
keenil obtu wayta bala xayih.
Mooyab rasu aaxaguk yeneeh teetik cuggaaneh yen maraw, teetih rookita!
Mooyab duma luk sugte migaq-gexxo yaaxige maraw,
teetih weeqa!
‹Mooyab rasul ten cayla le xinto a saaku matan.
Tet nabna kee qande gaba kalteh› teetik inxicay
teetih boogisa.
«Mooyab rasu bayisu waa num yemeeteh yan.
Gaso maroh edde tan magaalooli bayse.
Tonna kinnuk Diboonul yan maraw,
ama elle tanton kaxxa aracak ugutay.
Annah amay guddaafak bagul daffeya.
Isin kaadu Qarooqeril yan maraw,
ama giti xaqul soolay elle idiyaay;
kuda mara tablen waqdi, ‹Maca tekkeh?
Maca sin kudussa?› keenik inxica.
Tekkem too waqdi siinih warselon.
‹Mooyab ikke tekkeh! Qawrat tet yibbixeh;
teetih weeqaay boogisa› siinik axcelon.
Arnon weeqaytih xaqul gacca 'xicay
Mooyab baatem sinaamah warisa.
«YALLI gubbik bagul tan magaaloolil digaala oobise. Colon kee Yahxa kee Mefaqat kee
Dibon kee Nabo kee Beet-Diblatayim kee
Kiryatyim kee Beet-Gamul kee Beet-Maqon kee
Karyot kee Bosra deqsitta magaaloolih marak, xer ikkel tanim kee xayi'kkel taniimil inkih, Yalli cokmi edde abu waa wakti yemeeteh yan.
Mooyab rasi luk yen qande weele. Mooyab rasi luk yen nabna ahak wadir foyya akkele. Tahat yabtam yoo YALLA» 'yaanam iyye.
YALLI kaadu iyyeemih, «Mooyab mari yot missoowaanam faxak suge'mmay askireloonuuh, isinnih aben alliyot amboroorokelon. Sinam keenil anqaasah rabele.
Mooyab maraw, isin duma Israayil maral af reqeeqisak sugteenim kassa haa. Ken giddinaamat yaabinnaan waqdi, garqot yibbixen marih innah, amo keenil kax haak sugten.
Mooyabal yan maraw, Mooyab magaaloolik eweqay. Booloh amot gaca. Boolok bagut qarwa xisitta kukkurru tika.
Mooyab marih kaxxiina kee fillat-ufuyhayiyyaay qubbuytoh xaagu linoh. Kaxxam isinnit yakkaleenimih xaagu keenik geyneh nan.
Yoh tu gactek, anu oson sahdat aban bura kee, isinni nabsit yakkaleenih gide keenik ableh ani'mmay, woh tu keenih maxiqta. Abeenim inkih gaba kalele. Tahat yabtam yoo YALLA» 'yaanam iyye.
«Tohuk gexxaamah Mooyab rasul enna 'ya marah inkih weeqah an. Kiir-Ceras labhah boogisah an.
Yaqder marak fula Sibmâ-marat takku waytam yoo biyaktah tan. Sibmâ-magaalah mari le qinab xaylo xalta cooxuk luddi, xexxaarah Yaqder garil yan bad fan gufe. A saakuh tu gactek, naqboytit ken cooxih xaylo kee qinab inkih bayisse.
Mooyab rasuy niqmatak yanihiyyal, Mooyab mari abak suge farcat kee raacat gaba kaleh. A saaku anu kamri-bicsiyyak ken kaleh; qinabak kamri bicsaah, farcatah gad abak yen mari mayanaay; gad elle abak sugen ikkel, rookat yanin.
Cesbon kee Elqaale mari weeqat yan. Oson aban weeqi Yahax magaalal yantaabbe. Doqar magaalal yan mari kaadu yaabbeh. Coronyim kee Eglat-Selisiya fan yantaabbe. Nimrim deqsita buyyi kinni-way a saaku kafeeh lee mali.
Mooyab mari yallah le duyye elle yaqbuden aracal aban sadgat kee, too duyyeh qibaadah ruuban qaydarus ahak wadir ayseedeyyo. Tahat yabtam yoo YALLA» 'yaanam iyye.
YALLI kaadu qagseh iyyeemih, «Afqado yok Mooyab kee Kiir-Cerasat yan marah danantah tan. Luk suggu 'yeenim weelon. Tohih sabbatah rabe marah yassallen inna keenih assalleh an.
Yakkeenimik amo kee deben isinnik mooleenih, xagar kaadu isinnik toobiyeeniih, sartanah *qabuudut gacen.
Mooyab marih qarwah amoy elle daffeyaanahiyya kee, sinam elle gaabowta aroocal, a saaku rookak sah yaabben xongolo matan. Anu Mooyab mara ahaysa yiddigille galqiy baaxot qideenihiyya ken abeh an.
Mooyab mari finqiteeh, bala ken tibbixeh. Edde yaniinim, booge! Qaybi ken yibbixeh. Sahda elle anqassa mara yekken. Keenil xayi baaxoh mari ken yable way, kaxxa wariggah wariggitaanaah, anqaasah keenil raban. Tahat yabtam yoo YALLA» iyye.
YALLI iyyeemih, «Qawi qawtam faxxa waqdi raarisak elle tamaate'nnal, Mooyab marat buuba abu waa mari raarisak yamaate.
Ken magaalooli kee megdebih lon arooca inkih antixibbixele. Too saaku Mooyab mari cunxoh, lacawat tan barrah inna assaallelon.
Mooyab mari yot missoowaanam faxak suge'mmay, ahaysa doolat mayakkan.
Mooyab-maraw, ahak sarra cunxo siinit qidda bala siinit ruubeyyo. Edde raddoonu waytan boodo kee oflo ahak sarra siinih heeyyo.
A balak kudam faxa num yenek, boodot radele. Boodok waalih gacam faxa num yenek, kaadu ofloh addat radele. Tah dumaak ken elle digaala'gidih eyyeeqe gitaay; ta digaalak way macattiiman. Tahat yabtam yoo YALLA» iyye.
«Dabbô-maray taqbehiyya Cesbon magaalay duma malik Sicon malikih elle sugehiyyat reebu gorrisak yemeeten. Takkay immay ta saaku habuubugutta gira, woo magaalak qimbisak, baaxo inkih dudde. Mooyab maray qeebi kicinuk yenehiyyah cuduud kee qaleelah amot gira gexxeeh sellinteh.
Mooyab maraw, sinim tekkeh! Kamos deqsittaamak yalla iyya maray too duyye aqbuduk sugehiyyah ikke tekkeh. Say-xaylo kee lab-xaylo inkih seewah siinik been.
«Takkay immay sarrî-dabaanal luk sugen gaddaliino keenih gacseyyo. Tah intam yoo YALLA. Anu Mooyab maral abe cokmi tokket yeede» iyye.

Qammon giddinaamak YALLI iyyem ah teeti.
«Milkom deqsittam yaqbude maray Qammonuh yooboke, Israayilik Gaadah yooboke marih baaxo beyya heenih, ken magaaloolil isinnih akah gacaanam macaay? Israayil mari, is nagartu wayta xaylo maay waa?
Qammon rasuk inaytâ-magaalay Rabba deqsittal yakku waa qeebik xongolo edde oobba haan wakti amaatele. Too magaala abuuruh raaqele. Tet dariifal tan gaandoodi carriselon. Israayil mari isinni baaxoy keenik beeni gacsitelon.
Qaay baateh tanik, Cesbon maraw, boogisa! Rabba deqsitta magaalah agabow, rookita! *Qabuudut gacaay rookita. Meekitay *emreereya. Macaay inteenik, isin yallah liton Milkom kee kay seeka kee kay makaabon inkih seewah siinik beelon.
Imaan maleelay, ‹Ni baaxo niqmat le baaxooy; linom kaxxa midiri› intan. Isinni caylat kaxxam takkalen; ‹Net qeebi abu num mayalliila› axcuk hidah rabtan.
Yoo YALLAY Dagelta kinnih, Nabaamak Nabahiyya siinik iyyaamah: Kulli kabuk umaane siinit ruubeyyo. Too waqdi kulli num siinik kudmah hayya heeleeh; baaxo cabetton. Kulli num siinik isi roocih megloh kudele. Sarrak luk sugten qaskar gaabossa heeh titta fanah baaha num mageytan.
Takkay immay sarrî-dabaanal Qammon mara akah sugen gaddaleelah gacseyyo. Tahat yabtam yoo YALLA» iyye.
Edom giddinaamak YALLAY Nabaamak Nabahiyya iyyem ah teeti. «Edom mari luk yen kas cabeh innaa? Ken fayisak yen marih kas manke gexeeh? Oson luk yenen kas keenik kuuleh maay maacise?
Dadan magaalal yan maraw, wadir gacay kuda! Gablah addat ombooqoray suga. Qiisok rade mara baysam faxa. Ken edde digaalu waa wakti yemeeteh.
Qinab xaylo yafiile mari, caxah amot xaylok tu caba'kkal inkih mayafiila. Tonnah kaadu, garqi bar garqa aba waqdi, buxal sugga 'tem guurra heeh mabeyaay, duudeh gide luk gexa.
Yoh tu gactek, Qiisok rade marak tu macabaay, luk sugeenimik foyyal ken cabba heeyyo. Edde yambooqoren arac keenih macabaay, gubbik bagul akah qellite waan innah, keenik abeyyo. Edom mari inkih bayeleeh, num keenik maraaqa.
Siinik raqtu wayta qayxiixa yol caba. Anu amo keenik wagteyyo. Sin gubuunuh amo kaadu anu wagteyyo.
Digaala akah aguude wayta mari diggalsimelek, siiniy umaanet asehiyya cattiimelem mannal takkaleenih? Digaala siinit akkelem taaxigeenimi.
Bosrâ-magaalat baati akkeleemih inni migaaqal xiibita. Umâ-yabulih tanim teetit akkeleeh, num sinniih lac sinni abuuruh raaqele. Sahda teetil anqaasele. ‹Bosrat tekkem siinit takkay› axcuk abaaroh tet haysitelon. Tet dariifal tan gaandoodi abur akkele. Kulli waqdi abuuruh raaqele. Tahat yabtam yoo YALLA» 'yaanam iyye.
Ermiyaas qagseh iyyeemih, «Edom maraw, YALLAK farmo yol obte. YALLI qeebi siinit abu waa marah farmo ruubeeh, ‹Gaaboowaay Edom marat qeebi abtoonuh bical gaca› 'yaanam iyye.
Macaay inteenik, Yalli siinik iyyaamah, ‹Edom maraw, sin boolayseyyooh; bursuten mara sin abeyyo.
Sahda nek meysitta axcuk kaxxiinittaanah immay, sin kaxxiina sin aylahisseh. Dabaaqah elle tantoonum, xixxaqak kibuk tan boolok bagu. Dabaaqah qawiitak kaxxih fayya le aracal tantoonu'mmay, anu addah sin oobiseyyo. Tahat yabtam yoo YALLA› » keenik iyye.
Sarrak YALLI kaadu iyyemii, «Edom bayele. Teetit tekke baati yabalu waa mari wariggiteleeh, ‹A mari bayeh yan› axcelon.
Duma Sodom kee Gomorra kee ken dariifal sugte gaandoodit tekke umaane Edomut akkele. Sahdayti teetil wadiriik magaca. Tahat yabtam yoo YALLA» iyye.
«Ordon garboh addak garciik yewqe lubak lac elle gilisa'nnal, ken giliseyyo. Ken baaxok ken xiiriyeyyo. Tohuk wadir too baaxol innih doore abba heeyyo. Yoo eleelu iyyi duudaa? Yol saduh gactu duddam iyyaay? Yi foocal soolu duuda amoyti mayan.
Tonna'mmay ta saaku Edom marah malse mala yok oobbeya. Teman-magaala kee teetil yan maral baaham faxam siinih warisu waak, yok ankacisa. Xaylo keenik hirriigisak beyya heenih baaxot qidelon. Ken baaxo ken umaaneh sabbatah bayseyyo.
Edom mari bayu waa saaku radda xongoloh, Yallih baaxo inkih angayyele. Oson aban weeqih anay Qasa Badal antaabbele.
Bosrâ-magaalal yan marat ken naqboytit, qawi galwa fakka hayteh tamaate way sahdak gital duyye elle qawta'nnal, ken qawelon. Too saaku Edom qaskar meysih lacawat tan barrah innah gacelon» 'yaanam Yalli iyye.
Damaskoh magaalah giddinaamak YALLI iyyem ah teeti. «Camat kee Arfad magaalal yan mari kaxxam cisabbootiyyat yaniih; too cisabbootiyyat akah yaniinim, uma xaagu yoobbeenimih sabbata. Edde yaniinim ankakkaqe kee cisabbootiyyak, mayaffoofan.
Damaskoh mari boolaateeh; abeh yan meysih kudam faxa. Lacawat tan barrah innah, edde yaniinim, uma biyaaka.
Damasko duma kaxxa migaq luk ten magaalay sinam farcik elle sugtehiyya immay, a saaku teetik kudaanama.
Ahak sarra, tet furrayna kaxxa magaalah gititteh addal qideloonuuh; tet qaskar ambaxele.
Damaskoh gasot gira ruubeyyo. Malik Banihadad buxa carriseyyo. Tahat yabtam yoo Nabaamak Naba YALLA» iyye.
YALLI kaadu Keedar deqsitta kedo kee, Caxor deqsita numih milkih ten baaxooxay Malik Nabkadnessar qeebit yibbixehiyyah giddinaamak iyyeemih, «Keedarah yooboke marat qeebi abaay, ayrô-mawqa le kabut raaqa mara sela.
Siraqwa kee illi keenik dannabah orbisa. Siraq addal lon reebuh haan sara keenik beya. Siraq addal elle haanamak tu macabinay dannabah keenik beya. Gaala kaadu keenik buuba. Too waqdi ‹Kulli ikkel cunxo net qidan!› 'yaanam axcelon.
Caxor maraw, yooy YALLAH yani siinih warsaamah, Malik Nabkadnessar siinih malseh yanik, xer baaxo fan kudaay; gablah addat ombooqoray suga. Garci siinih kalah an.
Yoo YALLI kaadu Nabkadnessarak iyyaamah, ‹Caxor-maray isi baaxo kaxxa amaanah xiinahiyyat qeebi aba. Ken mandarwa akak culan afay alfintahiyya maliiy; sinam lih kaadu hebeltô-qalla mahaysitinnoonuk, qeebi keenit aba.
Gaala keenik dannabah beya. Laa keenik dannabah orbisa› kaak exce. Keeniy amô-xagor namma seltak isik yargiqehiyya kulli baaxol fixixih ruubeyyo. Kulli kabuk bala keenil oobiseyyo.
Caxor bacarih tan baaxoy num sinniih lac sinnihiyyah raaqele. Tohuk wadir sahdayti dabaaqah teetil magaca'mmay, alluwwâ-dabaq akkele. Tahat yabtam yoo YALLA» 'yaanam iyye.
Xidkiya Yuudâ-malik edde yekkeemit xayi saaku, YALLAY Nabaamak Nabahiyya Qeelam giddinaamak Ermiyaasal oobise qangara ah teeti.
Kaak iyyemii, «Qeelam-rasul cayla-leelah yan maray gaysê-xayloh qidimil yimixxigehiyya seleyyo.
Qeelam rasul affara kaalibik naqboytit caacoh innal ruubeyyo. Teetil yan mari baaxo cabeleeh, marin baaxooxat ken fixixiseyyo.
Ken naqboytiitiy ken qidam faxahiyyak cunxita mara ken abeyyo. Bala keenil ruubeyyo. Yi bagcarra keenil oobele. Saabo cabba haanam fanah carbit ken selu waa mara keenit ruubeyyo.
Qeelamal yan ken malik kee makaabon qidda heeh, inni dardaarinnih korsi elle daabiseyyo.
Takkay immay ken baysek sarra ken gacseyyooh, akah sugen gaddaleela ken abeyyo. Tahat yabtam yoo YALLA» 'yaanam iyye.

YALLI Baabelon kee Baabelon marih giddinaamak, nabi Ermiyaasal ruubem tama farmo.
«Xaagu ummatah inkih warisa:
‹Baabelon qeebit yibbixeenih› inxica.
Tah elle yaaxigoonu waan asta uybulluya!
Xaaguk tu macabinay ummatah warisa.
‹Baabelon-mari yallah leemiy Marduk migaq akah abaanahiyya
luk sugte qande bayteh tan.
Oson yallah loonum qaybit radde.
Qibaadah bicsen tasaawiriy umâ-yabulih yanihiyyal
qaybih tanim baahen› keenik inxica.
Qeebi keenit abtu waytam, kilbat le kabuk yamaatu waa mara. Too mari baaxo abuur keenik abelon. Too baaxo tohuk wadir num sinniih lac sinni baaxoh raaqele. Sahda kee alluwwa teetik aarrele» 'yaanam YALLI iyye.
YALLI qagseh iyyemii, «Taham takku wayta saaku, Israayil kee Yuudah ummatta weeqah ximo caxak, yooy ken Dagelta kinnihiyyah goranah amaatelon.
Siyoonuh gacan gita esserak, too gita keenih yascassoonu waan waqdi, too gita fanah afkunelon. Too waqdi yi mari, ‹Nee kee YALLI fanal, way bayu waa bica heenno› sittak axcelon.
A saaku yi mari, duwah edde yan num gitak makot bee illiy maatah yani yekken. Illiy qaleela kee koomaamih amol loyna weeh meekitahiyya ceelan. Isi dabaaqak cerrite illi yekken.
Ken gennaan mari maysattaka keenit abe. Ken qidda heenih wadir, ‹Ken qidneh immay ken qidaanam dambi nel matakka. Toh akah kinnim, ken Dageltay amo keenik wagitak sugehiyyal dambi lem baaheeniih, ken abbobti imaan elle luk sugte Dageltal imaan hoonu cineenih. Tohuk gexxaamah keenit tekkeemi› 'yaanam iyyan.
«Hay tahaysa Israayil maraw, Baabelon rasuk kuda. Teetik eweqa. Kulli marak naharat isin eweqa.
Kilbat le kabul tan qande le doolatwa titta geysissa heeh, keenit ruubeyyo. Too mari ken abbixele. Too mari keenil hawiseloonuh, qeebil keenik ayselon. A mari admol yimixxige maraay gaysê-baxa qideenik wadir, irbak boohak mahoxsan.
Baabelon marak duyye dannabah orbiselon. Duyyek isinnih faxeenih gide dannabah keenik beelon. Tahat yabtam yoo YALLA» 'yaanam iyye.
YALLI kaadu iyyemii,
«Baabelon maraw, yi mara wararteeniih;
toh siinit temqeh. Ruffu edde inten.
Qaysok cayya iyyeh xobbaaqa gaalih innah xobbaqten.
Canak cayye mooyuh innah kaqitten.
Takkay immay sin kaxxa magaalat umâ-yabulih tanim akkele.
Inah siinik sugte magaala qaybit radele.
Baabelon doolat, doolatak gacca 'ta doolat akkele.
Baabelon num sinniih lac sinni baaxoy kaffa karacca 'te akkele.
Yi naqbi teetil oobeleeh;
tohuk gexxaamah num dabaaqah teetil magaca.
Abuuruh raaqele.
Xaqu teetik gaceh gexu waa mari
teetit tekkem yabalu waa waqdi, wariggiteleeh,
‹Woyyow! A rasut tekkem umaamak tanih tan!› axcelon.
«Baabelon marat qeebi abu waa maraw,
qeebih bical gaca. Maro keenit haa.
Gaysê-baxak elli haytaanamak tu macabinay
Baabelon mara edde qida.
Baabelon umam yol bahtek, gaysê-baxa teetit haa.
Yoo YALLAL umam bahte.
Kulli kabuk qeebi teetit aba.
Taway tirtira takkeh tan!
Gasoosa raddaah diglot tan.
Amo xer qarway gibah xiseenihiyya
qeebit yaggileenih yanin.
Taway Baabelon gaba taceeh! Qeebil gacteh.
Tah inkih yi digaalah sabbatah keenit tekkeemi'mmay,
isin kaadu cane keenik gacsita.
Oson sinaamal baahak suggu 'yeenim keenil baaha.
Ken baaxol daro qide kala. Tooboke daro orbe kala.
Allî-baaxoh maray ken addal yanihiyya keenit tekkem yabalu waa waqdi,
meysih isi baaxo aduurele» iyye.
YALLI kaadu qagseh iyyemii, «Israayil mari illiy lubak soole kaleeh yayraddehiyya yekken. Naharak Assuuriyah malik cado keenik yokmeeh; sarrak Baabelon malik lafoofi keenik yiggiggile.
Tohuk gexxaamah, yoo YALLAY Nabaamak Nabah, Israayil doore Dagelta kinnihiyya Malik Nabkadnessar digaaleyyooh, kay baaxoh mara kaadu digaaleyyo. Duma Assuuriyah malikil bahha heem kaa kee kay baaxol baaheyyo.
Israayil mara le baaxoh gacseyyo. Ahak sarra ken laa Karmel kee Basan rasul aloolele. Efrayim kee Gilqad rasul taabuku wayta darok isinnih faxeenih gide akmelon.
Too saaku, Israayil kee Yuudâ-marak saaboh raaqe maray Baabelon malikih gabak rooci edde catehiyyah qafu abeyyoomuh sabbatah, dambi le mari ken baaxol masuga. Duma abeenim keenih cabeyyo. Tahat yabtam yoo YALLA» 'yaanam iyye.
YALLI Baabelon marih naqboytiitik iyyemii, «Maraatayim kee Fakod marat qeebi aba. Xakaake ken kalaay ken kee ken midir inkih bayisa. Sin amrissam yoo YALLA'mmay, anu siinik akah inxicca exce'nnah aba» keenik iyye.
Qagseh iyyemii, «Baaxol kaxxa carbi radah yan. Kaxxa baati takke.
Baabelon mari ummat edde yaggiggilen maatakah suge'mmay, a saaku isinnih yiddigillen. Baabelon abur tekkeh tani'mmay, sinam inkih teetit tekkem table way wariggitele.
Baabelon maraw, qeebi edde abteenim yoo'mmay, a saaku anu siinih hee ofloh addat radden. Oflo siinih haytem yoo kinnim aaxige'kal, edde radden.
Yi silac daanat elle yan qarik afa fakeeh, abeh an bagcarrah woo silac eyyeeqeh. Akah eyyeeqem, yoo YALLAY Mulki leeh Nabaamak Nabahiyya, a saaku Baabelon rasul abam faxam liyoomih sabbata.
Kulli gambik tet fanah ama. Tet addal tan riigitte faka. Orobte daro inki aracal elle gaaboysan innah, tet addal tanim inki aracal gaaboysak tittak bagul haay, bayisa. Tu tet bagul macabinay inkih bayisaay abuuruh caba.
Qaskar keenik sela. Saqi innah ken usguuda. Baabelon mari bayele. Keenit digaala edde takku wayta wakti yemeeteh» iyye.
Ankacisa! Baabeloonuk kude mari Siyon fanah yamaateh yan! Tokkel, duma Yallih Qibaadah Qaril baaheenimih caneh, YALLAY ni Dageltah yanihiyya Baabeloonul baaheemit yaabeloonuk, ken ankacisa.
YALLI iyyemii, «Gaysê-baxi qalaamal yaaxigen marak, ‹Ugutay, Baabelon marat qeebi aba› inxica. Magaala keenik marot haay num keenik awqe kala. Oson sinaamal bahha heenim keenil baaha. Oson sahda edde abbaxuk sugen xintot ken haa. Toh keenik aba akah axcem, yoo YALLA aaxaguk masuginnoonuuy, kaxxiina xagarat hayya heenih, anu faxe waam abak sugen. Anu YALLAY *kudduusuk yaniih Israayil ummat doore Dagelta kinniyo.
Tohuk gexxaamah, too takku wayta ayro, furrayna magaalak gitittel keenik qidelon. Qaskar kaadu keenik selelon. Tahat yabtam yoo YALLA» iyye.
YALLAY Dagelta kinnih, Nabaamak Nabahiyya kaadu qagseh iyyeemih, «Baabelon maraw, isin yol kaxxiinitteenim hinna! Wohoysa a saaku naqboytah siinik maaciseh an. Sin edde digaalu waa wakti xayyooweh.
Sin doolatay kaxxiinah moyya qaraanal haytahiyya andafoofelele. Tondofoofoleh annikissele. Tohuk wadir num sin muugusa. Sin magaaloolit gira ruubeyyo. Keenil sugga 'tem inkih too girah gadda akkele» iyye.
YALLAY Nabaamak Nabahiyya iyyemii, «Israayil kee Yuudâ-mari kaxxa xukkoh addat yan. Ken yabbixe mari wagittoh keenit yaniih, rike ken gexi mahaan.
Takkay immay ken cattu waytam, inki celemi. Maa celemiiy inteenik, YALLAY Nabaamak Nabahiyya. Keenit tekkeemih adda isih wagtele. Baabelon mara amaan waysiisele'mmay, gersi mara inkih amaanah xiinisele» iyye.
YALLI kaadu qagseh iyyemii, «Baabelon-baaxoh-mara kee Baabelon-magaalah-marat qeebi aba! Ken doolatih abbobti kee oson kasloytiitih lon mara qida!
Oson ginnili kee kalluwalleh lon marat qeebi aba! Too waqdi kaxxa duquurah sugeenim aaxigelon. Ken qaskarat qeebi aba! Ahak sarra kaxxa cunxo keenit radele.
Oson edde gexan faaris kee faras-gaari selaanama! Marin baaxok qeebih baahen qaskar keenik baysaanama! Too qaskar qeebih gaba marubtaay, agbi innah amuggurelon. Ken gadda selaanama! Luk sugeenim keenik beelon.
Lee luk sugte buyyitte inkih keenik kafeleeh, rob mageyta! Yalla cinna heenih umâ-yabulih-tan-duyye-qibaadat cissi cabe mara kinnoonumih sabbatah, tamah keenit takku waytaama.
Tohuk wadir bacarih tan baaxoh alluwwa kee, yangulwa kee inin dabaq akkele. Sahdah tu gactekiiy, wadiriik adok adoh amma 'yaanam dabaaqah teetil magacta.
Sodom kee Gomorra kee woo namma magaalah xaqul sugte gaandoodit dumah tikka 'tem Baabeloonut akkele. Tohuk wadir sahda Baabelon magaalal dabaaqah wadiriik magacta. Tahat yabtam yoo YALLA» iyye.
Yalli kaadu qagseh iyyemii,
«Kilbat le kabuk doolat tamaate.
Kaxxa doolat kee mango malikwa qeebih bicat tan.
Too malikwa akak tamaatu waytam, baaxô maggaraqa.
Tikyah macaxu kee gaysê-baxa loonuuh;
racmatta kee xuwaawah loonum malon.
Faarisit gacca 'yeenih gexan way,
haffo baaha badih xaw lon.
Baabelon maraw, siinit qeebi abaana'gidih,
roorul gacca 'yeenih yamaaten.
Baabelon malik a xaagu geeh,
tohuk gexxaamah gaba kaak meysih kafteh matangayya.
Kaxxa cunxo kaat raddeh taniih,
lacawat tan barrah innah araadaqisa» iyye.
Yalli qagseh iyyemii, «Ordon garboh addak garciik yewqe lubak lac elle gilisa'nnal, Baabelon-mara giliseyyo. Ken magaalak ken xiiriyeyyo. Tohuk wadir too baaxol innih doore abba heeyyo. Yoo eleelu iyyi duudaa? Yol saduh gactu duddam iyyaay? Yi foocal soolu duuda amoyti mayan.
Anu Baabelon marah malse mala yok oobbeya. Baabelon rasul baaham faxam siinih warisu waak, yok ankacisa. Xaylo keenik hirriigisak beyya heenih baaxot qidelon. Ken baaxo ken umaaneh sabbatah bayseyyo.
Baabelon mara yabbaxoonu waan saaku, aboonu waan deerok gexxaamah, baaxo edde engeyya axcele. Ken weeqi mango baaxoh addal antaabbele» 'yaanam iyye.

YALLI iyyeemih, «Baabelon-rasu kee Baabelon marat sinam baysa caacay ruubeyyo.
Baabelon mara, caacay caffa elle beya'nnal, duufut beyu waa mara allî-baaxok baaheh keenit ruubeyyo. Too ayro too mari kulli kabuk qeebi keenit abeleeh; suge weenih innal ken cabelon.
Too saaku ken qaskar gaysê-baxa qiddam keenih maqambaalina; hinnay kaadu silac haysitaanam keenih maqambaalina. Furrayna kinni-way macabinaay inkih tan qaskar selli keenik haa.
Tonnal Baabelon rasul tambaxem kee gititteh addal tambaxem akkelon.
Ah yoo YALLAAY; anu Israayil kee Yuudâ marak ahaydumah mahawweeninniyo. Yooy Israayil doore Dagelta kinniih *kudduusuk yanihiyyal dambi lem baaheenim aaxigeh immay, tohuh, niya keenik uxih makalinniyo.
«Sinaamey, Baabelon rasuk kuda. Baabelon mari baahe dambih, duufut ken lih marabina. Ta saaku cane keenik gacisu waah aniih, keenih taguude digaala keenit abu waah ani'mmay, ummatey, waalih raaqa.
Baabelon yi gabat tan dahab kobbaayah bis luk ten. Inkih tan addunyal yan mara too kobbaayal yan kamrik tefqeeh, too marat moyya gexxe.
Baabelon-rasi cube'kal uma niksoh annikisseleeh, akak bayele. Sahda teetih weqtaama. Edde tan madaluk qaffottam takkehik, dayla teetih gorrisa.
Allî-maray wokkel yanihiyya iyyu waamah, ‹Baabelon mara cate rarne'mmay, elle cattiiman innal yaniinih mayanin. Ahaysa mariiy isi baaxo fan nek gexaama. YALLI isi kaxxa qandet tet digaaleh yaniih, akak ugte wayta baatih tet bayseh yan› 'yaanam axcelon.
‹YALLI neh yuckumeh yanik, ahaysa YALLAY ni Dageltah yani abem Siyoonul warisnaama› axcelon» 'yaanam YALLI iyye.
YALLI Baabelon baysam faxaah, tohuk gexxaamah Meediya deqsitta baaxoh malikwa keenit ruubah yan. Kay Qibaadah-Qarit aben umaaneh sabbatah, keenil obtu wayta bala bical tanik, carbi amrissa qaskar, «Gaysê-baxa arbaqa (samlisa)» inta. «Goobwa haysita» inta.
«Magaalâ-gasoosa yabbixeeni'gidih, astah saro fayya hayisa» inta. Dacayrih gacu waa mara haa! Qaskarak, ‹Isin qeebi keenit elle abtoonu waytan ikket sasay suga› inta». YALLI Baabelon marak abeyyo iyyem abele.
Weeqayti xaqul dabaaqah yaniih mango maalu kee duyye le Baabelon maraw, sin baati xayyowteh; edde rabtan wakti xayyooweh.
YALLAY Nabaamak Nabahiyya isi migaaqal xiibiteeh, iyyemii, «Baabelon rasow, mangah qanayti innah ixxima akak amixxige waa mara baaxot siinik ruubeyyo. Too mari qanayti innah inkih yan Baabelon rasu bulla heele; Baabelon ken gubat gacteemih qililiselon» 'yaanam iyye.
YALLI addunya isi qandet gine.
Isih leh yan ixxigat inkih yan baad yukluke.
Qaran kaadu fidise Dagelta kinni.
Usuk amrisa waqdi, qaraanal tan lee kaxxa xongoloh xongolta.
Baaxô maggaraqak qamburre bahtam Yalla.
Rada roobih addat cankaxa qaraanak rubtam Yalla.
Caacay daanah elle yabbixe aracak ruuba waqdi silisa.
Tah inkih abalih sahda xangi maleelay
tut rade wayta tekke.
Yalla axcuk yaqbuden duyye dahabak bicsa mari
wohut wacarriyele.
Oson bicsan yalla akak iyyan duyye
anqaasah elle rabaanam ikkal,
rooci leeh ufuy lem hinna.
Ta duyye deedala'kkalah, tu xiqtam hinnaay tanim hinna;
Yallih digaala tamaate saaku baatu wayta duyye.
Yaqkuub doore Dagelti woo duyyeh bis le Dagelta hinna.
Kullim gintem kaa. Isi mara ummatak tiysiisem kaa.
Kay migaq YALLAY Nabaamak Nabahiyya.
Yalli iyyemii,
«Baabelon maraw, qeebi edde absiisa silaacah sin luk suge.
Qeebi edde aba birtah luk sugem siini.
Doolat sin gabat bayisak suge.
Faaris kee faaris amok qeebi aba mara sin gabat bayisak suge.
Faras-gaari kee tet amot gacca 'yeh qeebi aba mara kaadu sin gabat bayisak suge.
Agabu kee labha edde qidsiisak sugem, sin gabaay;
qunxa mara kee kaxxa mara edde qidsiisak sugem, sin gaba.
Lab-urru kee say-urru kaadu edde qidsiisak sugem, sin gaba.
Illi kee illi duwat yan mara edde qidsiisak sugem, sin gaba.
Buqre-abe mara kee buqre edde aban faaris
edde selak sugem kaadu sin gaba.
Xintoh abbobti kee ken doolatak saqoltih yan mara
edde bayisak sugem sin gaba.
«Tonna'mmay Israayil maraw, isinni namma intih abalih, Baabelon-mari Siyoonul baahe umaanek gexxaamah, ken digaaleyyo. Tahat yabtam yoo YALLA» iyye.
Qagseh iyyemii, «Baabelon maraw,
qalê-gideh gacca 'teenih inkih tan ummat bayisseenih immay
a saakuk wadir sin naqboyta kinniyom yok ixiga.
Tahak wadir gaba siinil heeyyooh qalê-gidey akah sugteenik
foyyah cabba sin heeyyo. Gomboduh gacissa sin heeyyo.
Baaxo siinik abuuruh raqqa 'teh saabok salto cabba heele.
Qari akak xisan xaahi kinni-way maraaqa.
Tahat yabtam yoo YALLA» iyye.
«Qaskarey, qeebi qimbissaanamih qalaamatih saro
gubaak fayya haa!
Baaxo inkih akah taabbe'nnah, *baanta ugura.
Baabelon marih qeebih ummat bical haa!
Araarat kee Minni kee Askanad doolatak, qeebi qimbisa inxica.
Gaadu miraacisu waa gaadi abba haysita.
Qeebih faarisik mangah qanayti gid takkem ruuba.
Doolatwa qeebih keenit ugusa.
Meediyah rasul tan amoytitteh farmo ruuba.
Xintoh abbobti kee ken doolatak saqoltih yan mara kee,
oson reedah amol akak yanin baaxoh mara
qeebih bical haa.
YALLI Baabelon rasuh loowe bala teetil oobisu waa saaku
baaxo angayyeleeh, dillibitele.
Baabelon abur akkeleeh; dabaaqah num teetil magaca.
Baabelon qaskaray agiirah tenehiyya qeebih gaba marubta.
Isi megdebil elle soolak raaqele.
Niya keenik addigilleleeh,
agbi innah qeebik soolak raaqelon.
Cayli keenik boolaatele.
Baabelon magaalah culmay birtak bicseeni addigillele.
Qarwat gira ruubelon.
Baabeloonut takku wayta baati malikih warsaana'gidih,
mariiy kabuk kaa fan arduk amaatele.
Baabelon inkitanuuk tintixibbixem kaah warselon.
Dora fanah elle tabak sugen gititte
ken naqboytit keenik tibbixeeh.
Gade elle tan baaxot gira ruuben.
Toh tuble qaskar kaxxa cunxoh cunxitte,
'yaanamih xaaguh kaah warselon.
Macaay inteenik, YALLAY Nabaamak Nabah, Israayil doore Dagelta kinnihiyya iyyeemih, «Baabelon-magaala itqat daro elle yaggilen arac tekkeh tan. Away tet itqat aniyo'mmay, teetit garuq edde yakku waa wakti xayih» iyye.
Yarusalaam mari iyyeemih, «Baabelon malik nee bayseh saabo nee cabsiise. Magaala suge wayteh innah hee. Nee bayseh, Yarusalaam lee akak fuuqen gacla abe. Gawi sinam elle yanxuqe innal, sinam nee tunxuqe. Isih faxem nek beeh, wohuk raqtem baaxot nek qide.
Tohuk gexxaamah nek faxxintamaa: duma net tikka 'tem Baabelon marak waynam nel tan» iyyen.
Tonnal YALLI Yarusalaam marak iyyemii, «Yarusalaam maraw, siinil baaheenimih adda anu innih wagteyyo. Sin naqboytit siinil bahtem, anu keenil gacseyyo. Baabelon leek raceyna kafseyyo. Ken weeqaytu lee cabsiiseyyo.
Baabelon abuuruy wakarwa elle gactu waytahiyya abeyyo. Yable mari, ‹Ces wonnah, able wanninoy› akak iyyan rasu tet abeyyo. Sahdayti dabaaqah teetil magaca.
Baabelon-mari lubak gurral garadaah; lubak xayloh anay loonuh yanin.
Kaxxam satqitan waqdi rikeek tan afxago keenih aceeyyo. Too afxagot askireloonuuh, kaxxam asuuleloonu'mmay, tohuk lakal sarrah-akak-ugte-waan-xiinih xiinelon.
Anaqti innah, ken elle yasguudoonu waan arac ken beeyyo. Wadar innah, ken elle yarciidoonu waan arac ken beeyyo. Illi innah, niyya keenit elle aboonu waan arac ken beeyyo. Tahat yabtam yoo YALLA» 'yaanam iyye.
YALLI Baabelon marih qaadak iyyaamah:
«Baabelon tintixibbixeh tan!
Ummat inkih tet faylisak ten;
kulli magaalak fula luk ten.
Hay, away teetit tekkeh tanim
doolatwal warigga tekkeh tan.
Bad kaxxa moyyat luk yemeeteh;
haffitak amol teetik gace.
Baabelon-rasih-mandarittet
tekkem yable mari hagga iyye.
Bakarroytah tan baaxo tekkeh;
sahda elle deedalta baaxo tekke.
Safarah num tokke magexa.»
Yalli iyyemii: «Baabelon mari yallah le Beel deqsitta duyye bayseyyo. Yunxuqem alliyoh kaak gacseyyo. Tohuk wadir ummat kaa aqbuduk maraqta. Baabelon gasoosa addigillele.
«Yi ummatey, too saaku Baabeloonuk eweqay, qaxak teenal kuda. Yi naqabuy cayla lehiyyak isinni rooci raaqisaay isillima.
Sanatalaay qusba xaagu baahaanaah, hebeltô-makaabanti hebeltô-makaabantut qeebi abe iyyan. Qeebi radele 'yaanamih texce-texcek mameysitinaay, niya siinik rade waytay.
Macaay inteenik, Baabelon mari yaqbude duyyey gabak bicseenihiyya edde digaalu waa wakti amaatele. Inkih yan Baabelon rasul tan ummattat umâ-yabulih tanim akkele. Tet addal yan maray qideenihiyyak raysi tet gititteh addal raaqele.
Qaran kee baaxo kee baaxoh addal tanim inkih, kilbat le kabuuk bayisak yamaate num Baabeloonut qeebi abah yablen waqdi, kaxxa ruftoh ruffa axcelon.
Baabelon mari duma mango mara qideeh; takkay immay a saaku, Israayil marat aben qidiyyah baati keenit akkele. Tahat yabtam yoo YALLA» iyye.
YALLI isi maray Baabeloonul yanik iyyeemih, «Rabak raaqe maraw, gexay isillima. Akkel maadayina. Isinni baaxok taxxeereenimih niyak yoo makalina. Yarusalaam kaadu mahawweenina.
‹Nee xaafeeniih qaybit radneh. Qaybih tanim net tekkeeh; wacarriyih rabna. Marin baaxok yemeete mari YALLIH Qibaadah-Qarik taahirik tan arooca culen› 'yaanam intan.
Takkay immay too tiyak anu siinik axcemii, Baabelon mari yalla akak iyya duyyey yaqbudehiyyah digaaleyyo. Too wakti kaadu xayyooweh yan. Keenik biyak edde yekke mari aba araadaqisiyyi, inkih tan baaxo duudele.
Baabelon mari qaran yawqeemih, wokkel qande le megdeb xisaanamah, tohim keenik bayisu waa mara keenit ruubeyyo. Tahat yabtam yoo YALLA» keenik iyye.
Baabeloonul yakke weeqak radda xongolo ankacisay. Mango baatiy teetit tekkehiyyak gexxaamah radda xongolo oobbeya.
YALLI Baabelon baysam faxa. Abak yenen kaxxa waxxaqa ken cabsiisam faxa. Baabeloonuh yamaatu waa naqboyti aba xongolo baddi haffoh xaw le.
Naqboyti Baabelon baysa'gidih yamaateh yan. Kay qaskar Baabelon-qaskar abbixeleeh; gaysê-baxa keenik aggilelon. YALLI, atu bahteemih koo digaala Dagelta. Cane keenik gacseleeh; ken digaalele.
YALLI iyyemii, «Abbobtih yan mara kee kasloytitiiy, xintoh abbobti kee doolatak saqoltih yan mara kee, agiirah tan qaskaray Baabeloonul tanihiyya askiriseyyo. Woo sikratat aboonu waan xiinik way muugutan. Tahat yabtam yoo Maliki. Anu YALLAY Nabaamak Nabahiyya kinniyo» iyye.
YALLAY Nabaamak Nabahiyya iyyemii, «Baabelon magaalat maroh tan kaxxa gasoosa addigillele. Baabelon magaala akak culan kaxxa afoofit gira ruubelon. Tonna leemiik ummatta edde taqabba 'tem foyya akkele. Edde cawalak bicissa heenim, girâ-gadda keenik akkele» iyye.
Too dabaanal Neeriyyâ-Seraaya deqsita numuy Maqseyaahu deqsita numuk baxi-baxah yanihiyya yen. Too num Yuudâ-malikiy migaaqah Xidkiya deqsitahiyyah gasoh abbah yen. Malik Xidkiya edde reede fereyhaytô-sanat Seraaya malik lih Baabelon fanah gexak suge waqdi,
Ermiyaas xambabbaqe warkatay kutbe elle tani kaal yecee. Too warkat tuktubem, Ermiyaasak teneeh; elle yuktubem, Baabeloonut takku wayta umaanek ten.
Kaak iyyemii, «Baabelon guffu hayta waqdi, tama warkatal tanim, anay fayya haak ikriy.
Ikriyya hayteh gaba kalla hayta waqdi, intamaa, ‹YALLAW, a arac bayeleeh, rooci leemik tu elle maraqta. Daayiman abuuruy num sinniih lac sinni akkele 'yaanam inta› inxic.
Tohuk gaba kalta waqdi, too warkat xaat uxuyya haay Furaat weeqaytut qid.
Too waqdi, ‹Baabelon, YALLI teetil baahu waa umaaneh, too warkatih innah, suteleeh, wadiriik muugutta› 'yaanam inxic» kaak iyye. (Sinam isih is taqbissa.)
Ermiyaas yab tama ikket yaade.

Xidkiya malik yekke saaku, qumrik labaatanna kee inki sanatat yen. Yarusalaamal taban kee inki sanat malikih suge. Kay ina migaaqah Camutal deqsitak ten. Teetik abba, Libna deqsitta magaalal yooboke Ermiyaas deqsita numuk ten.
Malik Xidkiya, Malik Yahoyaakimik kaxxih, YALLAL dambi lem baahak yen.
Tohih sabbatah Yarusalaam kee Yuudâ maral YALLI naqbi oobeeh; ellecabol YALLI Yarusalaam kee Yuudâ rasih mara isi garik xiiriye.
Sarrak Xidkiya Baabelon-malik lih wiileh.
Xidkiya edde dardaare sagalhaytô-sanatat Nabkadnessar deqsita malikiy Baabelon amoytah yenehiyya qaskarak tu cabe'kal, Yarusalaam gaaduh gexe. Too sanatak tabanhaytoh alsak tabanhaytoh ayro, Yarusalaam magaalah afa gufeeniih; magaalak irol megdebih edde gacan arac haysitta heeniih, sarrak, magaalal yan mari akah awqe waa innah, dariifat maro teetik xisen.
Xidkiya edde dardaare taban kee inikhaytô-sanatah amma 'yaanam, too magaala marot abbaxuk sugen.
Tohih sabbatah magaalal kaxxa qulul radeeh; ellecabol too sanatak fereyhaytoh alsak sagalhaytoh ayro ummatak maaqo tembexeeh, magaalal xagaanam waytinteh.
Too waqdi Baabelon-qaskar magaalat maroh yan gidaar boohayseenih. Sarra inkih tan qaskar magaalak afah kudde. Baabelon mari magaala marot abbaxuk suge'mmay, tohuh, magaalah addal sugte qaskar magaala barat cabeeniih, malik bustaanih gariik namma gasok fan-fan gacca 'yeenih gexen. Tokkeek Ordon weeqaytu fan beya gita gacen.
Takkay immay Baabelon-qaskar Malik-Xidkiyak lakal gexeeniih, Yerikô-magaalah garil tan booxak bagul kaa yibbixen. Kay qaskar inkih kaa cabteh isih kudde.
Kaa yibbixeenih. Sarrak Camat rasuk Ribla deqsita aracay Baabelon malik elle yenehiyya fanah kaa been. Tokkel malik digaala kaal hee.
Digaalah lab-xaylo kaak foocal usguuda iyye. Too waqdi too xaylo kaak foocal yusguuden. Doolat abbobtih suge mara kaadu qida iyyeeh; too waqdi ken qideenih.
Sarrak namma inti kaak yeyyeqsiise. Tohuk lakal, nacaasak bicsen silsilatat uxuyya kaa heeh, Baabelon fan kaa bee. Tokkel rabba 'yam fanah casbit suge.
Malik Nabkadnessar Baabeloonul edde reede taban kee sagalhaytô-sanatak konoyhaytoh alsak tabanhaytoh ayrol, Nabudardan deqsitak yen numuy, Nabkadnessarat dacayrih tan qaskarak abbah raaqahiyya, Yarusalaam magaala yemeete.
Too waqdi YALLIH-Qibaadah-Qari kee, malik-qari kee, kaxxa-marih-qarwat inkih gira ruube. Meqe xisne le aroocat inkih gira ruube.
Kay gubal tan qaskar, Yarusalaamat maroh ten gidaarwa inkih bututtukku heen.
Tohuk gaba kale waqdi, Nabudardanay qaskar abbah yene, magaalah addal raaqeh suge mara kee gabâ-naggarinna luk yen mara kee qeebi yekke way Baabelon qaxat gaceh suge Yuudâ-mara inkih, Baabelon fan seewah bee.
Takkay immay Yuudâ-rasul, kaxxam masaakiinah yan maray tu sinnihiyya qinab-cooxih-taama kee baqurê-taamah cabe.
Baabelon-mari, YALLIH Qibaadah Qarih qamidway nacaasak abeenihiyya bututtukku heen. Addal akak ten gaariira kee nacaasak bicsen kaxxa tanakih agantah, bututtukku heen. Tohuk lakal, too nacaas inkih Baabelon fan weeren.
Toh lih kaadu, nacaasak bicissa heen duyyey Qibaadâ-Qarih-taama edde abak sugeenihiyyak, gombod elle caxan mingilwa kee badiilaaliiy, faanuswa edde bargusan afti-xaylooy, rifan lee addal akak haan sacnitteey, qaydarus elle haan mingilwa kee, wohuk kalah tan duyyey nacaasak bicseenihiyya inkih beenih.
Wohuk kalah, qaskar abbah yen num, dahab kee lakqok bicissa heen duyyey sugga 'tek, qunxa sacnitte kee, xikcin elle haan kabaaba kee, rifan lee addal akak haan sacnitte kee buutitteey, faanuswa elle daffeysan cooxuuy, qaydarus elle baahan qunxa sacnitte kee, faaroh kamri elle xayyoysan mingilwa inkih bee.
Malik Suleeman, YALLIH Qibaadah-Qarih taamah nacaasak tumammi bicseh suge. Tohumuu, namma qamidduuy gaariiraay kaxxa tanak kee woo kaxxa tanak rakuh elle yen taban kee nammay takke awurwah ceelok ten. Too tumammi inkih akak bicseenim, qilsah yakkeh gide akak amixxige waa nacaasak ten.
Woo namma qamiddi titta ceelak yen. Kulli ti akak xexxaarah taban kee bacra cusul akkuk yen. Baguh a exxaay woo exxa taban kee namma cusulih gide akkuk yen. Adda akak gorra le caxxi innah gorrah ten. Tattab akak masuh gennaqtâ-gide akkuk yen.
Kulli qamidduk amot tan nacaasak bicsen duyye, fayyah koona cusul akkuk ten. Too waqdi too amot bilqah teetik heenim, tittat-yoxeen-silsilatih-taswiir kee rummaan-taswiirik ten. Akak bicseenim, nacaasak ten.
Tattoobat akak rummaan-taswiirik sagla taban kee lecey luk ten. Sudaaducuh-yan-silsilatih-tasaawirik amol raaqa rummaan-tasaawir bool akkuk yen.
Qaskar abbah yen Nabudardan, wohuk kalah, Seraaya deqsita kaxxa sek kee, Seraayal kataata nammeyhaytô-seekiy migaaqah Xafanya deqsitahiyya kee, Yallih Qibaadah-Qarih afal dacayrih tan qaskarih sidoc kee,
qaskar abbay qaskarak foocat yanihiyya kee, malikih fayu acayuk yen malcina numuy saqoltih tenehiyya kee, qaskar abbah cato abak yen numuy qaskar migaaqih kutbet yenehiyya kee, wohuk kalah yan makaabonuk lactam num magaalak bee.
Nabudardan ta mara xabba heeh, Malik Nabkadnessaray Riblâ-magaalal yanihiyyah gabal ken hee.
Ribla deqsita arac elle geytimam, Camat rasu. Tokke ken baahen saaku, malik ken qidsiiseh.
Yuudâ mara seewah elle beenim tonnak ten.
Malik Nabkadnessar isih malik yekkeemih malcinhaytô-sanatat yan saaku, sidiica alfi kee labaatanna kee sidiica num Yuudâ-rasuk seewah bee.
Reedeemih taban kee bacarhaytô sanat yekke saaku, bacra bool kee soddom kee namma num Yarusalaam magaalak seewah bee.
Labaatanna kee sidochaytô-sanatat, malciina bool kee morootom kee koona num Yuudâ-marak seewah bee. Ta mara beytem, Nabudardanak ten. Seewah been mari tittat affara alfi kee lica boolih num akkuk yen.
Awil-Maroodak, Baabelon malik edde yekke sanatat, Malik Yahoyaasinih xuwaawak sugeeh, casbiy edde sugehiyyak kaa yeyyeeqeh. Taham edde tekkem, Yahoyaasin seewah edde been soddom kee malcinhaytô-sanatak taban kee nammayhaytoh alsak labaatanna kee konoyhaytoh ayrok ten.
Awil-Maroodak meqem kaah abak yeneeh, Baabelon fan seewah been malikwak inkih, tayse kunnabna kaah abak suge.
Tonna leemiik casbi sartanay edde sugehiyyak kaa kaleeh, meqe sartanat kaa hee. Sarra, isih elle adoobita ikkel, maaqo kaa'lih yakmeemih idni kaah yecee.
Tohuk kalah, faxxa haam edde xaamituh, kulli ayro lakqo kaah acayuk sugen. Rabba 'yam fan tonnal suge.

Anu Buudi-baxa Yacedkel kinniyooh, soddomhaytô-sanatak
Waktik kaadu Yahoyaasin deqsita malik seewah Baabelon fan edde baahen konoyhaytô sanatak ten.
YALLIH qangara yol obteeh; YALLI yo'lih yaabe waqdi, kay yab oobbeh, kay qande yoh tumbulle.
Amo iroh fayya hee waqdi, kaxxa caaco kilbat le kabuk amaatih uble. Kaxxa qamburreh addat cankaxay bixiq iyya uble. Cankaxi bixiq elle iyya'kkel, nacaas innah tanim ifah uble.
Caacok gudet sahdâ-gurral tan rooci-leemik ferey uble.
Too rooci leemik kulli ti foocak fereey luk yeneeh; galwak kaadu fereey luk yen.
Kulli rooci leemik ibi makot manannay missat yeneeh; xukcuno keenik awur xukcuno ceelak ten; yisiffiyen nacaasih innah ifak ten.
Affara fooca kee affara galwaay, kalah kaadu, kulli ti sahdâ gabah gurral tan gaboobik fereey luk yeneeh, affara galiy lehiyyak galikiiy gubat inki gaba luk yen.
Kulli rooci-lem namma gali fakka hayta waqdi, galwak san titta xagaah; too galway sanah titta xagtahiyya affara kaalib takke. Tonna-leemiik yangayyen waqdi, woo kabuuk a kabul angayye'kal, titta lih angayyuk yenen.
Kulli rooci-lem affara fooca leeh; woo affara foocak foociiy isi ceelo luk yen. Foocat yan fooci sahdayti ceelo luk yeneeh; migdi kabut raaqa fooci lubak ceelo luk yen. Guri kabut raaqa fooci awur ceelo luk yen. Salafti kabu raaqa fooci kaadu qawî ceelo luk yen.
Kulli rooci-leemik galik san, teetil ciggiila rooci-leemih galik san xagak yen. Wohuk raqte galwah nammay titta fanah gacissa heenih xagar isinnik edde buuleenih yenen.
Kulli rooci-lem affara foocay lehiyyat affara kaalib fanah wagitak teneeh; tonna-leemiik gexaanam faxan ikke fanah, yakkeenimiik inkih afkanuk tittak baxsime'kal, daqaarimak sugen.
Ta rooci-leemik ura ifoytih innah taniimiy tangayyeeh way aade waytahiyya uble. A ifoytih gira habugga 'ta waqdi gubak tawqeeh; cankaxi innah bixiqqa axcuk ten.
Rooci-lem inkih cankaxi-bixiqtoh sissikaane lih, sissikuk angayyuk yenen.
Ta rooci-leemih wagittot an waqdi, affara mansafay koramkorak gexahiyya uble. Too fereeyiik kulli tiiy rooci-leemik tattabat, baaxô-bagul daffeyah uble.
Fereey inkih sitta ceelak yeneeh; luul innah bixiixiqitak yen. Kulli cabbatay koramkorak gexahiyya, akiimiy kaadu too gurral yanihiyyak angayyuk adda gaceh gexam duudak yen.
Tonna-leemiik a affaraamay koramkorak gexxahiyya, a kabuk woo kabul angayye'kal, sittak baxsime'kal, affara kaalibil gexak ten.
A duyyek kulli cabbat edde yan siba kaxxam nabuk teneeh; kulli cabbatak san-sanat mango intiita ten.
Taaxige rooci-lem elle angayyinnaanimil, ken lih angayyuk sugeeniih; rooci-lem baaxok ugutta waqdi, taaxige duyye ken lih ugutak sugte.
Rooci-lem isih elle faxxe kabul gexak teneeh; a duyye kaadu oson elle gexan kabul ken lih gexak ten. Toh akah akkuk tenem, a duyye rooci-leemih-milkih teneemih sabbata.
Tonna-leemiik rooci-lem angayye kee soole kee, hinnay kaadu, qaran bagul aade tekkek, taaxige duyye hununuh rooci-lem abinnaanim abak ten.
Rooci-leemih-moyyak daga, miraayat innah wir intaamay luuluk bicsen qarih amoh ceelo lehiyya ten.
Too tiyak gubal, taaxige rooci-lem soolak teneeh; too rooci-leemik tiiy namma gali fakka heeh aki namma gali xambaqqa heeh xagar isik edde buuleh yen.
Haadan waqdi galway tittat keenik booddah anay oobbe. Too anay roobuy yangudehiyyah anay luk yen. Tonnah kaadu mango macaxuy waxxaq iyyah anay luk yeneeh; Nabaamak Naba Dageltih xongolo kaadu ceelak yen. Haadak suggu 'yeenih yeeden waqdi, rooci-leemik kulli ti isi galwa xambaqqa hee.
Qari-amo-celtaamay keenik daga raqtahiyyak, uxih aggiriqe sinni xongolo antaabbuk ten.
Qari-amo-celtaamak daga, safir deqsita luuluk bicsen korsiy malik elle daffeya celtahiyya uble. Too korsih amol sahdâ-ceelo lem daffeyah uble.
Too numuy sahdayti gurral yanihiyyak, xonkok daga raaqa xagar girat laqlaqen nacaasih innah urak yen. Xonkook guba raaqa xagar kaadu, giray habug inta kaak ceelak yen. Kay xagarak yawqeh yan ifih diifi kaak dariifal urak yen.
Too ifuy urahiyya qaran-bagih calawwaytu bisu luk yeneeh; YALLIH nabna yaybulle ifuk ten. Toh eexege waqdi, gomboh baaxok bagul rade. Sarrak yabti xongolo yol radde.

Tohuk lakal, «Kee bani-adantow, ugutay sool. Koh warsam faxam liyok» iyya anay oobbe.
Tonna luk Yallih *Roocaaniyya xagarat yok culteeh, edde soola qande yot hayte. Sarrak kaadu usuk yo'lih yaabah oobbe.
«Bani-adantow, Israayil mari yab yok cineeh; naqboytit yok yekkeenih yanin. Oson akak raden ken kaxxa abbobtik kaxxih, yi yab moggolaanaay; away ken fanah koo ruubah an.
Deedalak sah yi yab mayaabbaanaay yoo yaynabeenim cabeenih. Tonna'mmay yoo YALLAY Mulki lehiyya iyyem keenih warissa'gidih, away ken fan koo ruubah an.
Yi yab cinee kee oggole yakkeeni'mmay, nabi addal keenik yanim aaxigeloonuk, anu inxicca axcem keenih waris.
«Atu keenik mameysitinaay oson iyyaanamak mameysitin. Waaqex-keenan kol akke loonuuh; igixwak fanat yan num koo abeloonu'mmay, ken yab kee fooca koh ribaanamah keenik mameysitin.
Yab yaabbe mara hinnoonu'mmay, kok cinee kee oggole yakkoonay inxicaay, anu waris axcem keenih waris.
«Anu kok axcem oobbey. Ken innah yabti-cina le num makkin. Away af fakaay; anu koh aceem unxuq» yok iyye.
Too waqdi yoo fanah fakimit tan gaba ruubah ubleeh; too gabah addat kutbe elle tan arabay xambabbaqut yani uble.
Woo gabaa, kutbe elle tan arabay xambabbaqut yanihiyya foocal yok fakka hayte. Too arabak namma bagul inkih takku wayta xarraqa kee rooka kee booge elle tunkuttubeh ten.

Yalli, «Bani-adantow, a arab unxuqaay gexay Israayil ummatah waris» yok iyye.
Af fake waqdi, xambabbaqut yan arab afat yok qideeh;
too waqdi, «Tama arabay koh acee unxuqaay, bagu isik edde kib» yok iyye. Too arabay xambabbaqut yani okmeeh; okme waqdi, malab xaqamu yot yelle.
Sarrak yok iyyeemih, «Bani-adantow, taway gexay; anu kok inxicci axcem Israayil marah waris.
Koo akah ruubam, marin maray af akak aaxige wayta hinnay, ku marih adda.
Marin maray af akak aaxige waytahiyyah adda koo ruubaamal, kok oggolak yenen.
Takkay immay Israayil mari koo hinna'mmay, yi yab yaabbe mara hinnon. Moyyat yab keenik maradaay, afqado gibdi mara kinnoonu'mmay,
keenik kaxxih yab aabbe waah, afqado gibdi num koo abeyyo.
Gibdah xixxaq innah koo heeyyooh, qandeh qadoo-xaahi innah koo heeyyo'mmay, ama yabti-cina-leelak mameysitin» yok iyye.
Yalli qagseh yok iyyeemih, «Bani-adantow, ko'lih yaaba yab nagay cubbusay raq.
Ku baaxoh maray seewah beenihiyya fan gexay; kok aabbe kee wee yakkeeni'mmay, yoo YALLAY Mulki le keenik axceh anim keenih waris» yok iyye.
Tohuk gaba kale waqdi, Yallih Roocaaniyya ukkuqqa yoo hayteh yoo beyteeh; too waqdi darre le kabuk, «Yalli elle yan qaraanal, nabna kaak kulsa le; kaa faylisa» inta xongolo oobbe.
Tonnah kaadu taaxige rooci-leemih galwa qaran bagul tittat abtah tan booduk radda xongoloh anay kee, taaxige koramkorak gexxa ibittek raddah tan xongoloy baaxoh angoyyi anay lehiyya oobbe.
YALLIH qande maqar luk xagarat yok culte. Yallih Roocaaniyya yoo tukkuqe waqdi, tu'naqabu kee bagcarra xagarat yok culte.
Too waqdi Tel-Abib deqsitta qunxa magaala-baxay Kabar deqsita weeqaytuk garit tanihiyya fan emeete. Israayil maray seewah beenihiyya elle yanim, tokkek ten. Tokke emeete waqdi, inni intih ublem kee aytih oobbeemih sabbatah, cisabboowak malcina ayro elle daffee.
Woo malcina ayrok lakal YALLIH qangara yol obteeh; yok iyyeemih:
«Bani-adantow, kok axceemih, Israayil marat dacayri hayu waam koo. Anu kok excem keenih warisaay, garci keenih kal.
Tonna'mmay umeenah yan num abeh yan uma taamak gexxaamah, edde rabu waa wakti kaat xayim koh warissa heeh; woo num rabak cattiima'gidih, ‹A edde tan uma taama cab› 'yaanam kaak axce wayya hayteh; too num too abak suggu 'ye dambih rabeeh, woo dambi xagarat luk rabelek, tonnal kay raba kok weeyyo.
Tonna hinna'mmay a numuk, ‹Dambik toobita› 'yaanam naharal kaah warissek, sarra woo dambik aduure wayya heeh woo dambih rabek, isi dambih rabem deqsiteleeh; kok waak raaqu waam mayyu.
«Yalli kicna taamah abittot suge num, fanaak uma-taama abam baahe kaa tekkeeh, anu kaadu umam kaal bahha heeh, a numuk, ‹Maabinay uduur› 'yaanam axce waytek, isi qamalah rabeleeh; duma abba hee maqaane kaah maloowinta. Tonna-leemiik too numih raba kok weeyyo.
Yalli kicna taama abak suge meqe-qamal-le-num dambit asaamak fayu kaah teceeh, atu kaah tecee fayu oggolla heeh dambik yexxeerek, too num rabak cattiimah. Kooy kaadu woo numih raba akak wee raarehiyyak mawaa» yok iyye.
Tohuk lakal YALLIH qande yol gacah uble. Lakal, «Ugutay golo fanah gex. Wokkel kaadu ko'lih yaabam faxam liyok» yok iyye.
Too waqdi golo fan oobe. Tokkel duma Kabar deqsita weeqaytih garil an waqdi elle uble'nnal, YALLIH nabna yoh tumbulle. Too waqdi baaxol gomboh rade.
Takkay immay Yallih *Roocaaniyya xagarat yok gacteeh; edde soola qande yot hayte. YALLI yok iyyeemih, «Buxah gexay qari isit alif.
Tokkel bani-adantow, akattat anxaawimettooh, afah tawaqu madudda.
A yabti-cina le marak, ‹Maabinay uduura› axcuk fayu keenih akah ecee wayta'nnah, yab koo waysiiseyyo.
Sarrak akah sugte'nnah af geytu wayta waqdi, yoo YALLAY Mulki lehiyya ko'lih yaabeyyooh, anu kok inxicca axcem keenik axcetto. Marak garab yab kok aabbeleeh; marak garab yab yaabbe mara hinnaay, ken lih yabta yab kanah kok mahaysitan» yok iyye.

Yalli kaadu yok iyyeemih, «Bani-adantow, gexay kallak bicsen xaa baahay foocal isik daffes. Too xaak bagul Yarusalaam magaala ceela taswiir bicis.
Yarusalaam marot heeloonum taybulle asta takke'gidih, too taswiirih a kabu kee woo kabul boodooda dagaay bullaaqe tittak bagul haak, eded bicis. Qaskar arooca kee megdebwa edde yaggilen mansafitte bicis.
Birtak bicsen buuti bahha haay is kee magaalak fanal gidaar innah soolis. Too waqdi magaala fanah ufkun. Tama magaalat maro heeloonu'mmay, ceelallo akak takkem koo. Taham Israayil marah asta akkele.
«Taway kaadu guri tattabah deerih gac. Too waqdi Israayil mari abba heeh yan dambi kol oobiseyyo. Sidiica bool kee sagla-tabanih ayro Israayil mari baahe umaaneh digaalah, tama'kkel deerih sugetto. Ken edde digaalu waa sanootah gide, ayrok digaalah kol heeyyo.
Tohuk gaba kalta saaku kaadu aki tattabah gacettooh; Yuudâ-mari baahe baatilih morootom ayro biyaakat sugetto. Sanootak ken digaalu waah gide ayrok digaalah kol gacele.
«Taway Yarusalaamat haan maro fanah wagga hay. Yarusalaamal feera escessa haay, teetit takku waytaamak tableemit yab.
Yarusalaamat haan maro gaba kale'kal tanim fanah, tattabaak tattabah kortaamak akatat koo axeeyyo.
«Taway kaadu gexay kamadi kee gabru deqsitta darooy, loosuuy qatra kee qas-daro esgella hay gaqambo akak bicis. Too gaqambo sidiica bool kee sagla-tabanih ayroy deerih sugtu waytahiyya akamuk sugetto.
Ayrol maaqok kiilok fereyhaytoh af adoobitetto. Geeri ayroh koo cayissam koh raqta'gidih, too koh hee saaqatal akmetto.
Leek kaadu ayrol namma kobbaaya koh hee saaqatal aaqubetto.
Sahdah caara oskonoonocca haay, gira akak urusaay; too giral gaqambo bicisaay, woo gaqambo sahda koo elle table aracal akum» yok iyye.
YALLI iyyeemih, «Tahamak maqna, Israayil mari anu fixixih ken elle ruubu waa marin baaxol caraamak tan maaqo akmelon 'yaanama» yok iyye.
Anu too waqdi, «Aleey, YALLAW, Mulki le Dageltaw, tahamaay akke waytay bas! Anu ahaydumah annah tan nadaasat ase saaku mayyu. Qunxaaneey akke isih rabe saq kee ali qide saqih cado kinni-way okmeh maaxiga. Caraamak tanim okme saaku mayyu, yi Dageltaw» exce.
Too waqdi YALLI yok iyyeemih, «Wonnal hay meqehik, sinam caarih aftok laahi robba bahha haay, bocoh aftok gira edde urusay, too giral gaqambo bicisay akum» yok iyye.
Sarrak yok iyyeemih, «Bani-adantow, Yarusalaam mari geyak suge maaqo akah gee waan innah abeyyo. Wokkel yan mari meysi luk yakme maaqo miizaanal keexak akmeleeh; yaaquben lee keexol keenih aceeyyoh, axaxitak aaqubelon.
Lee kee gaqambo keenik ambaxele. Too waqdi tahaysa tanim mali 'yaanamal titta wagga heelon. Tohuk lakal aben dambih sabbatah, xagar keenik boolaatakaay qakkootak qakkootelon» yok iyye.

YALLI yok iyyeemih, «Bani-adantow, af le seef bahha haay ama deben kee moyya isik mool. Sarrak woo xagor miizaanal haay sidooca ikkel kur.
Sidooca exxak, exxak teena magaala edde abbaxuk sugen marok caban saaku, magaalah addal gira edde rub. Nammeyhaytoh af magaalak addal elle gexamgexxaamal seefit irgiggiqay qid. Sidochaytoh af caacayat rub. Tonnal anu seef haysitta heeh woo marah ayraddeyyo.
Takkay immay xagooruk dagom raaqisay saroh exxat uxuy.
Too xagooruy raaqissek garab ifdigga haay girat qidaay gira takamay inxic. Too xagoorut gexxa gira Israayil rasu inkih duudusele» yok iyye.
YALLAY Mulki lehiyya iyyeemih, «Yarusalaam fan wagga heey. Raqqa 'te baaxok gudet, baadak cundubul tet hee.
Takkay immay Yarusalaam mari yi amri cineh, raqqa 'te baaxooxah marak umaaneh lafitaanam isinnik yuybulleenih. Yarusalaam yi amri cinteeh anu aba axcem abe cinteh. Tet dariifal enna 'ta baaxooxah marak yabti cinah lafittam tet kinnim isik tuybulleeh.
Away Yarusalaamey, yoo YALLAY Mulki lehiyya kok iyyam ankacis. Yi amri cinteeh yi yab bursuttehiiy; tonna-leemiik kok dariifal tan baaxok lafitta umaane bahte. Oson abuk-raqtih luk sugen qaada keenik kaxxih qaadah haysitte.
Tonna leemiik yoo YALLAY Mulki lehiyya kok axceemih: tahak wadir qaduwwi kok ekkeh an. Inkih tan ummat elle table'kkel cokmi kol abeyyo.
Anu niqibyo dambiy abba haytehiyyak gexxaamah, ahaydumah kot abe weeh, sarrak kot abak raaqe wayu waah an digaalah koo digaaleyyo.
Yarusalaamey, anu kot abu waa digaalah, xaleena xayloh-cado akmeleeh; xaylo xaleenah-cado akmele. Too bis le kaxxa digaalah sin digaaleyyooh; wohuk raaqe mara fixixih kulli kabul ruubeyyo.
«Waara YALLAY Mulki lehiyya kinniyooh, tonna-kinnuk axceemih: gabat bicsen duyye kee caraamak tan taamat, Qibaadâ-Qari yok nadaasa abteeniih; tonna-leemiik anu kaadu darre siinit cabeyyooh; siinih maracmatay siinih maxuwaawa.
Ummatak sidochaytoh af siinik qulul kee dalkah magaalak addal ambaxele. Aki sidooca af kaadu magaalak afal seefit selelon. Raaqe sidooca af kaadu affara kaalibil caacayat ruubeyyo. Sarrak innih seef luk ken ayraddeyyo. Tahat yabtam yoo YALLAY Mulki lehiyya.
«Siinil beyah an digaalak cayya axcem fanah, siinih abeh an naqabuh bala siinil oobisak sugeyyo. Tah siinit takku wayta saaku, yooy YALLAH yani yol bahten makoh sin inqibeeh yaabem aaxigetton.
Yarusalaam abuuruh cabeyyooh; dariifal siinik tan baaxoh ummat sin garik gitah gacteh gexxa waqdi, burah af siinil raqeeqiseloonuuh; siinil maxayyoowan.
«Yi naqabu kee bala siinil obtam yableeh anu sin digaalam yable mari, siinik sakkiteleeh; sahda bursuttaah anqaasah elle rabta mara akketton. Siinit tekkem gersi marah sarrah kas akkele.
Maaqoy geyak sugteeni sin waysiseyyooh; qulultoonay sin axceyyo. Qululuh abtaanah tanin biyak, af-le-gaysê-baxay sin edde baysoonuh qideenihiyya biyaakah le inna siinil aallele.
Xaylo siinik qidda'gidih, qulul kee alluwwa siinit ruubeyyo. Sin edde qiduh biyak siinit ruubeyyooh; sahda siinik titta qideleeh; carbi addal siinik akkele. Tahamat yabtam yoo YALLA» yok iyye.

YALLIH qangara yol obteeh; yok iyyeemih:
«Bani-adantow, Israayil qaleela fanah wagga haay; anu axcem keenih waris.
‹Israayil qaleelaw, Mulki-le-YALLIH yab oobbeya› inxic. Yoo YALLAY Mulki lehiyya edde yaaba yab, qaleela kee koomaami kee qaleelak fanat tan goloolak, ‹Oobbeya› inxic. Xeet kee cooxuk bicsen duyyeeya elle yaqbuden arooca bayisu waa seef ruubeyyo.
Sadgat elle aban arooca finqa abeyyo. Qaydarus elle haan duyyeeya bututtukka axcele. Too duyyek foocal sugu waa mari, aqbuduk sugen xeet kee cooxuk bicsen duyyeh foocal, ken qidelon.
Israayil marak raysa too oson yaqbuden xeet kee cooxuk bicsen duyyeh foocal qideyyo. Lafa keenik sadgat elle aban aracak foocal caacayat ruubeyyo.
Israayil magaalooli suge waytem ceelak cabba heeyyo. Oson yaqbuden duyye kee sadgat elle aban arac riira abeyyo. Abba heenim inkih, suge wayteh innah, keenik heeyyo.
Sahda kulli ikkel keenik qidelon. Too waqdi YALLA kinniyom yok aaxigelon.
«Seefik dago mari cattiimeleeh; too mari ummat kee mango baaxooxa fanat fixixele.
Seewah ken been baaxol anelon. Too saaku yoo kassa heelon. Too waqdi ken akah digaaleeh qaybik ken akah qidem, ken kalbiy gano lehiyya ubleeh, yoo cabba heenih xeet kee coox yaqbudeenim keenik ubleemih sabbat kinnim aaxigelon. Isinnih aben umaane kee, qaybik taniimiy edde sugeenihiyyak gexxaamah, isinni nabsi anqibelon.
Anu YALLA kinniyom yok aaxigelon. Maabina keenik excem abeenik, ken bayisu duuda Dagelta kinniyom aaxaguk raaqelon» yok iyye.
YALLAY Mulki lehiyya yok iyyeemih, «Israayil marah gamoomitaay keenih qaad. Israayil mari abe umaaneh kaxxa boogeh boogis. Carbi kee qulul kee dalkah ambaxelon.
Allal yan mari keenik dalkah ambaxele. Xayi'kkel yan mari carbit keenik ambaxele. Tohuk raqtem qululuh ambaxele. Tonnal yi naqbi le'nna ablelon.
Woo oson Yalla 'yeenih yaqbuden duyye kee, sadgat elle aban aracih dariifal, raysi tittak bagul gacele. Kaxxa koomaami kee qaleelâ-sanaay, silal-le-coox kee sublâ-gubay qaydarus qeerisakaay xeet kee coox elle aqbuduk sugeenihiyyal, raysi raaqele. Too waqdi ummat inkih YALLI yoo kinnim aaxigele.
Gaba keenil qideyyooh baaxo keenik bayseyyo. Gabbi-qaxat raqta bacarih tan baaxok xabba haanamaay Ribla deqsita aracay kilbat le kabut raaqahiyyah amma 'yaanam, abuuruh tan baaxoy num sinniih lac sinni abeyyo. Israayil mari elle yan baaxok tu macabay inkih bayseyyo. Ummat too waqdi anu YALLA kinniyom yoh aaxigelon» yok iyye.

YALLIH qangara yol obteeh; yok iyyeemih:
«Bani-adantow, yoo YALLAY Mulki lehiyya Israayil rasih giddinaamak iyyam ankacis: Ken ellecabo xayih! Inkih tan baaxoh baati edde takku wayta wakti xayyooweh yan» yok iyye.
«Israayil ummatey, sin ellecabo xayih! Abba hayten umaaneh cokmi siinil abeyyooh; liyoh an naqabu yok abletton. Ama qax-umaane le abtoy edde assa 'teenihiyya siinit macaba.
Siinih maracmata. Siinih maxuwaawa. Abten qaybik tan abtoh sin digaaleyyo. YALLA kinniyom tonnal yok aaxigetton, keenik inxic» yok iyye.
YALLAY Mulki lehiyya kaadu yok iyyeemih, «Balak bala sin ciggiilele.
Sinim gaba kalteh; sin ellecabo xayyowteh; sin ikke tekkeh!
A baaxol yan maraw, sinim tekkeh! Ahaysa qaleh amol yan makaamah abak tenen sadgat kee qiid siinik raaqeleeh; abtaanah absissaanam waagissa heetton.
«Away xayi saakih addat yi naqbi siinil oobele. Abba hayten umaaneh sin digaaleyyo. Ama qax-umaane le abtoy edde assa 'teenihiyya siinit macaba.
Siinih maracmata. Siinih maxuwaawa. Abteenih tanin uma taamak gexxaamah, digaala raq siinik mali. Anu YALLA kinniyom kee, sin digaaltam yoo kinnim, too saaku aaxigetton, keenik inxic» yok iyye.
«Israayil mari edde bayu waa wakti yemeeteh. Umam tittal baahaanam temeggeh. Sahda kaxxiinah qubbuy inta.
Caylah umaane sinaamal baaha mari baahah yan baatil yemeggeh. Sahda luk sugte gaddaliino kee qax-maqaane kee kunnabak tu ken lih maraqta.
Wakti amah kaana; xayyooweh. Yi digaala kulli numul tamaatu waytaamih sabbatah, xaama num edde yafriceeh, yaylamme num edde qaada uddur akke waytam taaxigeenimi.
Yi naqbi kulli numul oobeleeh; edde kasaaritta 'yem geyam fanah sugu waa tellemmô-num mayan. Uma-mari yi naqabut bayele.
*Baantah anay radeleeh; too way kulli num bical gacele. Takkay immay yi naqbi kulli numul oobaamih sabbatah, carbih num magexa.
«Giti addal tanim carbiiy; buxah addal tanim dalka kee qululu. Baaxok yawaqu waa num carbit rabele. Buxah addal sugu waa num, dalka kee qulul gadda akkele.
Marak garab goloh addal suge kimbiiriy qale fan gilitahiyyah innah, qale fan kudele. Kulli num isih abe dambih nadaamitele.
Kulli numuk ibak gaba keenik taanele.
Sartanah *qabuudut gaceloonuuh; inkih yan xagar meysih keenik axaxitele. Amo keenik mooleloonuuh; yakkeenimik inkih qawratak radelon.
Luk sugen dahab kee lakqo guddaafah innah qidelon. Anu bagcarrita saaku, ken lakqo kee dahab yi bagcarrak ken macatta. Dahab kee lakqo faxaanam keenih maduudussa; qululuk ken macatta. Dumaak dambit ken asissem, tama dahab kee lakqo.
Duma yan saaku dahab kee lakqo kee luuluk mangom luk sugeenimih sabbatah, tohul kaxxam kaxxiinitak yeneeni'mmay, maca akak abeenih? Sarra woo duyyek yalla axcuk yaqbuden duyye bicsen; ableh-umam akak aben. Tohuk gexxaamah anu too duyye caraamu keenil abeyyo» 'yaanam iyye.
Yalli iyyeemih, «Marin baaxoh marih gabat ken bubsuuseyyo; umeynit oson edderra heenim keenik akah buubaah, nadaasa keenik akah aban innah abeyyo.
Yoo elle yaqbuden yi qari nadaasa abah ableemih, tu elle magacsa. Qamalli adda culla 'yeh nadaasa abeh cabaamah tu akak maxca, keenik inxic» yok iyye.
«Baaxol titta qida mari yemeggeh; magaalal umaane aba mari caddo cabelek, silsilatwa bicis.
Kaxxa umeynitih yan mara siinit ruubeyyooh; too mari buxaaxi siinik nagrele. Isin qibaada elle abtan arooca nadaasa abu waa mara siinit ruubu waa waqdi, siinik qande le mari elle kaxxiinitem gaba kalele.
Niya siinik radeleeh; amaan faxettoonu'mmay mageytan.
Balak-bala sin ciggiilele. Naharak toobben xaaguk gaca xaagu sarrak aabbetton. Sarra takku waytam neh warisa axcuk nabuwwat kallacsimetton. Seeka ummatah-warissam mageytaay; idoola ummatak-fayuh-intam mageyta.
Malik weeqeleeh, mislik niya radele. Ummatat axaxo heele. Abba hayteenimih sin digaaleyyo. Sinaamal abak sugten cokmi siinil abeyyo. YALLA kinniyom too waqdi yok aaxigetton» iyye.

Seewah nee edde been laceyhaytô-sanatak laceyhaytoh alsak konoyhaytoh ayrot, Yuudâ-baaxol yok kaxxih seewah been idoola lih, inni buxah addal malâ daffeynat an waqdi, Mulki le Dageltih qande garcik yol obte.
Annah wagga hee waqdi, girah innah urtaamay sahdayti ceelo lehiyya uble. Xonkook addah yan xagar kaak gira ceelak yeneeh; xonkook daga raaqa xagar, dugga heenih yisiffiyen nacaas innah, liliq axcuk yen.
Gabah innal tanim yoo fanah ruubunteeh; amô-xagor yok tibbixe. Too waqdi suwaawur gurral, Yallih Roocaaniyya qaran fanah yoo teyyeeqeeh; Yarusalaamak kilbat le kabuk yamaaten waqdi, Yallih Qibaadah-Qarik adda akak culan afa yoo bahte. Tokkel gabat bicsen duyyey yallah loonuhiyya fanah yoo bahte. Yallih naqabu bahtem, too duyyek ten.
Tokkel kaadu duma Kabar deqsita weeqaytul an waqdi akah uble'nnah, Israayil doore Dageltih nabna yaybulle ifuy diifu le uble.
Too waqdi Yalli yok iyyeemih, «Bani-adantow, kilbat fanah wagga heey» yok iyye. Wagga hee waqdi Qibaadâ-Qarih culmeynak garil, sadgat elle aban aracak xaqut, too xeet kee cooxuk bicsen duyyey Yalli niqbahiyya uble.
Too waqdi Yalli yok iyyeemih, «Bani-adantow, ama'kkel takkem tablee?» yok iyye. Qagissa heeh, «Israayil mari aba qaybih tan taama ubuley. Tama table qaybik gexxaamah, yi aracay taahirik yanik yoo yeyxeereenih. Ahak sarra amahak gaca qaybi elle yakke arac abletto» yok iyye.
Tokkek daarat akak culan afa yoo yuybulle. Woo daaratih gidaar-bagut tan booha yoo yuybulle.
Sarrak, «Bani-adantow, ama boohak af meqe'nnah eynebba hayis» yok iyye. Woo boohak af eynebba heeh cule waqdi, qari afa uble.
Sarrak, «Tama afaak culay addal takke uma taama kee qaybi wagit» yok iyye.
Adda culeh wagte waqdi, gidaarak bagul Israayil mari yaqbude duyyeh tasaawiriiy, caraamak tan alluwwa kee, kalah kaadu, garbah baaxok bagul gexxa alluwwah tasaawir uble.
Too saaku too duyye aqbuduk sugte Israayil idoola, Safán-Yaadanya deqsita num edde anuk, tokkel malcina-tabanih num akkuk yenen. Kulli num keenik qaydarus elle ruuban girgira gabat luk yen. Too girgiraarik qer awaquk yen.
Too waqdi Yalli yok iyyeemih, «Ama Israayil idoola sirrit abta taama tablem hinna? Tasaawirik kibuk yan qarih addat duyye yaqbuden. Oson tah akah abaanam, ‹YALLI a baaxo cabeh ikkal, nanu sirrit abnam nek mayabla› 'yaanama» yok iyye.
Yalli kaadu qagseh yok iyyeemih, «Uxih ahak gactam abah ken abletto» iyye.
Toh inxicca 'yeh, YALLIH Qibaadah Qarik kilbat le kabut raqta culma fanah yoo bee. Tokkel Tammud akak iyyaanamay yallah loonuhiyyah weeqa agabu uble.
Too waqdi Yalli yok iyyeemih, «Bani-adantow, ama'kkel yakke umâ-yabuli maay tablee? Ahak sarra kaadu amahak gactam abletto» yok iyye.
Sarrak Qibaadâ-Qarik adda le kabut raaqa daarat fanah yoo bee. Tokkel, YALLIH Qibaadah-Qarih adda akak culan culma kee sadgat elle aban aracak fanal, labaatanna kee koona num yen. Too labaatanna kee koona numuu, qibaada qarit darre cabak, ayrô-mawqa fan qununnu 'yeh, tawqeh tan ayro aqbuduk yenen.
Too waqdi Yalli yok iyyeemih, «Bani-adantow, tamah table koo hinna! Yuudâ-mari tama'kkel abah yan umam-yabuli tableh tanik, ah celtam kinnii? Kulli waqdi qamalliinok aade waanaah; anu anqibinnaanim abaanam celtam kinnii? A diini-maleela gacak gactam elle aban inna maay tablee?
Tonna'mmay tahaysaay yi bagcarra le'nna ablelon. Keenih maracmataay maxuwaawa. Anay fayya haak yoo kallacaanamah keenik moggola» yok iyye.

Tohuk lakal Yallak kaxxa xongolo yol radde. Ta xongolo, «Magaala digaalu waa maraw, annah ama. Kulli num isi silac gabat luk siinik yamaatay» axcih oobbe.
Tonna luk Yallih Qibaadah-Qarik kilbat le kabut raqta kaxxa afay akak culaanahiyyak lica numuy silac gabat le culah uble. Ken lih *baftak bicsen meqe sarot sartanah yan numuy kutbe elle aban duyye gabat lehiyya uble. Amma 'yeeniih, nacaasak bicsen sadgat elle aban aracih garil soolen.
Too waqdi Israayil doore Dageltih nabna yaybulle ifuy diifu le, naharak elle suge galwa-leemih amok katta 'yeh, Qibaadâ-Qarih culma fanah gexah uble. Sarrak YALLI, taaxige-meqe sarot-sartanah-yan numuy gabat kutbe elle aban duyye lehiyyah secca 'yeh,
«Ama Yarusalaam magaalak rike macabinay, adda akak tabba 'xicaay; addal teetik yakkeh yan umâ-yabulik gexxaamah, bagi keenik ankakammuk cisabboote marak qansak bagul asta hayis» iyye.
Sarrak kaadu taaxige-lica-numuk, «Isin magaalah addak usuk gexinnaan ikke kaa'lih gexaay kulli num qida. Numuh maracmatina; numuh manacruurina.
Idoola takku, furrayna takku, baxuw takku, inonti kee xaylo takku, tu macabinay sela. Takkay immay qansal asta le mara maxagina. Taway yi Qibaadah-Qarik foocal yan marak qimbisaay sela» iyye. Too mari qidim Qibaadâ-Qarik foocal suge makaabonuk qimbisen.
YALLI kaadu qagseh keenik iyyeemih, «Hayya hay gaba qida. Qibaadâ-Qari nadaasa aba. Daarat raysak kiba» keenik iyye. Oson too waqdi magaalah addal yan maral qidiyyah gaba heen.
Qidimih gaba heen waqdi, anu dibuk wokkel sugeeh; too waqdi baaxok bagul gomboh radda exceh deero abe. «YALLAW, Mulki le Dageltaw, Yarusalaamah abta bagcarrat Israayil ummatak raqte saabo seltaa?» exce.
YALLI too waqdi yok iyyeemih, «Israayil kee Yuudâ-mari kaxxam gibdi dambi baaheeh; rasul ummat annaak qidaanam baaheeh; Yarusalaam baatilik dabaq aben. Yi giddinaamak, ‹YALLI ahaysa ni baaxo cabeh ikkal, nee mayabla› iyyan.
Tonna-leemiik tahak wadir keenih maxuwaawa; keenih manacruura. Oson sinaamal baaheenim keenil baaheyyo» yok iyye.
Too waqdi taaxige meqe sarot sartanah yan numuy kutbe elle aban duyye gabat lehiyya yuduureeh, «Yoo akah amrisseemik gaba kaleh» 'yaanam iyye.

Woo galwa leemih moyyak daga raaqa aracay qari-amoh ceelo lehiyya fanah wagga hee waqdi, too tiyak daga, malik elle gaca korsih innah taniimiy safir deqsita luuluk bicseenim celtahiyya uble.
Sarrak Yalli woo *baftak bicsen meqe sarot sartanah yan numuk iyyeemih, «Woo galwa leemik gubal tan koramkorak gexxa duyye fan gacca 'xicay, xikciinik gaba kibba haay; gexay Yarusalaam magaalal cax» iyye.
Sarrak too num tokke fan cule waqdi, anu kaa wagitak raaqe.
Usuk addah cule waqdi, galwa-lem Yallih Qibaadah Qarik gabbi kabuk soolak ten. Too waqdi Qibaadâ-Qarik adda le kabu raaqa daarat qamburre bulte.
Tohuk lakal YALLIH nabna yaybulle ifuy kaxxa diifu lehiyya galwa leemik cabba heeh, Qibaadâ-Qarih culma fanah gexe. Qamburre inkih yan Qibaadah-Qari bulte. YALLIH nabna yaybulle ifuy diifu lehiyya Qibaadâ-Qarih daarat duuduse.
Galwa-leemih galwak tawqeh tan xongolo, Qibaadâ-Qarik afa le kabu raaqa daaratal kinni way antaabbuk ten. A xongolo Nabaamak Naba Dageltih xongoloh anay luk ten.
Yalli taaxige meqe sarot sartanah yan numuk, «Gexay, woo koramkorak gexxa duyyey rooci leemik gubal tanihiyyak fanak, gira bah» kaak iyye waqdi, sissikuk addah culla 'yeh koramkorak gexxa duyyek tiyak teenak gariik soole.
Galwa leemik tiyak teeni, fanal keenik ten gira fanah gaba rubbu heeh, xikcin yeyyeeqeeh; taaxige meqe sarot sartanah yan numul yecee. Too num too xikcin luk gexe.
Too galwa leemik kulli alih galih gubat sahdayti gaba celtam uble.
Toh lih kaadu affara mansafay koramkorak gexahiyya uble. Fereey inkih sitta ceelak yeneeh; too fereeyiik kulli tiiy galwa leemik tattabak yen. Too duyye inkih luul innah bixiixiqitak ten. Kulli cabbatay koramkorak gexahiyya, akiimiy kaadu too gurral tanihiyyak angayyuk adda gaceh gexam duudak yen.
Too duyye galwa-lem gexxa waqdi, oson elle gexinnaan kabul annak wonnah axce'kal, ken lih gexak yenen.
Galwa leemik xagaraay buucusuuy gabaay galwa kee, koramkorak gexxa duyyet inkih intiita luk yenen.
A mansafway koramkorak gexxahiyyak «Mermeritta duyye» iyya migaaqal muggaaqissa xongolo oobbe.
Kulli galwa-lem affara fooca luk ten. Naharsi fooci awur fooca ceelak yen. Nammeyhaytô fooci sahdayti fooca ceelak yen. Sidochaytô fooci lubak fooca ceelak yen. Fereyhaytô fooci qawi fooca ceelak yen.
Ta galwa lem qaran fan tewqe. Kabar deqsita weeqaytih garil duma wacyih uble rooci-lem ceelak yenen.
Too galwa lem qaran fan tewqe waqdi, too koramkorta mansafwa kaadu ken lih tewqe. Taaxige galwa-lem galwa elle fakinnaanimil, duyye keenik baxsime'kal ken lih gexxe. Galwa-lem soolinnaan waqdi, duyye kaadu soolak ten. Toh akah tekkem, a duyye galwa-leemih milkih teneemih sabbata.
YALLIH nabna yaybulle ifuy diifu lehiyya Qibaadâ-Qarih culma cabeh, rooci-leemik daga raaqa arac fanah gexe.
Anu wagittot an waqdi, galwa-lem galwa fakka hayteh, baaxook qaran fanah haadde. Too waqdi koramkorak gexxa duyye ken lih haadde. Qibaadâ-Qarik ayrô-mawqa le kabuk tan mawqah yemeeten waqdi, dagoom idiyya iyyen. Israayil doore Dageltih nabna yaybulle ifuy diifu le keenik amol ifak yen.
Wagga ken hee waqdi, Kabar-weeqaytih garil suge saaku, Israayil doore Dageltih daffeynah korsih gubal uble rooci-lem kinnim eexegeh.
Kulli tiiy affara fooca kee affara gali luk keenik yen. Kulli galih gubat sahdayti gaba celtam ten.
Foocitte keenik kaadu, Kabar-weeqaytih garil suge saaku uble foocitte ceelak ten. Kulli tiiy keenik fooca fanah gexe.

Yallih *Roocaaniyya baaxok ugussa yoo hayteh, ayrô-mawqa le kabut raqta YALLIH Qibaadah-Qarih culma fanah yoo bahte. Tokkel culmak xaqul labaatanna kee koona num uble. Too labaatanna kee konooyut Qaddúr-Yaadanya kee Banaayá-Falatya deqsitta abbobti yan mari edde yen.
Too waqdi Yalli yok iyyeemih, «Bani-adantow, uma malah malissaah, a magaalah addal uma fayuh sinam fayissam tama mara» yok iyye.
«Oson iyyaanamah, ‹Qarwa xisan wakti uxih maamaatinna. Yarusalaam maaqo elle alaysan buutih gideey; nanu tet addal tan cadoh bis lino. Takkay immay buuti akim raqatuh girak reebu neh akkele› iyyan.
Bani-adantow, keenit takku waytam keenih waris» yok iyye.
Tohuk lakal YALLIH *Roocaaniyya yol obte. YALLI Israayil-ummatah warisu waa farmo yol ruube. Yok iyyeemih, «Israayil ummatak intaamah, ‹YALLI iyyaamah: Kee ummatey, isin edde yabtan yab kee edde malissan malak garcik maan.
A magaalah addal mango mara qiddeeniih; isin qidden marih raysi magaalâ gitittel kibuk yan.
« ‹Tonna-leemiik yoo YALLAY Mulki lehiyya siinik iyyaamah: nummah Yarusalaam maaqo elle alaysan buuti kinnihik, woo alaysaanam, isin a magaalal qidden marih raysitte› keenik inxicey; ‹A magaalal ahaysa magactan; sin akak ayyaaqeyyo.
Seefik meysittaana'mmay, seef le maray qeebi siinit abu waa siinit ruubeyyo.
Yarusalaamak eyyeqqa sin heeh, marin marih gabal sin heeyyo. Raba siinil uckumeh an.
Seefit rabettoonuuh; Israayil cuduudul sin digaaleyyo. Too saaku anu YALLA kinniyom kulli num aaxigele.
Buutit tan cado girak nagay elle raqta innal, a magaala siinih reebu matakka. Israayil cuduudul sin digaaleyyo.
Too waqdi anu YALLA kinniyooh; isin kaadu cuggaaneh siinik yan marih xinto kee abto katayak yi amri cinteenih, anu siinih hee xinto cabba hayteenim aaxigetton› keenik inxic» yok iyye.
Anu too farmo keenih warsa waqdi, Falatya baaxol dub iyyeh rabeh. Anu kaadu baaxok bagul gomboh radeeh, «YALLAW, Mulki le Dageltaw, Israayilik raqte saabo inkih selta'nnaa?» axcuk anay fayya haak yaabe.
YALLIH qangara yol obteeh; yok iyyeemih:
«Bani-adantow, Yarusalaam mari koo kee ko'lih yan maray seewah been baaxol yanihiyyak giddinaamak iyyaanamah, ‹Seewah been mari elle yanim, allî-baaxooy; xexxaarah YALLA akak yaqbudoonu duudan baaxo hinna. Ahaysa, YALLI a baaxo ikoytah neh yeceeh yan› iyyan.
«Too mari toh iyya'mmay, atu ama seewah been marak intaamah, ‹YALLAY Mulki lehiyya siinik iyyaamah: Allî-baaxo sin rubteeh, kulli baaxol fixixih sin tabbixem, yooy; uxih dago wakti ama fixixih elle tanin baaxol, taahirik yan aracal elle suge'nnal, sin lih an› keenik inxic.
«Anu keenik inxic axcem keenih waris. ‹Fixixih sin elle abbixe baaxooxak sin gacseyyo. Israayil baaxo ahaksa siinih aceeyyo.
Taduuroonu waytan saaku, taaxige gabat bicsen duyyey yaqbudeenihiyya baysetton.
Qusba niya siinit heeyyo. Qusba kas siinih aceeyyo. Xaak yan lubbi siinik kalla heeh, algin lubbi siinit heeyyo.
Too saaku yi xinto oggoletton. Anu aba axcem abetton. Isin yi mara akkettoonuuh; anu sin Dagelta akkeyyo.
Takkay immay anu niqibyo duyyeh-qibaadah amok kate waa mara siinik digaaleyyo. Oson abba haan uma taamah ken digaaleyyo. Ahat yabtam yoo Mulki le YALLA› keenik inxic» yok iyye.
Tohuk lakal galwa-lem galwa fakka hayteh haadde. Taaxige koramkorak gexxa duyye ken lih haadde. Israayil doore Dageltih nabna yaybulle ifuy diifu le ken amol ifak yen.
Too ifuy YALLIH nabna yaybulle, magaala cabba heeh, ayrô-mawqa le kabut raqta qale fanah gexeeh, wokkel elle yeede.
Sarrak Yallih Roocaaniyya ukkuqqa yoo hayteh, Baabeloonuy seewah yoo elle yabbixeenihiyya fanah yoo bahte. Toh, suwaawur gurrah ubleeh; Baabelon gufek wadir abaluk maraaqinniyo.
Tohuk lakal YALLI yoo uybulluyyu heem inkih, Baabeloonul seewah yabbixen marah warse.

YALLIH qangara yol obteeh; yok iyyeemih:
«Atu fanat akak tanim, yabti cina le maraay; makoleela kinnoonumih sabbatah, abalih mayablaanay aabbih mayaabban.
«Tonna'mmay, bani-adantow, seewah beyan mari akah aba'nnah, ifaanih akah duyye bicsitay safarah ugut. Away elle tan arac cabba hayteh gersi arac fanah gexxa waqdi, sahda inkih koo tabalay inxic. Ama makoleela koo table waqdi, cedeloonum takkeh.
Kulli num koo akah yable'nnah, laqo-ifaanih baaxo cabah seewah gexu waa numih innah, duyye bicsit. Bari yakke waqdi baaxo cabah seewah gexa numih innah, safarah bicaay; sahda koo akak table ikkek ugutay gex.
Sahda koo table waqdi, qarik gidaar boohassa haay; duyye gabat hayya haay too boohaak eweq.
Gexxa waqdi, sinam koo akah table innah, duyye sunkul hayyaay; baaxo akah able wayta innah, foocal gaba hayya haay, diteh addat gex. Tamah abta waqdi, tamah, Israayil maray koo yabalu waahiyyah garci-kaloot akkele» yok iyye.
Sarrak anu too Yalli aba yok inxicca 'yem abe. Too ayro seewah beyan mari gexa waqdi akah aba'nnah, duyye bicsitta hee. Carra kaadu bari radam faxa waqdi, gidaar inni gabat boohassa heeh akak ewqe. Kulli num yoo elle yable'kkel, duyye sunkul hayya heeh foore.
Ciggilta ayro YALLIH qangara yol obteeh; yok iyyeemih:
«Bani-adantow, Israayil mari, ‹A num abam macaay?› kok iyyaanah yaniinik,
yoo YALLAY Mulki lehiyya taway kok axcem, anu kok elle axce'nnal inxic. Anu ah akah abem, Yarusalaamal abbah yan num kee wokkel tan Israayil marat takku waytaamih ceelallo.
Atu abtem, keenit takku waytaamih ceelallo kinnim keenih waris. Casbi-gurral ken abbaxuk, marin baaxo fan seewah ken beelon.
Abbah keenik yan num duyye sunkul hayya heeh yasillime'gidih, kaah heen boohak barat kudeh maacisele. Foocal gaba hayya heeh gexele. Gexa'kke isik mayabla.
Anu too waqdi inni oflo qideyyooh, too oflot kaa abbixeyyo. Tokkeek Baabelon kaa beeloonuuh; tokkel elle yani'kke isik able'kal rabele.
Kay taamak abbobtih yen maraay, kaat dacayrih yan mara kee, kay qaskar kulli ikke fixixih ruubeyyo. Ken qidu waa mara kaadu lakat keenik ruubeyyo.
«Ummat addat ken ruubu waah, aaxige waan marih fanat ken fixixisu waa saaku, YALLA kinniyom yok aaxigelon.
Ken yabbixu waa qeebi kee qulul kee dalkak dago mara keenik cateyyo. Toh akah abu waam, rabak raqte saabo duma abak sugeenim uma taama kinnim, fanat ken akah fixiixise marah warsaana'gidi. YALLA kinniyom too waqdi yok aaxigelon» yok iyye.
YALLIH qangara yol obteeh; yok iyyeemih:
«Bani-adantow, maaqo takme waqdi, axaxitak ukum. Lee taaqube waqdi, kaadu cunxoh axaxitak uqub.
Taham Israayil maray away isi baaxol yanihiyyat takku waytaamih ceelallo takke'gidih ab. Israayil mari yaaqubeeh yakme waqdi meysih axaxitele. Sahdah cakkiy yaaxigeenihiyya maloonuuy; edde yaniinim kulli way baatili kinnuk, oson elle yanin baaxo suge wayteh innah gacele.
Away ummat kibuk elle tan magaalooli abur akkele. Inkih tan baaxo num sinniih lac sinni bacari akkele. YALLA kinniyom yok taaxigoonu waytaanam, too saaku, keenik inxic» yok iyye.
YALLIH qangara yol obteeh; yok iyyeemih:
«Bani-adantow, Israayil mari, ‹Warsen wakti tatreeh; akkele iyyeenimik tu makkina› akah iyyam macaay?
Keenik intaamah: YALLAY Mulki lehiyya tohumuk iyyam, ah teeti. ‹Ahaysa ama yab gexak maraaqa› iyya. ‹Wakti xayyooweeh, akkele iyyeenim akkele› keenik inxic» yok iyye.
«Ahak wadir able ween wacyi nubleh iyya mara kee, akke waytu waytam akkele inta nabuwwa Israayil ummattah addat matablan.
Yoo YALLAY Mulki lehiyya abu waamat yaabeyyooh; inxicca excem muudurruttay akkele. Makoleelay, siinik abeyyo excem abeyyooh; isin addunyal anih, akah takke'nnah abeyyo. Tahat yabtam yoo YALLAY Mulki lehiyya› iyye.
YALLIH qangara yol obteeh; yok iyyeemih:
«Bani-adantow, Israayil mari, ‹Atu-tuble-wacyi xer saaku anguddubele› axcuk yaabaana'mmay,
yoo YALLAY Mulki lehiyya keenik axcem keenih waris. Keenik intaamah, ‹Anu inxicca excem akkeleeh; muudurruttay xayuk akkele› keenik inxic. Tahat yabtam yoo YALLAY Mulki lehiyya kinni» iyye.

YALLIH qangara yol obteeh; yok iyyeemih:
«Bani-adantow, a isi amok eyyeqqa heeh, ‹Nanu wacyi nuble› iyya maray nabuwwa akak iyyaanak intaamah, ‹YALLI siinik iyyam oobbeya› keenik inxic.
Yoo YALLAY Mulki lehiyya axceemih: able ween wacyi ‹Nuble› iyyan. Isinni amok yeyyeeqen yaabal, ‹Woh akkele ah akkele› iyyan. Oson duquuraay; kenim tekkeh!
Israayil maraw, isin nabuwwah liton mari wakarway abuuruh raqte magaalal tanihiyyah gide ikkal, xiqaanam malon.
Tiddigille gidaarwa siinih madacrisaanaay; woo gidaarwa nammeyhaak maxisan. Yallih-carbi siinit yakku waa saaku, kalalu siinih mayakkan.
Oson ‹Nubleh› iyyan wacyi, dirab wacyi. ‹Akkele› iyyaanam, takku waytam hinna. ‹Siinih warisnam, YALLIH farmo› siinik iyyan. Toh keenik diraabaay; siinih warsaanam yi farmo hinna. Isinni amok yeyyeeqen yab akkelem keenit celta.
Anu keenik axceemih: Ama ‹Nubleh› intan wacyi, dirab wacyi. ‹Sarrah woh akkeleeh ah akkele› akak intaanam kaadu, takku waytam hinna. ‹Ah neh warissem YALLA› intan. Diraaba siinik, anu siinih warsem hinna, siinik axceh an.
«Tonna-leemik YALLAY Mulki lehiyya siinik iyyaamah, ‹Isin edde yabtan yab diraabaay; «Nubleh» intan wacyi tublen wacyi hinna. Tohih sabbatah tahal saduh siinil an› siinik iyya.
Able ween wacyi ‹Nubleh› iyya maray sahda makot beyahiyyaw, sin digaalu waah an. Isinni baaxo fanah mataduuran. Yi mari mabloh maro hayu waa saaku, wokkel mageytimtan. Israayilih yooboke marih loowot magactan. Anu YALLA kinniyom too saaku yok aaxigetton» iyye.
YALLI kaadu iyyeemih, «A nabuwwa akak iyyan mari, ‹Umam matanaay; baaxo amaana› axcuk, deedala amaan yanim sinaamat celsiisan. Tonna'mmay amaan mayana. Yi mari bokoke gidaar xisaanaah; too nabuwwa akak iyyan mari bagul akak noora haan.
Ama nabuwwa akak iyyan marak, ‹Kaxxa roobuy arroqle lehiyya ruubeyyoh; caaco ruubeyyo. Too rob kee caaco gidaar siinik aggilele› keenik inxic.
Gidaar addigillele. Too waqdi, ‹A gidaaral hayten noora maca xiqteeh?› 'yaanam siinik axcelon» iyye.
YALLAY Mulki lehiyya iyyaamah, «Anu bagcarrita saaku, sin baysa'gidih kaxxa caaco kee roobuy arroqle lehiyya ruubeyyo.
Isin noora elle hayten gidaar bayseyyooh; gidaarak guba rakiiboh heen xeet qasunuk raqqa 'yam fanah, bututtukku heeyyo. Gidaar rada waqdi, isin addat akak bayetton. Anu YALLA kinniyom too saaku yok aaxigetton.
Gidaar kee gidaaral noora hee mari yi qande le'nna ablele. Too saaku, ‹Gidaar kee gidaaral noora hee mari gaba kaleh› siinik axceyyo.
Ane waah yan amaanah ‹Amaan yani› axcuk, Yarusalaam maral dirab yecee mari too saaku masuga. Tahat yabtam yoo YALLAY Mulki lehiyya» 'yaanam yok iyye.
Yalli yok iyyeemih, «Bani-adantow, ama ku marih addat yan agabuy isi amok eyyeqqa heeh, ‹Woh akkeleeh ah akkele› iyyak, tamah essecekkey.
Keenik intaamah: YALLAY Mulki lehiyya siinik iyyaamah,
« ‹Kee agabow, sinim tekkeh! Amot malmaalan sara sinaamah bicissan. Carayat haan kitooba sinaamah gaaxxan. Toh akah abtaanam, woo marih roocik isinnih faxxeenim abtoonu duddaana'gidih abtan. Isinnih faxxeenim edde geytaana'gidih, yi ummat rabak cattaanam kee qiddaanamih dudda taalleenim faxxan.
Inki gaba kibe wayta gabru deqsitta daro akke kee, hinnay kaadu, gaqamboytâ-rike geytaana'gidih, sahdak foocal qaybik yoo qiddan. Yi maray sin yab numma yakkaleenihiyyal dirab acayuk, rabi akah aguude waa mara qiddaanaah, rabi akah yaguude mara cabtaanah. Tonnal qaybik yoo qiddan› siinik iyya» iyye.
Away uxih YALLAY Mulki lehiyya iyyaamah: «Sahda raba kee mano isinni gabah gacissaana'gidih, carayat haytan sicri duyye niqibyoh an. Isin kimbir oflot akah qidan innal, too duyyet sinam tabbixen. Carayak siinik irgiq-irgiq heeh, baaxot siinik qideyyooh; inni mara sin gabak currih ayyaaqeyyo.
Ama moyyat malmalten sara siinik wonnah qidda heeh, yi mari wadiriik sin gubat akah raaqe waan innah, currih ken ayyaaqeyyo. Too waqdi YALLA kinniyom yok aaxigetton.
«Yi maray cakki gital yaniih, anu umam elle baaham faxe waahiyyak niya taggilen. Uma taamat yan mari, woo uma taamak eweqqa 'yeh meqe manoh xiinaanamak, adaf keenil takken.
Tahaysa able wayten wacyiy ‹Nubleh› intaanahiyya kee, akke waytu waytaamay ‹Akkele› axcuk dirab akak teceenihiyyah dirab gaba kaleh. Anu YALLA kinniyom yok elle taaxigeeni'gidih, inni mara sin gabak currih ayyaaqeyyo» iyya.

Israayil idoolak tu'baxa yakke mari Yallih yab yoo esseraana'gidih, yol yemeeteenih foocal yok daffeen.
Too waqdi YALLIH qangara yol obteeh; yok iyyeemih:
«Bani-adantow, ama marih kalbi, gabat bicsen duyyeh qibaadat yufkuneh yaniih; too duyyey dambi lem xalta isinni misinkacal heenih yaniinik, anu tu yoo esseri ken maha.
«Taway anu keenik axcem keenih waris. Intaamah: ‹YALLAY Mulki lehiyya siinik iyyaamah: Faxe Israayiliiti isi kalbit gabat bicsen duyyeh qibaadat yufkuneeh; too duyyey dambi lem xalta isi misinkacal hayyaay, wadir nabil fayuh yemeetek, tohul yok geyoonu waan raddi keenih waris. Too gabat bicsen duyyey yaqbudeeni manga takkeh gide, umaanek keenil baaheyyom keenih waris.
Toh akah abam, yol akah yaduuren innah keenik aba'gidi. Israayil mara yok teyxeerem, oson yaqbuden xeet kee cooxu.
«Tonna-leemik Israayil marak, ‹YALLAY Mulki lehiyya siinik iyyaamah: Ama qaybik tan xeet kee cooxuk bicsen duyyeh qibaada cabba haay yol uduura› keenik inxic.
«Israayil marak numuk teena takku, hinnay kaadu ken addat yan allî-baaxoh marak numuk teeni yoo cabba heeh, isi kalbit gabat bicsen duyyeh qibaadat yufkuneeh, too duyyey dambi lem xalta isi misinkacal hayyaay, wadir nabil fayuh yemeetek, yooy YALLAH yani, tohul kaal gacisu waam innih kaa aybulleeyyo.
Usuk abaamal saduh anim kaa aybulleeyyo. YALLA kinniyom yok elle taaxigeeni'gidih, ummat addak kaa ayyaaqeyyo. Ta umaane kaat akah tekkem, Yallak yemeete cokmi kinnim, kulli mari aaxigeleeh; kaat tekkem missila akkele.
«Nabuwwak tiyak teeni aylahitta 'yeh, akke waytaamat yaabe kaa tekkek, kaa aylahissem yoo kinnim ixiga. Tonnah yan nabi Israayil ummatih addak ayyaaqeyyo.
Woo nabi kee kaal fayuh yemeete mara inkih, inki digaalah digaaleyyo.
Toh akah abu waam, Israayil mari yok axxeere waa'gidiiy, dambik gexxaamah isinni nabsi nadaasa abe waana'gidi. Tahaysa oson yi mara akkeloonuuh; anu ken Dagelta akkeyyo. Tahat yabtam yoo YALLAY Mulki lehiyya» iyye.
YALLIH qangara yol obteeh; yok iyyeemih:
«Bani-adantow, ayyuntak teeni yol yaaminem cabba heeh dambi le taamat ase kaa tekkek, tonnal gaba keenil heeyyooh, maaqo akak geyak sugen arooca keenik bayseyyo. Qulul ruubeyyooh; saq kee ummat akah tambaxe'nnah abeyyo.
Too saaku Nuuc kee Daaniyel kee Ayyuub sugta way, ken maqaane ken cate waytek, a marah tu xiqak mananna. Tahat yabtam yoo YALLAY Mulki lehiyya» iyye.
«Hinnay kaadu, baaxoy alluwwah giddinaamak foyyah raqtahiyya gital num akah angayye waa'nnah, alluwway sinam qiddahiyya ruube yoo tekkek,
woo sidiica num sugaanamah, waara YALLAY Mulki lehiyya kinniyooh, inni migaaqal xiibita'mmay, isinni rooci akke waytek, isinni xaylo cataanam duudak manannon. Baaxo foyyah raqqa axcuk ten.
«Hinnay kaadu, too baaxol carbi ruubeh, saq kee ummat akah tambaxe innah, kullim duufut beya silac ruube yoo tekkek, too saaku
woo sidiica num sugaanamah, waara YALLAY Mulki lehiyya kinniyooh, inni migaaqal xiibita'mmay, isinni rooci akke waytek, isinni xaylo cataanam duudak manannon.
«Hinnay kaadu, abeh an bagcarrah sahdat tabta dalka woo baaxol ruube yoo tekkeeh, too dalka ummat kee saq selte kaa tekkek,
too saaku woo sidiica num sugaanamah, waara YALLAY Mulki lehiyya kinniyooh, inni migaaqal xiibita'mmay, lon maqaanet sinni rooci faxeemi'mmay, isinni xaylo cataanam duudak manannon» iyye.
YALLAY Mulki lehiyya iyyaamah, «Yarusalaam mara kee ken midir edde baysa'gidih, inni kaxxa digaala keenil ruubeyyo. Carbiiy qululuuy alluwwa kee dalka keenit ruubeyyo.
Too marak dago agabu kee labhay too digaalak raqqa 'tehiyya, sin fan amaateloonuh; nagay ken cubbussan waqdi, uma mara kinnoonum keenik abletton. Too waqdi Yarusalaam marat abe digaala celta digaala kinnim elle aaxigetton.
Abba heem akah abeh meqe sabab too saaku yok aaxigetton. Tahat yabtam yoo YALLAY Mulki lehiyya» iyye.

YALLIH qangara yol obteeh; yok iyyeemih:
«Bani-adantow, saaru kee caxa inkim tekke saaku mali. Saaroyti caxat missoysaanam bictam kinnii?
Saaruk gersim hinnak, duyye edde takran fallakka le caxxa akak bicsaanam maay duudan?
Kafta waqdi girah urse weenik, tohoysa xiqtam mali. Hay girat qidan waqdi, buxux akak yonkommeeh, gude akak raqte saaroyti xiqtam maay le?
Dumaak girat qide'kal, sahdah xiqtam luk masuginnaay; awayay girat qideenihiyya, xiqtam luk maraqta» yok iyye.
Tonna'mmay taway YALLAY Mulki lehiyya iyyaamah, «Too saaroytay garboh addak irgiqqa heenih girat qideeni elle carara'nnal, Yarusalaam ummatta too bis le digaalah, ken digaaleyyo.
Naharsi girak yisillimeenih immay, away gersi girat cararelon. Anu ken digaala saaku, YALLA kinniyom yok aaxigetton.
Yol luk sugen imaan cabeeniih; tonna-leemiik baaxo keenik abur abeyyo. Tahat yabtam yoo YALLAY Mulki lehiyya» iyye.

YALLIH qangara kaadu yol obteeh; yok iyyeemih:
«Bani-adantow, Yarusalaam abteh tan umam-yabuli teetil qaddos.
Teetik intaamah, ‹YALLAY Mulki lehiyya kok iyyeemih,
« ‹Elle toobokem, Kanqaan rasuuy; abba kok Amoorâ-numuuy; ina kok Ciita deqsita marih barra.
Tooboke saaku cundub koh yargiqe num magennito; koo kaqlisa num magennito. Qasbot xagar koh uskutta heeh, xagaral saro kok hayya haa num magennito.
Tahak tu koh abaah, koh xuwaawa num magennito. Tooboke saaku kok sakkiteenih; tonna-leemiik baaxot koo qidda heenih sugen.
« ‹Anu gita gexa waqdi, isi qabalat abrakuk yoh sugte. Xagar inkih ku qabalat kok bayeh sugeh immay, rabak koo cateh.
Yaysubuken caxah innah, meqe'nnal koo qarise. Dadalteeh tembeeh kaxxa qax-maqaane bahte. Kaqooni kot keenah innah gace. Qummi-xagor kok yoobokeh yen. Takkay immay qasunuk teneeh; xagaral saro luk manannito.
« ‹Sarra aki saaku wokkek gaca waqdi, dadalteeh baxuwwa tekkem kok uble. Qasunuk kok yan xagaral inni saroh exxa koh hayya heeh, koo kiciyyom koh warseh. Tokkel kol digibeyyoomuh qahdi koh culeeh; koo abiteeh yim tekke. Tahat yabtam yoo YALLAY Mulki lehiyya› iyye.
«Tohuk lakal xagaral luk sugte qabala kok leet kaqlissa heeh, xagar zeytit (saliidit) uskuttu koh hee.
Dilwa le kamesiy qax-meqe kot heeh; xagar meqe addaytih kabel kot hee. Qax-meqe musaan amol haysitta'gidih, koh ecee. Cariirik bicsen sartanat koo hee.
Qax-meqe bila koh heeh; gabat lakqo koh heeh, fillat dahab koh hee.
Sanat hayta dumam kee aytit hayta duyye kee amot hayta duyye koh baahe.
Mango bilay dahab kee lakqok bicseenihiyya luk ten. Talbi-qaala kee cariirik bicsen sartanay mango dilwa lehiyya luk ten. Adda meqe darok aben gaqambooy, malab kee caxâ xaylok bicsen *zeyti ku maaqoh sugte. Qaxah wir axcuk teneeh; tohih sabbatah malikáh innah gacte.
Kaxxam qaxa koo eymeeqeeh; tonna-leemiik litoh tan kaxxa qax-maqaaneh mango baaxol koo yoobben. Tahat yabtam yoo YALLAY Mulki lehiyya» iyye.
«Takkay immay a litoh tan qaxa kee migaq-gexxo isik ubulla hayte waqdi, kol amaatinnaan numih mareyta takkem bahte.
Isi sartanak tu takkem beyya hayteh, isi aroocay qibaada elle abtahiyyat bilqah hayte. Tokkel xiiqareh-xiinah innah, kulli num lih dalwa abte. Tannah tanim takkem faxxiimak mananna.
Anu koh ecee lakqo kee dahab beyya hayteeh, lab-numih-ceeloy yaqbudeenihiyya akak bicsissa hayteeh woo ceeloh mareyta tekke.
Woo anu koh ecee dilwa le sartan bahha hayteeh, woo lab numih ceeloh bagul hayte. Anu koh ecee caxâ xaylok bicsen *zeyti (saliid) woo ceeloh sadgatah teceeh; anu koh ecee qaydarus wokkel sadgatah rubte.
Adda meqe darooy zeyti kee malabay anu koh eceehiyya xeet kee cooxuk bicsen duyyeh sadgata axcuk tecee. Tah intam YALLAY Mulki lehiyya.
«Yoh xalte xaylok say-urru kee lab-urru xeet kee cooxuk bicsen duyyeh sadgatah tecee. Yol luk sugte imaan cabtem koo maxiqinnaay;
yi xaylo beyya hayteh, xeet kee cooxuk bicsen duyyey taqbudeenihiyyah sadgatah tusguude.
A dalway edde tanihiyya, duma qunxuk ten saaku elle sugte'nna kassite koo kalteh. Qunxuk ten saakuy isi qabalat abrakuk sugtehiyya elle sugte'nna kase cinteh» iyye.
«Yoo YALLAY Mulki le kok axceemih, ‹Woyyow! Kot takku waytaamow! Ta axxul le umaanet assek wadir,
kulli gitih xaqul too duyye elle taqbude arooca hayya hayteeh;
luk sugteh tan qaxa nadaasat isik bayisse. Amaatinnaan num lih dalwitak, qaxa isik bayisseh.
Woo dalweenitih yan Masri maray cuggaaneh kok yanihiyya lih dalwa abak sugte. Dalwa abak akah sugtem, anu anqibe'gidi.
«Tonna leemiik koo digaaluuy, ku baaxoy barkat lehiyya koo waysiisuh ugteh en. Koo niqba *Filistiin maray atu abtah tan umâ-yabuli xiqe waahiyyah gabal koo hee.
Assuuriyah mara lih kaadu dalwa abte. Ken mareytá tekke'mmay, koo cayisoonu yeffereenih.
Baabelon maray badaaqat abahiyyah mareytáh sugte. Sugteh immay, too mari kaadu koo macayisinna.›
«Yoo YALLAY Mulki le kok axceemih: ‹Kaxxam walfitak, wacarriye wayta xiiqareh-xiina akah abta'nnah, wacarriyih taniimit asse.
Giti elle aninnaanih xaqul, xeet kee cooxuk bicsen duyye elle yaqbuden arooca hayteeh; tokkel dalwa abte. Takkay immay abta dalwal, timixxige xiiqareh-xiina akah abta'nnah, lakqo elle mabennito.
Isi baqala cabba hayteh marin mara lih dalwa abta barrah caalatat gacte.
Duma xiiqareh-xiinah mareytit lakqo acayuk ten. Koh tu gactek isih keenih tecee. Kulli kaalibik sahda kol temeeteeh; mareytit kok takke'gidih, guqul keenih acayuk sugte.
Tonna-leemiik atu xiiqareh-xiina elle tani'nnal tan barra hinnito; rikeek tan xiiqareh-xiina kinnito. Koo faxxam matanaay, atu isih ken lakat tarde. Koh yeceen lakqo matanaay, atu sinaamah tecee. Rikeek tan kacba kinnito.›
«Tonna'mmay Yarusalaam kacbay, YALLI kok iyyam oobbey.
«YALLAY Mulki lehiyya kok iyyaamah: Sara isik kalla hayteh, isi mareytit kee woo Yalli niqba xeet kee cooxuk bicsen duyyey taqbudehiyyah isi xagar teceeh; too xeet kee cooxuk bicsen duyyeh sadgatah isi xaylo qidde.
Tonna-leemiik duma mareytiitih kok suge marak niqibtom kee kicintom inkih, bahha heeh foocal kok xayyoyseyyo. Too mari maraasiyya koo heele. Too waqdi oson koo elle yablen ikkel, qasunuk koo cabeyyo.
Abtah tan dalwa kee sahday qiddahiyya kok weeyyo. Abah an bagcarrah rabi digaalah koo digaaleyyo.
Ken gabat koo heeyyooh, xeet kee cooxuk bicsen duyye elle aqbuduk sugte arooca kee, mareytáh koo elle luk sugen aroocay fayya le ikkel tanihiyya aggiggilelon. Xagarat lito sartan kee bila kok kalla heenih, qasunuk koo cabelon.
«Xeetit koo qidaah, seefit xagar kok kuramkuru waa mara kot ugselon.
Buxa kok carriselon; kot takku wayta digaalak agbi asseleeleqele. Tonnal abtah tan dalwa koo cabsiiseyyo. Mareytiitih dalwah mekeltah tan lakqo tonnal koo waysiiseyyo.
Tohuk lakal abah an bagcarrat xabbacooweyyooh; aysinu cabeyyooh; sahha axceyyo.
Qunxuk ten saaku koo elle abbaxuk suge inna hawwenteh. Abteh tan uma taamak gexxaamah, naqbi yot hee. Tonna-leemiik abba hayte umaaneh akah diggalsinta innah kok abe. Abba hayte uma-taama koo maxiqinnay, wadir dalwa edde osisse. Tahat yabtam yoo YALLAY Mulki lehiyya» iyye.
Yalli iyyeemih, «Yarusalaamey, sahda missilah koo haysitte. Kok iyyaanamah, ‹Baxá lem inah caala› kok iyyan.
Nummah, atu isi inah baxá tekke. Ku ina isi xaylo kee baqala niqibuk ten. Ku maqanxiixiy kaadu isi baqolti kee xaylo niqbahiyyah bis lito. Ku ina Ciitâ barrak teneeh; ku abba Amoorâ numuk ten.
Barah kok naba ku maqanxáy Samaariya deqsittahiyya kee tet xaylo dabaaqah-elle-tanim, atu elle tani'kkek kilbat le kabut raaqa araca. Kok qunxa maqanxá kee dariifal tan gaandoodiy gabbi-qaxat kok raqtahiyya, migaaqah Sodom deqsitta.
Atu kaadu ken raat katatteeh; oson abak sugen uma taamat asse. Atu uma taama qimbissem qusba saaku'mmay, keeniy dumaak abak sugehiyyak lafissa hayte.
«Waara YALLAY Mulki lehiyya kinniyooh; inni migaaqal xiibita'mmay, ku maqanxá Sodom kee tet dariifal tan gaandoodi, koo kee kok dariifal tan gaandoodi abtem maabinnon.
Tet kee tet xaylo ken dudda maaqo geyyaay amaanah gacca iyyen waqdi, kaxxa kaxxiina xagarat keenik gacte. Takkay immay masaakiina kee tu sinni marah cato abak masuginnon.
Kaxxiina luk yeneeniih anu niqbiyom abak yenen. Tohih sabbatah, atu akah tuble'nnah, bayissa ken hee.
«Samaariyah tu gactek, dambik atu bahteemik garab maabinna. Teetik fula kaxxa dambit assem koo. Koo kee ken abto tittal wagga haan waqdi, oson ku garil tu abe weenih gide.
Tonna-leemiik isih abte qaybih isih lakmisetto. Ku dambi kaxxa dambi kinnuk, ku maqanxix abem kee ku qaybi tittal wagga haan waqdi, ku dambih garil ken dambi foyya. Ku maqanxix ku garil tu'qellat sinni marak loowimem abaluk, abte umaanet wacarriyaay; isih abte qaybih lakmis» iyye.
Yalli iyyeemih, «Sodom kee tet dariifal tan gaandoodiiy Samaariya kee tet dariifal tan gaandoodit barkat hayu waa ayro, Yarusalaamey, kot kaadu barkat heeyyo.
Abteemit wacarriyetto; Sodom kee Samaariya maray ku innah dambih ane waak sugehiyyal rooci aduurele.
Nammeyhaak gaddaleela akkeloonuuh; koo kee kok dariifal tan gaandoodit kaadu barkat heeyyo.
Kaxxiinitak ten saaku, Sodomul anqaasak sugte.
Abte umaane kok qaddowtaamak dumal, keenil asaaluk sugte. A saaku atu kaadu miduh elle yasuulen sahdaytó tekke. Edom kee Filistiin mari elle yasuulem koo. Ku deraafil yan mari koo bursuta.
Abteh tan umâ-yabulik gexxaamah, celta digaalah diggalsimtam kol tan. Tahat yabtam yoo YALLA» iyye.
«Yoo YALLAY Mulki le axceemih, ‹Abeyyo intem duuduse cinteeh; titta elle geynem yol makteemih sabbatah, koo celta digaalah koo digaaleyyo.
Yoh tu gactek, qunxuk ten saaku rihimih koh cule qahdi kol mamaka.
Kaxxa maqanxix kee qunxa maqanxix xayloh innal kol gacisu waa saaku, duma abtem kassa haak wacarriyetto. Duma haysinne bical exceh suge weemiiy, away kok axcem, ken ku xaylo abeyyom koh warsa.
Ko'lih haysite qahdi wadir aqusbuuseyyo. Too saaku abba hayte umaane koh cabeyyo. Koh tu gactek, abba hayte umaane isik aaxaguk tut mayabta. Too saaku YALLA kinniyom yok aaxigetto. Ahat yabtam yoo YALLAY Mulki lehiyya» iyye.

YALLIH qangara yol obteeh; yok iyyeemih,
«Bani-adantow, Israayil marah anu taway kok axcem ceelallol keenih waris.
Keenik intaamah, ‹YALLAY Mulki lehiyya siinik iyyaamah: Dumah yan saaku kaxxa qawiy nabam qaxa-meqe xagor leeh kaxxa galwa lehiyya tene, iyyen. Ayrok teena too qawi Lubnaan fanah haaddeeh; tokkel *sarid-caxah amol nookteeh sariidik ludda tiggile, iyyen. Sarrak woo qawi woo caxah ludda bahha hayteeh mango badaaqat elle aban baaxo fanah beyteeh; tellemmo aba mari mangom elle yan magaalal hayte.
Sarrak Israayil baaxok dariyyu beyya hayteeh; mango lee elle taniih caxa nagay elle taabuke aracal daabisse.
Taaxige dariyyi qinab caxa yekkeeh; kaxxam fayya maxcinnay, elle yani'kkel baxacah gexeeh, ambuk maacise. Ludwa akak, gubaak taaxige qawi elle tani'kke fan fayya 'te; ramiida akak baaxot addah gexxe. Mango ludwa kee ayyuufa bahte.
« ‹Tohuk kalah kaadu, kaxxa galwa kee mango xagor le qawiy masu nabahiyya temeete. Taaxige qinab caxay toobokehiyyah ramiida qusbih yemeete qawi fanah rubte. Ayyuufa kaadu woo qawi fan rubte. Toh akah abtem, a qawiy temeetehiyya mango leey duma elle tooboke aracal deedaltahiyya isih aceelem tekkele.
Takkay immay dumaak elle toobokem, lee le aracay ayyuufi nagay teetih elle yaabukeeh, meqe xaylo xaltu elle dudda aracak tene, iyyen› keenik inxic» yok iyye.
«Keenik intaamah, ‹YALLAY Mulki lehiyya siinik iyyaamah: A qinab rabe waah, dadalam maay duudaa? Naharal suge qawi ragidiik kaa masiiba'nnaa? Tooboke caxak xaylo maluuqusa'nnaa? Ludwa akak mayaggiggilaay ayyuufa akak makafsa'nnaa? A caxa ragidik siiba'gidih mango qandeh faxxintam maliiy, mango marah faxxintam mali.
Ubkak toobokeh immay mango saaku kafe'kal maay sugelee? Ayrô-mawqak yamaate caacay tet yaagure way, malaqaymumta'nnaa? Woo elle tani ikkel makafta'nnaa?› siinik iyya» iyye.
YALLIH qangara yol obteeh; yok iyyeemih:
«Ama yabti-cina-leela a ceelalloy baahehiyyak maqna yaaxigeenim keh ken esserey. Baabelon malik Yarusalaam fanah amma 'yeh, malik kee kay maray kay gubal abbootan luk sugehiyya Baabelon fan beem keenih waris.
Malikih ramad le num bahha heeh, kaa make waamah kaa xiibissa heeh xagana kaa'lih heeh, malik aracat kaa cabe. Mango makaaban gabat bee.
Toh akah abem, woo baaxoh mari wadiriik akah uguugute waah, kaa'lih haysiten bica kaal akah make waana'gidik ten.
Takkay immay Yuudâ-malik qeebi kaat abuh ugteeh, Masri malikih farmo ruube. ‹Mango qaskar kee faaris yoh rub› 'yaanam kaah ruube. Tonna'mmay yakkaleh ikkal elle yakkale'nnal, annah tanim aba num yasillimu maay duudaa? Yalla-kee-xagana make num maay yasillimee?» iyye.
«Waara YALLAY Mulki lehiyya kinniyooh, inni migaaqal xiibita'mmay, a malik Baabeloonul rabele. Macaay inteenik, malik kaa abtem, Baabelon malikiiy; kaa'luk abe xiiba kee xagana kaal makeemih sabbatah rabele.
Baabelon mari magaalat maroh xissen gasoosak amo kora'gidih mango mara qidaana'gidih, burtak eded bicseloonuuh megdebih edde gacan boodooda bicselon. Too waqdi Masrik agiirah tan qaskar tamaateemih, qeebil kaah tu maxiqta.
Abe xiiba kee Yalla-kee-xaganay heehiyya makeemih sabbatah, rike asillimi kaa mahaanay kaa qidelon» iyye.
YALLAY Mulki lehiyya kaadu iyyeemih, «Waara Dagelta kinniyooh inni migaaqal xiibita'mmay, yi migaaqal abeh yan Yalla-kee-xagana makeemih sabbatah, kaa digaaleyyo.
Sahdah admoh qidan oflo kaah qideyyooh, too oflot kaa abbixeyyo. Baabelon fan kaa beeyyooh, tokkel kaa digaaleyyo. Toh kaal akah baahu waam, imaan yol heeh masuginna.
A carbit kaak mango qaskaray agiirah tanihiyya edde rabele. Rabak raqtem kulli kabul fixixih gexele. Tahat yabtam yoo YALLA kinnim too saaku aaxigelon» iyye.
YALLAY Mulki lehiyya iyyaamah, «Anu innih woo xexxaarin sariidik amok ruqa irgiqqa heeh beeyyooh; amo xer qalel daabiseyyo.
Israayil rasul tan amo xer qalel daabiseyyo. Tokkel dadleleeh, ludwa baaheleeh xaylo xalele. Kaxxam qaxa baahele. Mango kimbir amol teetik silaalitele.
Baaxol yan coox inkih YALLA kinniyom yok aaxigele. Xer caxa targiqeeh; ux caxa tayxeerem yoo. Anxaxinuk sugte caxa kafsaah; kafinuk sugte caxa anxaxxoosem yoo. Tahat yabtam yoo YALLA. Abeyyo excem aba Dagelta kinniyo» iyye.

YALLIH qangara yol obteeh; yok iyyeemih:
«A Israayil rasul kulli way edde yaabaanaah missilah haysiteenih yaniinim maca maxcooy?
‹Qeero le qinabih xaylo tokmem xaleena'mmay;
qeero akak tammossem xaylo›
iyyaanak, tah macaay akah iyyaanam?
«Waara YALLAY Mulki lehiyya kinniyooh; inni migaaqal xiibita'mmay, tahaysa ta maxcot qagitah ken matablan.
Kulli numih rooci edde yanim yi gaba. Xaleena kee xaylo rooci edde yanim, yi gabah adda. Dambit ase num isih raba» iyye.
Yalli kaadu qagseh iyyeemih, «Maqaane le numuy amaanat leeh gitah tanim abahiyya yen kaa tekkek,
Israayil mari yaqbude xeet kee cooxuk bicsen duyye mayaqbuda. Woo duyye elle yaqbudeeni'gidih heen aroocal, sadgatah yusguuden saqih cado mayakma. Marin agabut fido mafaxa; wasaktut tan barrat fido mafaxa.
Sahda maduquurusa. Marin cakki mabeya. Lakqo abuuduh sinaamah yecee waqdi damaanatah luk raaqa duyye, abuuduh been duyye kaah gacsan waqdi, beeh suge duyye gacsa. Satqita mara yaskameeh, qarrade mara sarsah.
Abuuduh kaak been lakqo kaah gacsan waqdi ossotina edde mafaxa. Baatilit maasa. Yoome mara qadaalatal mekla.
Yi amri duudusaah, yi xintol tanim aba. Cakki bagul tanim tannah yan numuuy; waarele. Tahat yabtam yoo YALLAY Mulki lehiyya» iyye.
«Takkay immay ta num qamallih yan baxa yelleeh, too baxi sinam buubeeh, sinam qideeh,
isi abba abe weem abeeh, xeet kee coox elle yaqbuden aracal sadgatah qidan duyyeh cado yokmeeh, marin agabut fido faxeeh,
masaakiina yudlumeeh, sahda buubeeh, abuuduh tu kaak bee num damaanatah kaal cabem gacse weeh, gabat bicsen duyyey Yalla 'yeenih yaqbudeenihiyyah qibaadah heen arooca gexeeh, duyye yuqbudeeh,
abuuduh yecee lakqo gacsan waqdi ossotina edde faxek, ta num maay waarelee? Mawaara. Ta axxul le uma taamat aseemih sabbatah rabele. Too rabi usuk isih isil baahe raba deqsita.
«A num kaadu isi uddurul lab-baxa xale kaa tekkeeh, kay abba abah yan uma-taama abalih kay abto kataate weeh,
Israayil mari yaqbude duyyey gabat bicseenihiyya aqbude weeh, woo duyyeh qibaadah heen aroocal yasguuden saqih cado akme weeh, marin agabut fido faxe weeh,
faxe num adlume weeh, faxe numih duyye buube weeh, abuuduh tu kaak le mari damaanatah kaal cabe duyye woo abuuduh been duyye kaah gacsan waqdi gacseeh, satqita mara yoskomeeh, qarrada mara sarseeh,
baatilit ase weeh, abuuduh kaak been lakqo gacsan way ossotina elle faxe weeh, yi xintol tanim abeeh, yi amri duudusek, kay abba abe dambih usuk marabaay waarele.
Kay abbah tu gactek, sahda duquurusakaay sahda buubak suge. Baatil abak sugeeh, tonna-leemiik isih baahe dambih isih rabele.
«Hay, baxi abba baahe umaaneh akah diggalsime waam macaay intan siini? Kay baxi gitah tanim abakaay, anu ‹Ab› kaak excem abak, yi xintol tanim duudusak suge. Tonna leemiik usuk waarele ikkal, abba baahe dambih maraba.
Rabi akah yaguudem, dambit asa mara. Abba baxi baaheemih madiggalsimaay, baxi abba baaheemih madiggalsima. Meqem abite num meqem geyaah, umam abe numuh umam sugta.
«Uma num dambi abitto cabba heeh, anu aba axcem abeeh, yi xinto inxicca 'tam kataatak, amaanat leeh gitah tanim abek, tonnal marabaay waarele.
Dumah abeh suge dambi kaah cabeyyo. Gitak tanim abeemih sabbatah waarele.
Uma num rabaamah, anu maa rufto geyam siinit celta? Yoo ruffu haytam, dambik toobitaah waara num ableemi. Tah intam yoo YALLAY Mulki lehiyya» iyye.
«Meqe num abak suge maqaane cabbaay, uma mari abak suge umaane kee taamat cule kaa tekkek, tonnal waaru waam maay takkalen? Waar hinna'mmay, woo duma abe maqaane kaak baata. Luk suge imaan cabak, yok yexxeereeh dambit aseemih sabbatah, rabele.
«Wonnal, ‹Yalli qadaalat leh mayan› intan. Israayil maraw, ankacca yoo haay, anu abam gitah ane waytam takkaleenih immay, gitak ane sinnim sin taama.
Meqe num abak suge maqaane cabba heeh uma taamat gaca saaku rabe kaa tekkek, akah rabem isih abe uma taamak tan teeti.
Uma num edde suge umaane cabba heeh, amaanat leeh gitah tanim abak, meqe taama fan yuduure kaa tekkek, isi rooci catah.
Abak sugem umaamaay dambi kinnim yismiteh, edde suge uma taamat raaqe kaa tekkek, marabay waarele.
Hay Israayil ummatey, isin, ‹Yalli qadaalat leh mayan› intan. Israayil maraw, ankacca yoo haay, anu abam gitah ane waytam takkaleenih immay, gitak ane sinnim sin taama.
«Away yoo YALLAY Mulki lehiyya siinik axceemih: kulli numuluuy abba hee umaanek abba heeh gidel kaal ackumeyyo. Tonna'mmay edde tanin dambik uduura. Abtan dambit isinni mabaysina.
Edde tanin uma taamak uduuraay qusba niya kee afqado haysita. Maabinay yi gabat isinni maqidina.
Anu nummaak siinik axceeh, anu sahdâ raba kicna Dagelta hinniyo. Toobitaay dambik endebba» iyye.

Yalli, Israayilik namma malikih nadaamah yan weeqa yok ‹Aba› iyye.
Ku ina gibdi moltak tene.
Isi baxa elle qarissem,
qeebi le lubookah adda.
Baxak teenay qarissehii
admoh elle gexu waa'nna
isi gabal kaa barisse.
Too lubak sahda qidak yen.
Sahda kaak too xaagu toobbeeh
xagen boodot kaa yibbixen.
Sanat birta kaak hayya heen;
Masri fan kaa hirriigisen.
Kay ina kay qambaaliyyak
niya kalla haytam fanah
mango uddur raksitak sugte.
Qunxa xaylok aki baxa
bahha hayteeh kaa qarisse.
Kaxxa lubak kaa abteh ten.
Yembeeh kaxxa lubak yekke.
Lubooka lih gexam baahe;
sahda qideh yakmem baahe.
Megdebwa inkih yiggiggile;
magaalooli abur abeh yen.
Kaak gardo yaabbeh yen mari
elle yani'kkel cunxite.
Ummatta kay admoh gexxuh
yakkeenimik titta geyte.
Kulli kabuk gaabooweenih,
kaa edde yabbixeeni'gidih,
kaxxa sabak kaah qiden.
Dagen boodot kaa yibbixen.
Sanat birta kaak hayya heen;
birti qarit kaa hayya heen;
Baabelon malik fan kaa been.
Israayil fan 'kah gexe waah,
kay gardo antaabbe wayta'gid,
casbik addat kaa yoxeenih.
Buyyik xaqul tan qinabay
xaylo xaltah bis luk tenem,
ku inak teneh, teetik tene.
Mango lee geyteemih taagah,
ayyuufak mangom luk teneeh
xaylok kaadu mangom xalte.
Ludwa akak kaxxam digga le;
malik caxxa akak yirgiqen.
A caxa kaxxam tenbeh ten,
qamburre fan guftam faxxe.
Mango luud kee xexxar teetik
kulli numih inti tuble.
Yallak naqabuk gexxaamah,
bagcarritak suge mari
buxuxuk sibba tet heeniih;
wonnah baaxot tet qideeni.
Bacarih yan rasih kabuk
amaatuk sugeh yan caacay
xaylo teetik kafissa hee.
Tet ludway maqar luk tene
bututtukku teetik inte;
kafteeh girâ-boco tekke.
Away kaadu Yallih gabak
bacarih tan baaxoh addal,
lee sinnih yan bakarroytal
tet daabiseeniih toobokeh.
Caxak ludwak tewqe gira
xaylo teetik selli hayte.
Malik caxxa akak aben luud
away mayan; maraaqinnon;
'yaanam axcuk yen. Nabi Yacedkel tama weeqay nadaamah yanihiyya yuktubeeh; kay mari mango waqdi abak yenen.

Seewah nee edde been malcinhaytô sanatak konoyhaytoh alsak tabanhaytoh ayrot, Israayil-idoola Yallih fayxi yoo esseraana'gidih, amma 'yeenih foocal yok daffeen.
Too waqdi YALLIH qangara yol obteeh; yok iyyeemih:
«Bani-adantow, yoo YALLAY Mulki lehiyya axcem keenih waris» yok iyye. Keenik intaamah, «Isin akah temeeteenim, yi fayxi essertaana'gidi inna? Anu waara Dagelta kinniyooh, fayu yok essertaanam siinik mafaxa. Tah intam yoo YALLAY Mulki lehiyya» iyye.
Yalli yok iyyeemih, «Bani-adantow, a maral cokmi ab. Cokmih tuk teena keenik inxic. Ken kaxxa abbobti abak sugte uma taama ken kassis.
Keenik intaamah: YALLAY Mulki lehiyya siinik iyyaamah, Anu Israayil mara doore saaku, qahdi keenih cule. Masri rasul inni ken uybulle. Keenik exceemih: ‹Yaqkuubuk rade maraw, anu YALLAY sin Dagelta kinniyo› keenik exce.
Tohuk lakal, ‹Masrik eyyeqqa sin heeh, woo elle sugten baaxok tayse baaxoy niqmatak tanihiyyay ikoytah siinih acayu waahiyya fan sin beeyyo'mmay,
ama xeet kee cooxuk bicsen duyyey taqbudeenihiyya wonnah baaxot qida› keenik exceeh; ‹Sin Dagelta yook, Masri mari yalla axcuk yaqbude duyye maqbudinaay nadaasa isinni maabina› keenik exce.
Takkay immay yi yaabat carra mahannoonuuy; anu excem mankacisinnon. Qiday caba keenik exce gabat bicsen duyyey yaqbudeenihiyya macabinnon. Woo Masri marak kaxxih gabat bicsen duyye aqbuduk raaqeeniih, caba keenik exceemih macabinnon. Tonna-leemiik Masri elle yanin saakuuk yi naqbi le'nna ken aybulleem faxxa hee.
Takkay immay addal akak sugen marih foocal, ‹Masrik amaanah sin ayyaaqeyyo› 'yaanamal xagana keenih culeh suge. Tonna-leemiik, inni migaaqih taagah inni naqabu keenil oobisaamak wadir eedeh.
«Masrik ken eyyeeqeeh, bacarih tan baaxo fan ken baahe.
Duuduse num waar akak geya'gidih, amri keenil oobiseeh, xintoh haysitoonu waan madqa keenih ruube.
Ken dambik taahir abtam yoo ken Dagelta kinnim yaaxigeeni'gidiiy, tohih asta keenih takke'gidih, ‹Sabti ayro mataamitina› keenik exce.
Keenih tu gactek, bacarih tan baaxol sugen saaku kinni-way, anu aba keenik axcem cinak sugen. Yi amri kee yi xintoy duuduse marah waar teceehiyya cinak sugen. Sabti ayro xaguraanam inkinnah cineenih sugen. Tonna-leemiik too saaku yi naqbi le'nna ken aybulleem faxxa heeh, too bacarih tan baaxol elle ken baysam faxeh suge.
Takkay immay woo ken beyah yoo yuble marih foocal, Yalli ken bayseh 'yaanam innit cabam mafaxinniyo. Tonna-leemiik, inni migaaqih taagah inni naqabu keenil oobisaamak wadir eedeh.
Tohu immay too bacarih tan baaxol sugen saaku, can kee malab darah elle gexa baaxoy taysehiyyay ikoytah keenih eceeh sugehiyya keenil kalitaamal xiibite.
Toh akah abem, xeet kee cooxuk bicsen duyye aqbuduk, anu keenil oobise amri cineeniih, keenih oobise xinto kataatoonu cineeniih, sabti ayroh massakaxxa cineenimih keenik abe.
Inkitanuuk ken baysam duudak ene'mmay, bacarih tan baaxol ken baysam mafaxinniyo. Keenih xuwaaweh.
«Ken xayloy bacaril tenek exceemih, ‹Ama sin abbobti kataatak sugte gabak bicsen ceelo makataatina; ken xinto kaadu makataatina. Xeet kee cooxuk bicsen duyyeh ceelot, isinni nadaasa maabina.
Anu YALLAY sin Dagelta kinniyooh; yi amri duudusaay, yi xintol tanim aba.
Anu YALLAY sin Dagelta kinni taaxigeeni'gidiiy tohih asta siinih takke'gidih, sabti ayro taamitaanamak xaggursuma. Too ayro yi qibaadak kalihim maabina› exce.
«Takkay immay ken xaylo kaadu yi yab cinaanam bahte. Yi amri kee yi xintoy duuduse numuh waar teceehiyya cineenih. Sabti ayro nadaasa aben. Too saaku kaadu woo bacarih tan baaxol inni naqabu keenil oobiseh ken baysam faxe.
Takkay immay, Israayil mara Masrik ayyaaqih yoo yuble mango baaxoh marih garil, inni migaq darraqoysam mafaxiyyooy; tohih sabbatah, ken baysaamak raaqeh.
Tohuk kalah bacaril elle anih, ummat addat fixixih ken ruubaamal, aaxige waan marih fanat ken fixixisaamal xiibiteh suge.
Toh akah abem, yi madqa cinak sugeeniih, yi amri maaqilak sugen. Sabti ayroy mataamitina keenik exce, taamitak sugen. Ken abbobti aqbuduk sugte xeet kee cooxuk bicsen duyyeh qibaadat gacen.
Too waqdi waar akak gee waan amri kee xintoh xiina mara ken abe.
Isinni xaylok naharsi-xaylo, umâ-yabulih xeet kee cooxuk bicsen duyyeh qibaadah arac sadgatah baahah ken abalih, yanoonay ken axcuk suge. Toh keenik akah abak sugem, abeenimik xagar keenik wacarriya'gidiiy ken Dagelta dibuk yoo kinnim yaaxigeeni'gidi.
«Hay, bani-adantow, yoo YALLAY Mulki lehiyya kok axcem keenih waris. Ken kaxxa abbobti tohuk kalah imaan sinnat yoo elle xaafen tiya tan.
Duma ken abbobtih cule xagana duudusa'gidih, woo ikoytah keenih aceeyyo exce baaxo fan ken bee. Takkay immay too baaxol qale able kee ayyuufa le caxa yablen waqdi, tokkel sadgat abaanam baahen. Qaydarus qeeriseeniih, qinabak bicsen kamri kaadu woo aroocal sadgatah baahen. Tonnah abak bagcarra yot culsen.
Anu too waqdi, ‹A fayya le aroocay gexxaanahiyya macah gexxan arooca?› keenik exce. Too arooca tohuk wadir fayya le arooca deqsitak raqte» iyye.
Tonna leemiik Israayil marak intaamah: «YALLAY Mulki lehiyya siinik iyyaamah, ‹Isin kaadu sin abbobti abak sugte uma-taama macah abtaanaah; isinni nabsi nadaasat macah culsaanah? Oson aqbuduk sugen xeet kee cooxuk bicsen duyyeh lakat macah tarden?
A saaku kinni way too duma sin abbobti akah abak sugga 'te innah, too bis le sadgat abtaanaah, keenik kaxxih isinni xaylo sadgatah girat carrissan. Tonnal isinni nabsi nadaasa abtan. Tannah tanim abba hayteenik sarra, wadir yi fayuh esseroh yol tamaaten. Waara YALLAY Mulki lehiyya kinniyooh inni migaaqal xiibita'mmay, tahak wadir tu yoo esseri sin maha.
« ‹Isin aki rasih maray xeet kee coox yaqbudehiyyah innah gactaanam faxxan. Toh inkinnah matakka.
Waara YALLAY Mulki lehiyya kinniyooh inni migaaqal xiibita'mmay, abeh an bagcarrah gaba digga siinil heeyyom sin aysixxige. Yi milkih gacetton.
Ama fixixih elle tanin baaxok sin bahha heeh inki aracah sin gacisu waa saaku, yi gabay qande le kee, abeh an bagcarra sin aybulleeyyo.
Gersi ummatta aalle wayta bacari fan sin baahu waa saaku, namma inti siinik abalih siinil ackumeyyo.
Masrik xaqul yan Siinah bacaril sin kaxxa abbobtil akah uckume innah, siinil ackumeyyo› 'yaanam iyye YALLAY Mulki lehiyya.
‹Gaba nagay digga siinil heeyyooh; yo'lih hayten bica akah duudussan innah siinik abeyyo.
Yi yab cinaah anu axcem abe waa mara sin fanak ayyaaqeyyo. Away elle yanin baaxok ken ayyaaqeyyo'mmay, ahaysa Israayil rasu aduuri ken maha. Too saaku YALLA kinniyom yok aaxigetton› 'yaanam iyye.»
YALLAY Mulki lehiyya kaadu iyyeemih, «Taway Israayil maraw, xeet kee cooxuk bicsen duyye taqbudeenim ableh ani'mmay, tamahat geytaanam ablettoonuk abbaasita. Tamahah, gexak teneeniik, yi amri duudusettoonuuh, xeet kee cooxuk bicsen duyyeh abtan sadgootak aadetton. Yi migaaqay taahirik yanihiyya nadaasa mabtan.
Yi qaley taahirik tanih amol, Israayil maraw, yoo aqbudetton. Fayya le Israayil qaleh amol, Israayil mari inkih yoo aqbudelon. Too saaku sin assakooteyyooh, sadgat kee muxxo le mattaco kee taahirik tan acway gabat bahtoonu waytaanahiyya siinik oggoleyyo.
Isin fixixih elle sugten baaxok sin eyyeqqaay titta fanah sin gacissa heek sarra, isin teceen sadgatay yoo ruffa heehiyya akah oggole'nnah, sin oggoleyyo. Sin addal abu waamat, gersi baaxol yan mari taahirik anim yok aaxigele.
Israayil rasuy sin kaxxa abbobtih eceeyyo exceh sugehiyya fanah sin gacisu waa saaku, YALLA kinniyom yok aaxigetton.
Abba hayten umâ-yabuli, too saaku siinih ambulleele. Isinni nadaasa elle abten inni, too saaku siinih ambulleele. Abba hayten uma taama kassittoonu waytan waqdi, isinni nabsi inqibba heetton.
Inni migaaqih dacayrih abah an abtol, YALLA kinniyom yok aaxigetton. Macaay inteenik, sin uma taama kee abto elle tani'nnal sin digaale weem, yok too saaku aaxigetton. Tahat yabtam yoo YALLAY Mulki lehiyya» iyye.
YALLIH qangara yol obteeh; yok iyyeemih:
«Bani-adantow, gabbi-qaxa wagga heey; gabbi-qaxat takku waytaamat yab. Gabbi-qaxat raqta garbot takku waytam waris.
Gabbi-qaxat raqta garbok, yoo YALLAY Mulki lehiyya inxicca axcem waris. Intaamah, ‹Gira ruubam faxa. Too gira ku addal enna 'ya coox, kafin coox yakkuu, uyni coox yakku, carrisele'mmay, num tet mabargusa. Gabbi-qaxaak xabba haanam baaxo carrisak kilbat le kabu fan amaatele. Too girah huuri num macaba.
A gira akah baruge waytam, yooy YALLAH yani ruube gira kinnim, sinam inkih aaxigele› inxic» yok iyye.
Takkay immay, anu too waqdi, «YALLAW, Mulki le Dageltaw, a mari, ‹Sugay, a num kulli way addah af le yaabat ne'lih akah yaabam macaay?› yok iyyaanak, ta farmo bey yok maxcin» kaak exce.

YALLIH qangara yol obteeh; yok iyyeemih:
«Bani-adantow, Yarusalaam ummat qibaada elle abta aroocat takku waytaamat yab. Yoo YALLAY Mulki lehiyya axcem keenih waris; Israayil rasuh garci kal.
Intaamah: YALLI, ‹Anu naqboytah kok aniih, seef sibak siibeh kol aniih; gitat yan mara kee umeynit tittak baxse'kal filla keenik kaleyyo.
Seef sibak eyyeqqa heeh, gabbi-qaxak xabba heeh kilbat le kabuh amma 'yaanam fan, uma num kee meqe num tittak meexe'kal bayseyyo.
Yoo YALLI siibeh an seef ahaysa sibah gacse waam, kulli num yok aaxigele› iyya.
«Tonna'mmay, Bani-adantow, sinam koo elle table'kkel, xiiroonuk rade numih innah gac. Kaxxam tu edde toome numih innah gac.
‹Macaay akah gomomtaah tu edde toome num akah celtam?› kok iyyan waqdi, keenik intaamah, ‹Tu edde toome num akah ceelam, sarra yamaatu waa uma xaagih sabbata› keenik inxic. Woo xaagi yamaatu waa saaku, afqado keenik cunxoh dub axcele. Gaba keenik axaxitele. Niyâ xiglo ken abbixeleeh, gulub keenik kadiidimitele. Wakti xayyooweh yaniih xayuk akkele. Tahat yabtam yoo YALLAY Mulki lehiyya» iyye.
YALLIH qangara yol obteeh; yok iyyeemih:
«Bani-adantow, takku waytaamat yab. Yoo YALLAY Mulki lehiyya kok axceemit yab.
Af leh yan siibot yan seefi
arbaqeeniih samliseenih.
Kaa abak yenen arbaqiyyat
sinam qidimih bical yan.
Kaat abeenih yanin duugoh
cankaxi innah liliq iyya.
Yi marak maabina 'yeeniih
digaalooli keenit tekkeeh;
tohuh akah maaduurinnon.
Ruffu 'yaanam gaba kalteh.
Seef qidimih duugol yaniih,
arbaqiyyak gaba kale.
Kay duugok gaba kaleenih;
ummat edde qida'gidih,
qida numih gabal heelon.
Bani-adantow, weeqaay, boogis.
A seef bical akah yanim,
yi mara kee ken abbobti
sela'gidiiy qida'gidi.
Yi mara kee ken abbobtih
qaagitaanam maraaqinnak,
boogew inxic; woyyow inxic.
Yi ummat agirribuk anyo.
Uma gita cabe weenik
tamah keenil baahu waah an.
Tahat yabtam YALLAY Mulki lehiyya.
«Bani-adantow, gaba uguraay takku waytaamat yab. Seef sahdat fiiruk geerah radele. A seef, sahda qidu waa seefiy mango kabuk keenit amaatuk ken yarciidu waahiyya.
Yi ummatat cunxo qidu waa seefi. Cankaxi innah bixiq iyya seefiy sahdah qidimih bical yanihiyyah gabat, a magaalat qawwalayla ruubam faxa.
Af le seefik anu axceemih, ‹Af le seefow, migdak gural ufkunay irgiggiq. Elle afkuninnaan kabul irgiq.›
Anu kaadu gaba aagureyyooh, naqabuk xamacca axceyyo. Tahat yabtam yoo YALLA» iyye.
YALLIH qangara yol obteeh; yok iyyeemih:
«Bani-adantow, Baabelon malik seef gabat luk edde gexu duuda namma gita fiiris. Woo namma giti akak ugtam, inki baaxo. Too namma giti elle yangale ikkel, astah coox soolis. Malik yamaatu waa waqdi akah yaaxige innah, too cooxuk caxxak teeni Rabba deqsitta magaalay Qammon deqsita mari addal akak yanihiyya fanah esces. Aki caxxa kaadu Yuudâ-rasul tan Yarusalaam magaalay kaxxa gidaara lehiyya fan esces.
Baabelon malik giti elle yangale ikkel, astah soolisen cooxih xaqul sollu axcele. Elle gexa kabu yaaxige'gidih, saami-caxxah gaysê-baxa qideleeh; Yallih aftok yaqbude duyyek, maca abam tayse axcuk, fayu essereleh, sadgatah qiden lactih tiro wagtele.
Migdi gabat Yarusalaam 'yaanamih asta elle tan gaysê-baxa heele. Too waqdi, ‹Tet gidaarwa edde taggalu wayta gutqeyna bicisaay, qeebil tirtirisu waa mara bical hayisa. Culmeyna edde taggalu wayta gutqeyna xayyoosa. Ballaaqe tittak bagul hayisak eded bicisa. Megdebih edde gacan boodo bicisa› 'yaanam axcele.
Israayil mari, tah nummah net takku waytaama, 'yaanam maxaccinnon. Toh akah kinnim, duma aben bical amo muquk yeneenimih sabbata. Takkay immay ah keenih akah warsam, aben dambi kassitaana'gidiiy antixibbixe loonum naharal elle yeexegeenih sugaana'gidi.
Hay, taway yoo YALLAY Mulki lehiyya siinik axceemih, ‹Abba hayten dambi siinik qaddooweh. Umeynit kinnitoonum sinam inkih siinik teexege. Abba haytan abtol dambileela kinnitoonum tamixxigeh. Tohuk gexxaamah cokmih xayyoowetton. Naqboytit gabal sin heeyyo.›
«Uma-taama kee nadaasat baye Israayil abbaw, ellecabol digaala kot edde takku wayta wakti xayyooweh.
YALLAY Mulki lehiyya iyyaamah, ‹Qumaamat kal. Dardaarinni kalabta kal. Ahaysa dumih inni gaba kaleh; masaakiina abbootan geeleeh; abbobtih suge mari gaca mara akkelon.
Baati temeeteh! Finqi yemeeteh! Ahaysa akah tani'nna bayseyyo. Takkay immay too baati, dardaarinnah doore num yamaatem fanah sugele. Usuk yamaatu waa saaku, too dardaarinna kay gabal heeyyo› 'yaanam iyya.
«Bani-adantow, takku waytaamat yab. Ama Israayil mara xaafa Qammon marak, yoo YALLAY Mulki lehiyya axcem, keenih waris. ‹Baysa seef bical yan! Qiduuy cankaxi innah bixiq iyyuh, kaa duugeenih yanin.
Tableenim deedala wacyi. Akkele intaanam diraaba ikkal takkem hinna. Umeynit kinniton; uma taama sinimi. Ellecabo digaala siinit takkuh, kabba 'teh tan. Filla siinik edde yargiqoonu waan seef yan.
Seef le sibah gacisa. Elle tooboken baaxol siinil ackumeyyo.
Yi naqabu siinil oobisu waa waqdi, kaak yawqe girah huuri le inna abletton. Racmattak tifa sinniih, umaane abaanamak meysite sinni marih gabal sin heeyyo.
Girat sin bayselon. Qabal siinik sin baaxoh addal caxitele. Wadiriik sin kassita mari maraaqa. Tahat yabtam yoo YALLA› » iyye.

YALLIH qangara yol obteeh; yok iyyeemih:
«Bani-adantow, a sahda qida mari kibuk elle yan Yarusalaam magaalal cokmi ab. Cokmih tuk teena teetik inxic. Is abba hayte umam-yabuli teetih waris.
Teetik intaamah: YALLAY Mulki lehiyya kok iyyaamah, ‹Isi marak mangom qiddeeh; xeet kee cooxuk bicsen duyyeh qibaadat isi nabsi nadaasa abteemih sabbatah, edde baatu wayta wakti xayyooweh.
Sahdat abte qidimik gexxaamah, umeena tekke. Xeet kee cooxuk bicisse duyyey taqbudehiyyah sabbatah, nadaasa is abte. Tonna-leemiik edde baatu wayta wakti xayih. Inkinnah kaxxam xayi. Tohih sabbatah baadal tan ummatta kee doolat elle anqassa sahdayto koo abeyyo.
Gitak tewqeemih sabbatah, xer ikke kee xayi ikkel enna 'ya mari inkih, qunxa intit koo ableleeh; kol asuulelon.
Israayil abbobtiy ku addal tanihiyya, abbootan loonum isinnik abaluk, ummat qidan.
Yarusalaamey, isi xaleena yassakaxxe num ku addal mayana. Marin baaxoh maray addal kok yani duquurussa. Gubun kee qayxiixa tadlume.
Taahirik tan qibaadah caagid elle aban arooca maxagurta. Sabti ayro maxagurta.
Yarusalaamey, ku addal yan marak garab, sahda qidsiisa'gidih diraabat yaaba. Marak garab kaadu xeet kee cooxuk bicsen duyyeh sadgatah qiden saqih cado yakmen. Marak garab dalwah abtot agxita.
Marak garab abbah agabu lih xiina. Marak garab kaadu wasaktut yan agabut fido faxa.
Marak garab cuggaaneh keenik yan marih agabu lih xiina. Marab garab isi xayloh agabut fido faxa. Garab kaadu abba ken lih le maqanxiixit fido faxa.
Ku addal yan marak garab, lakqo akah ucuyya haan waqdi, qida iyyen mara qida. Marak garab abuuduh yeceeh yan lakqot gacsal ossotina faxa. Isinni cuggaaneh lakqo dulmih beyan. Ku mari yoo hawweeneh yan. Tahat yabtam, yoo YALLAY Mulki lehiyya› teetik inxic.
«Yarusalaamey, sahdat abta bukko kee qidiyyah abeh an naqabuk gexxaamah, gaba kol heeyyo.
Anu koo digaalu waa saaku gaba yot maay gacsetto? Tahat yabtam yoo YALLAY Mulki lehiyya; excem duudusa Dagelta kinniyo.
Ku mara fixixih marin baaxo kee aaxige waan marih addat baxciseyyo. Uma-taama koo cabsiiseyyo.
Marin mari qawratak koo qidele. Atu too waqdi YALLA kinniyom yok aaxigetto» iyye.
YALLIH qangara yol obteeh; yok iyyeemih:
«Bani-adantow, Israayil mari yot haam mali. Ta mari, lakqo girat yasiffiyen waqdi, nacaas kee dingo kee birtay baaxot qidaanahiyyah gide yol yanin.
Tonna-leemiik keenik intaamah: YALLAY Mulki lehiyya siinik iyyaamah, ‹Tu xiqe sinni duyyeh gideh yol taniinik, takkeenimik sittat Yarusalaam fan sin baaheyyo.
Lakqooy nacaas kee birta yasiffiyeeni'gidih girat akah diyaayisan innah, yi bagcarra tonnal sin diyaayisele.
Gaabossa sin heeh inni naqabu siinil oobiseyyooh, magaalah addal elle sin carriseyyo.
Lakqo girat akah diyayta'nnah, Yarusalaam addal diyaayettoonuuh; too saaku yi naqbi le'nna abletton› keenik inxic» iyye.
YALLIH qangara kaadu yol obteeh; yok iyyeemih:
«Bani-adantow, Yuudâ-baaxok intaamah: ‹Yi naqabih sabbatah, atu taahirik ane wayta baaxoy rob elle rade waahiyya tekke› inxic.
Too baaxol tan abbobti, qiden saqih amol garadda lubookah bis lon. Ummatta uma qidimih qiden. Lakqo yellekiiy duyye yellek, keenit macabaanay keenik beyaanah. Oson sahdat aban qidimih, mango agbi gubuunuh raaqe.
Seeka yi xinto intam mabtaay, taahirik tan qibaadah caagid elle aban arooca maxaguran. Caraamak tanim kee calaalak tanim ummatah mawarsan. Sabti ayro maxaguran. Tonna leemik Israayil mari yoo mayassakaxxan.
Israayil abbobti, barugi amol tongoorowe suulay mariiy kabuk akak yakmeh innah abitan. Gita maleh gaddalitaanamih fayxih sahda qidan.
Nabuwwa qari irok noorat yaskute marih innah, ta umaaney takkehiyya yastureenih; able ween wacyi nubleh iyyaanaah, akke waytu waytam akkele iyyan. Toh Yallak geyne xaagu iyyan. Yoh tu gactek, anu tu keenik maxacciyo.
Baaxol yan mari kaadu, sahda duquurusakaay duyye keenik buuba. Masaakiina kee tu maleelat xukkutaanah. Allî-baaxoh maray addal keenik yanihiyyah cakki mayaaxigan.
Abeh an bagcarrah baaxo baysaamak dumal, magaala edde cata'gidih maroh sugte gaso xisaah woo gasoy tiddigillehiyyah garil soola num gorrise'mmay weeh.
Tonna-leemiik, abeh an bagcarra keenil oobiseyyo. Abba heen umaanek gexxaamah, inni balat ken bayseyyo. Tahat yabtem yoo YALLAY Mulki lehiyya» iyye.

YALLIH qangara yol obteeh; yok iyyeemih:
«Bani-adantow, dumah yan saaku inki ina le namma maqanxá sugte.
Too namma maqanxá qunxuk ten saaku Masril sugeeniih; too Masriy elle sugeenihiyyal, angu keenik soocaarak, bikiri qunxih keenik kalla heenih, sarrak xiiqareh xiina yekkeenih sugen.
Keenik barah naba maqanxá migaaqah Ohola deqsitak ten. Ohola, Samaariya deqsitta magaala kinni. Qunxa maqanxá Oholiba deqsitak teneeh, is kaadu Yarusalaam magaala kinni. Anu ken nammayal rihimeeh, xaylo yoh xalen.
Ohola yi nikaacat anih, dalwa abak sugteeh; Assuuriyah marih kacani kaxxam tet yibbixe. Too maray is kacanuh akah rabak tenehiyya, sartanah qaskar saray qasdiiminit yeneeniih, baaxoh abbobti kee qaskar abbootan luk yenen. Too mari furrayniino kee qax-maqaane luk yeneeniih, faaris amok qeebi abta labhak yenen.
Ohola Assuuriyah marak inkih mareytá tekkeeh; tet dalwa, Assuuriyah mari xeet kee cooxuk bicissa hee duyyey yaqbudeenihiyya ken lih taqbudeemit, tet asisse. Toh kaadu, isi nabsi nadaasa abaanamih gadda tet abte.
Baxuwwah ten saaku labha angu teetik xagam-xagak xiiqareh xiinah tet dalwisak yenen. Masriy bikiri teetik elle kaleenihiyyal abak sugga 'te dalwa cabtu cinteeh, beyak raqte.
Tonna-leemiik, anu is kicinuk ten Assuuriyah marih gabal tet hee.
Too mari xagarak saro teetik kalla heenih qasunuk tet caben. Say-xaylo kee lab-xaylo teetik seewah been. Tet seefit qiden. Agbi elle aninnaan ikkel, tet camit gace.
«Tet maqanxá Oholiba kaadu ah tuble'mmay, dalwa kee uma-taamah isi maqanxak lafittam bahte.
Is kaadu, Assuuriyah maray baaxoh abbobti kee qaskarat yeneeh kaxxam ifu le qaskar sarat yenehiyyah kacani tet yibbixe. Too qaskar kaadu qax-maqaane luk teneeh; qeebi faras amok abta labhak yenen.
Oholiba adabik tu luk manannaay; isi maqanxak kaxxih, dalwa kee nadaasat baatem teetik uble.
«Dalwat bisoh gexak gexxe. Baabelon qaskar abbobtih ceeloy gidaar bagul taswiirih yanihiyya tuble waqdi, kacni tet yibbixe. Too mari kaxxa qisi le sara kee booruy axcal isinnik malmaaleenihiyya kee qax-meqe qumaamat amot luk yenen.
Ken taswiiriy gidaar bagul yanihiyya tuble waqdi, kacni tet yibbixeeh; sarrak mareytá keenih takke'gidih, oson dabaaqah elle yanin Baabelon-baaxo farmo keenih rubte.
Baabelon mari dina tet lih aba'gidih, tet farmol yemeeten. Kaxxam tet haysiteeniih, sarrak nadaasa tet abeenik lakal, is keenik cayteh ken tinqibeh.
Qasunuk gubbil is hayteeh, xiiqareh xiina kinnim kulli mara isik tuybulle waqdi, tet maqanxak akah sakkite'nnah, anu teetik kaadu sakkiteh.
Duma baxuwwah ten saaku Masril abak sugga 'te dalwa kassitak, dinah abtot bisoh gexxe.
Tokkel yan maray labna danan labnah gid akak takkeeh, sahwatak faras sahwatih gide akak tawqehiyyah kacani tet yibbixe.
‹Oholibay, Masri rasul baxuwwah sugte saaku, labha angu kok xaganxagak bikiri kok kaleenik sarra abak sugte dalwa uxih abtam faxxa.›
«Away Oholibay, yoo YALLAY Mulki lehiyya kok axceemih, atu woo koo kicinuk yen marih kacanuk cayteh tani'mmay, anu ku naqboytit ken abeyyooh; marot koo heelon.
Baabeloonuh yooboke mara kee Kaldayah yooboke maraay, Fakod kee Sowaq kee Kowaq yooboke mara kee Assuuriyah mara baaheyyo. Oson inkih, qax-maqaane le furraynay farasak qeebi abtahiyya. Baaxoh abbobti kee qaskar abbobtiiy, kaxxa-kaxxa abbootan le mara kee agiirah tan qaskar kinnon.
Too mari mango silac kee faras-gaariiraay, awurut beyan gaariira kee mango qaskarak foocat gacca 'yeenih, kilbat le kabuk amaatelon. Gob kee amot haan birta luk marot koo heelon. Anu kaadu ken gabal koo heeyyo. Too waqdi too mari, ken madqa elle inta'nnal, kol ackumelon.
Anu koo inqibeemih sabbatah, oson koo yinqibeenih faxem kok abitoonay axceyyo. San kee aytiita kok argiqelon. Seefit koo qidelon. Say-xaylo kee lab-xaylo kok seewah beeloonuuh, kok raqtem girat carriselon.
Xagaral lito sara kok kalelon. Xagarat bilqah haysitte bila kok kalelon.
Tonnal Masril baritte dalwa kee uma taama, anu koo cabsiiseyyo. Tohuk wadir xeet kee cooxuk bicsen duyyeh qibaadak raaqetto. Masrik niya kaletto» iyye.
YALLAY Mulki lehiyya iyyeemih, «Atu niqibtooh, faxe wayta marih gabal koo heeyyo.
Too mari koo niqbaamih sabbatah, atu edde taamitta 'teemiy isi cawalal geytehiyya kok beeloonuuh, foyyal koo cabelon. Xiiqareh xiinah innah, qasunuk koo cabelon.
Dalwa fayxi kee abteh tan xiiqareh xinto, amahah koo tecee. Kulli baaxoh mari tu edde faxa kacba tekkeeh; xeet kee cooxuk bicsen duyyeh qibaadat nadaasa is abte.
Isi maqanxah raat katatteeh; tonna-leemiik too teetih ecee digaalah-kobbayyay is akak tooqobek koo afqeyyo» iyye.
YALLAY Mulki lehiyya iyyeemih, «Ku maqanxa akak tooqobe kobbaayak aaqubetto. Too kobbaaya, nabna kee adda le kobbaayay kibuk tanih tani; tonna-leemiik ummat kaxxa anqas kee digirih koo haysitele.
Too kobbaayay ku maqanxa Samaariya akak tooqobe, umaane kee cunxo addat le. Koo askiriseleeh koo biyaakele.
Fuqqa heettooh tu akak macabta. A kobbaaya butukka hayteh, tiddigille exxaaxit akak isi angu argiqetto. Tahat yabtam YALLAY Mulki lehiyya» iyye.
Yoo YALLAY Mulki lehiyya kaadu axceemih, «Yoo hawwenteeh darre yot cabteemih sabbatah, ama litoh tan sammô-xagit kee abtah tan dalwak gexxaamah, biyak kol oobele» iyye.
YALLIH qangara yol obteeh; yok iyyeemih, «Bani-adantow, Ohola kee Oholibal cokmi ab. Cokmih tuk teena keenik inxic. Abeenih yanin uma taamah ken istikiy.
Ama namma kacbat biili yan. Dalwa lih abeenim, xeet kee cooxuk bicsen duyyeey; qiddeenim, yoh xalen xaylo. Yoh xalen lab-xaylo xeet kee cooxuk bicsen duyyeh bagul sadgatah qiden.
Oson aben dambi amahat taadeem hinna. Too saaku yi qariy yoo elle yaqbudeenihiyya nadaasa aben. Anu yoo edde uqbuda exce Sabti ayro xagure waanam baahen.
Xeet kee cooxuk bicsen duyyeh sadgatah yi xaylo qidda heenik sarra, yi qariy yoo elle yaqbudeenihiyya yemeeteeniih, nadaasa aben. Yi qaril toh aben.
«Allî-baaxok labha keenih baahaana'gidih, farmoh sinam ruuben. Woo maray farmo akah ruubeenihiyya keenih yemeeteh; too waqdi taaxige namma maqanxá kaqallaay intil kucul hayyaay qax-meqe bilat gacca 'te.
Sarrak qax-meqe kaqaadiidik amol, keenik foocal daffa iyyen. Anu keenih ecee qaydarus kee *daytuun zeytih agantah, meqeemik tu macabinnoonuy inkih foocal keenik heen.
Bacarih tan baaxok temeete labha gaabowwa 'teeh, waxxaq axcuk yeneeniih; taaxige barra kee maqanxah carayat bila heeniih, amot qax-meqe kalabta heen.
Toh uble waqdi, ta mari madabaanaak dalwat xagar akak yembexe barra lih xiinaanah, 'yaanam inni niyal hee.
Taaxige bacarih tan baaxok yemeete mari dalwa aba'gidih, Ohola kee Oholibah buxa gexen; a namma kacbah buxa fiiruk geerah gexen.
Cakki gital yan mari a namma barra abta dalwa kee qidiyyah keenik malkitelon. Macaay inteenik, dalwa kulli way abaanaah; sahda qabalat gaba keenik tutlukeh tan» iyye.
YALLAY Mulki lehiyya iyyeemih, «Cunxo keenit qiddu waytaah, ken buubtu wayta butta uguugusay keenit ruuba.
Too mari xeetit ken rekkaaqiyaama. Seefit ken mudoonay; xaylo keenik qidoonay; buxaaxi keenik carrisoonay.
A namma maqanxak, ‹Isin abten dalwah agbi sin gabbaaqah abaamak, ahaysa dalwa kee dina baaxok akah baata innah abeyyo.
Sin nammayat uble adbi-sinna kee xeet kee cooxuk bicsen duyyeh abak sugten qibaadah sin digaaleyyo. YALLAY Mulki lehiyya kinniyom too saaku yok aaxigetton› » iyye.

Seewah nee edde been sagalhaytô sanatak tabanhaytoh alsak tabanhaytoh ayrot, YALLIH qangara yol obteeh; yok iyyeemih:
«Bani-adantow, a saakih ayro alsi edde yanih gide uktub. Macaay intek, Baabelon malik Yarusalaam magaala yabbixe'gidih maro teetit edde hee ayro temeeteh.
Ama yi maray yabti cina lehiyyah a yab ceelalloh waris. Keenik intaamah, YALLAY Mulki lehiyya siinik iyyaamah: ‹Buuti leek kibba haay giral xik.
Gabul le maruwuk lak kee carayay cadoh inkih taysehiyya irgiqqa haay, lafoofik tayse lafa kee, cadok kaadu tayse exxa doorru haay, woo buutit qid.
Gubal gira akak meqe'nnah urus. Lee nagay factay inxic. Lafof kee cado inkih meqe'nnah alaytay inxic› siinik iyya, keenik inxic.
«YALLAY Mulki lehiyya iyyaamah, ‹Sahda qida marih magaala baateh; dicil baahek sah akak duugume waa distih gide tekkeh tan. Tet addal cado awqa-awqah beeloonuuh tu macaban.
A magaalah addal sahda qidaanam temeggeh tan. Takkay immay qidan marih qabal elle caxitam, ballaaqet elle buuluma arac hinna. Elle caxitam xixxaqak bagu.
Too qabal tokkel elle yanay exceh an. Yanay akah axcem, a qabala able waqdi naqbi yot haa'gidi› iyye.
«YALLAY Mulki lehiyya iyyeemih, ‹Biileenit magaalay, kot takku waytam abletto. Gira edde urussa boco anu innih baaheyyok,
atu woo boco girat qiday uyburruc. Cado alas; maragi akak caxâ-sifat tamu eymeq. Lafa akak cararis.
Too waqdi nadaasa akak diyaytuh, bagul akak suge dicil akak carara'gidih, woo nacaasak bicsen buutiy addal tu sinni giral xik. Qassowwa 'yam fanah laqay inxic.
Abba heen taqabi foyya yakkeeh, tet wasak girat kinni-way makatinna. Tet kee teetil yan dicil girat qid!
Yarusalaamey, atu abte caraami nadaasa koo abe. Taahirik koo haam faxeh immay nadaasak taduuru cinteh. Ahaysa yi naqbi le'nna able'kal, nadaasak mataahirrowta.
Tahat yoo YALLAY Mulki lehiyya yaabeh an. Ahaysa gaba edde qidu waa wakti xayyooweh yan. Abta umaane abalih tibba kok maxca. Koh maxuwaawa. Abteemih diggalsimetto. Tahat yabtam yoo YALLAY Mulki lehiyya› » iyye.
YALLIH qangara yol obteeh; yok iyyeemih:
«Bani-adantow, atu kicintoh tan sahdayto inki addah atkal rabal kok tet baxseyyo. Tohu'mmay tohuh, ‹Yallaw, ah macah?› axce waytaamaay, weeqe waytaama. Intik ximo caxe waytaama.
Sinkibitah koo aabbe waama. Rookat taniimih asta koh takke'gidih, amok qumaamat makalin. Ibak kabella makalin. Foocal saro isik mahan. Rookita mari yakme maaqo maxagin» yok iyye.
Too saaki ayro Yallih diini sahda barisak sugeeh; carri bar yi barra rabte. Nammeyhaytô saaku anu Yalli yok akah inxicca 'ye innah abe.
Tah yuble mari, «Annah akah abtam macaay?» yok iyyen.
Anu too waqdi keenik exceemih, «Ah yok aba intem YALLA. YALLIH qangara yol obteeh; yok iyyeemih:
Israayil marak intaamah, ‹YALLAY Mulki lehiyya siinik iyyaamah: Ama yi Qibaadah-Qarit kaxxam takkaleeniih intih wagittaanam siinit meqeeh, kaa fan gexxaanam kaxxam kicintoonuh immay, yooy YALLAH yani ama qari nadaasa abba heeleeh; too magaalal raqta say xaylo kee lab xaylo siinik seefit ambaxele.
Too saaku ama Yacedkel abem abetton. Foocal sara isinnik mahaytan. Rookita mari adoobita maaqo matakman.
Qumaamat amok makaltan. Kabel ibak kalla hayteenih ib-qassih magexxan. Maweqtaanaay ximo macaxxan. Kaxxa rookah marookittan. Abten dambih, qakuh uma innah gacca axcetton. Mariiy marat tekkeemih siinik iihisele.
Too waqdi Yacedkel asta siinih akkele. Usuk abba heem abetton. Axcem inkih takku wayta saaku, YALLAY Mulki lehiyya kinniyom yok aaxigetton› 'yaanam siinik iyya» keenik exce.
Yalli yok iyyeemih, «Bani-adantow, oson kaxxam edde akkaluk yenen yi Qibaadah-Qari keenik beeyyo; intih wagtaanam kee adda akak culaanam keenit muquk tene'mmay intik keenik kaleyyo. Say-xaylo kee lab-xaylo ken waysiiseyyo.
Tah takku wayta saaku, tahak yoowweh yemeete num tekke baati siinih warsele.
Too ayro afay yabtu edde affaruk sugtehiyya koh fakkiimeleeh yaabetto. Too waqdi too numuy xaagu koh baahehiyya lih yaabetto. Ummatah asta akkettooh; oson anu YALLA kinniyom aaxigelon» iyye.

YALLIH qangara yol obteeh; yok iyyeemih:
«Bani-adantow, Qammon marat takku waytam waris.
‹Mulki le YALLIH yab oobbeya› keenik inxic. ‹Yi Qibaadah-Qari nadaasa yekkem siinit temqeh; Israayil rasi bayem siinit temqeh; Yuudâ mari seewah gexam kaxxam siinit temqe.
Tahat ruffu inteenimih sabbatah, ayrô-mawqa le kabut raqta bacarih tan baaxok yemeete mari baaxo siinik akah yabbixe innah, siinik abeyyo. Too mari isinni duyye luk amaateleeh; dabaaqah sin baaxol nookelon. Isin akme rarten caxâ-miri kenim akkeleeh; isin nake rarten can, sin baaxol, oson nakelon.
Rabba deqsitta magaala gaali elle yaloole guubuh gacseyyooh; Qammon marih baaxo inkitanuuk illi elle yaloole guub abeyyo. Anu YALLA kinniyom too waqdi aaxigetton› keenik inxic» iyye.
YALLAY Mulki lehiyya qagseh Qammon marak iyyaamah: «Farcatak gexxaamah gaba taagureeniih kaqittaanam ubleh. Israayil rasu uma intit tablen.
Tohih sabbatah sin buubu waah sin radu waa marih gabal sin heeyyo. Sarrah doolat akah akke waytaanaah, baaxo akah alle waytan innah, inkitanuuk sin bayseyyo. Anu YALLA kinniyom too saaku yok aaxigetton» iyye.
YALLAY Mulki lehiyya qagseh iyyeemih, «Mooyab kee Edom mari, ‹Yuudâ mari gersi marak edde yayseenimih loonum malon› 'yaanam iyyeeniih; tohih sabbatah,
Mooyab rasih cuduudul tan magaaloolik, ken rasih dacayrih tan Beet-Yasimot kee Baal-Maqon kee Kiryatayim deqsitta magaalooliy timixxigehiyyah agantah, akah tantixibbixe innah abeyyo.
Ayrô-mawqa le kabut raqta bacarih tan baaxoh mari, Mooyab kee Qammon marat qeebi abba heenih akah yaysen innah abeyyo. Toh akah abu waam, Qammon wadiriik doolatah raaqe wayta'gidi.
Tonnah kaadu Mooyab digaaleyyooh; too saaku YALLA kinniyom yok aaxigelon» iyye.
YALLAY Mulki lehiyya iyyaamah, «Edom-mari Yuudâ-maral canê-gacsah umam baaheeh; too umaaney oson canê-gacsah abeenihiyya, Edom maral ken cabe wayta umaane tekke.
Tonna-leemiik ahaysa Edom mara digaalu waah, too rasul enna 'ya mara kee saq inkih bayisu waam aysixxigeh an. Teman deqsitta magaalak xabba haanamaay Dadan deqsitta magaalah amma 'yaanam yan rasu sahda elle deedalta abur abeyyo. Tohiital yan mari inkih carbit ambaxele.
Israayil ummatay yi ummat kinnihiyya yi aftok Edom maral cane gacselon. Yi naqbi le'nna ken aybulleelon. Yi digaala elle obta maral le inna ablelon. Tahat yabtam yoo YALLAY Mulki lehiyya» iyye.
YALLAY Mulki lehiyya iyyaamah, «*Filistiin mari, mango dabaanah naqboytiitih keenik sugen Israayil maral, canê gacsah kaxxam umam baaheeniih, keenih lon naqabuh ken seleenih.
Tonna-leemiik Filistiin marat qeebi abeyyooh ken bayseyyo. Filistiin booxal raqqa iyyu waa mara suge weeh innah heeyyo.
Yi naqbi le'nna ken ayballayuk, uma digaalah ken digaaleyyo. Agaagul sinni canê-gacsa keenit abeyyo. Too waqdi YALLA kinniyom yok aaxigelon» iyye.

Seewah edde nee been taban kee inikhaytoh sanatak naharsi alsat inikhaytoh ayrot, YALLIH qangara yol obteeh; yok iyyeemih:
«Bani-adantow, Suur magaalal yan mari akah wallitam macaay intek, kinnim koh warisu waa. Ahaysa, ‹Yarusalaam tiddigiiggilleeh; tellemmoy teetil akkuk tenehiyya gaba kalteh ikkal, gaddaliinoh net mamissowta› 'yaanamah wallitan.
«Tonna'mmay yoo YALLAY Mulki lehiyya tohuk iyyeemih, ‹Suur maraw, naqboyta siinik ekkeh anim siinih warsa. Qeebit sin yabbaxu waa mara siinit ruubeyyo. Too mari baddi haffoh innah kullim duufut beyak amaatelon.
Suur-magaalat maroh hayteenih tanin gasoosa siinik butukku heeloonuuh, amo xer qarway magaala akak dacrissaanahiyya siinik aggiggilelon. Too magaala xixxaqah akah raqta innah, buuri baguk akak fikka heeyyo.
Magaala baddi gudel kullum yabbaxuh yemeete mari sabooka elle kafisa xixxooqah raaqele.› Tahat yabtam yoo YALLAY Mulki lehiyya. Suur buubu waa mara ruubeyyo.
Teetik baddi-afal raqtah tan mandarittel yan mara seefit selelon. Suur mari YALLA kinniyom too saaku yok aaxigelon» iyye.
YALLAY Mulki lehiyya kaadu qagseh iyyeemih, «Suur aysibixe'gidih, Baabelon-malikiy malikwak inkih nabahiyya baaheyyo. Kay migaq Nabkadnessar. Ta malik kilbat le kabuk kaxxa qaskar kee, faras amok qeebi abta qaskar kee, faaris-gaariira luk amaatele.
Suur magaalak baddi afal raqtah tan mandarittel yan mari qeebit ambaxele. Nabkadnessar mari boodod dageleeh, bullaaqek megdebitte xiseloonuuh, eded bicselon. Gooba mangak gexxaamah siinik isinni dacrisak wadir sin biyaakelon.
Gaso edde yaggilen gutqeenat magaalat maroh tan gasoosi aggilelon. Godmat amo xer qarway magaala akak dacrissaanahiyya siinik aggiggilelon.
Ken faroosa mangak gexxaamah, faarisih gexot tawqeh tan siisa sin buulele. Faaris-gaariira kee faras amok qeebi abta labha edde tan faariisa, tiddigille magaala cultu wayta waqdi, radah yan anayat gidaarwa engeyya axcele.
Faariisat qeebi aba mari magaalak kulli gital ummat seefit qidelon. Kaxxa-kaxxa qamidwa bututtukka heeloonuuh ballaaqeh gacissa heelon.
Baaxol luk sugten gaddaliino kee tellemmô duyye siinik beelon. Magaalat maroh tan gasoosa siinik bututtukku heelon. Kaxxa qarwa siinik aggilelon. Woo qarwa edde xisseenih sugten xeet kee cooxuuy raqqa 'te duyye inkih badat qidelon.
Suur mari abak yen gad kee gadah yaaguren duyye haysitta heenih luk sugen kaalayta gaba kalele.
Kullum yabbixe mari kullum edde yabbixe sabooka elle hawwalisa xixxooqah tet cabeyyo. Suur nammeyhaak maxissinta. Tahat yabtam yoo YALLAY Mulki lehiyya» iyye.
YALLAY Mulki lehiyya Suur magaalal yan marak iyyeemih, «Nabkadnessar mari sin yabbaxu waa saaku, baddi afal yan mari siinit yakkeh yan ricidih abtan booge kee qawna aabbeleeh, too xongolo warigga ken heele.
Baddi xaqul tan baaxooxah amoytitte dardaarinni koraasih baguk obba 'yeenih, xer-kameswa kee dilwa le sarak katta 'yeenih, baaxok bagul gacelon. Siinit tekkem abaluk kaxxa cunxoh cunxitelon. Xagar keenik axaxoh mayaada.
Tohuk lakal siinih weeqelon. Weeqah iyyoonu waanamah:
‹Woyyow kaxxa magaala baateh tan.
Maraakib badal teetik baye.
Badal reeda luk teneeh
baddi afal enna 'ya mari
teetik cunxo kee meysih rabak yen.
A magaala baate saaku
gadiirwal tan ummatta
baati teetik tuble waqdi
kaxxa cunxoh cunxiteeni›
'yaanam axcuk boogisan.»
YALLAY Mulki lehiyya iyyeemih, «Suurey, sarrah num dabqah elle gace waa baaxo koo abeyyo. Kaxxa baday adda lehiyyat koo buuleyyo.
Rabe mara fan obba 'teh dumî dabaanal suge mara luk akah gacta innah kok abeyyo. Dumaak baate duyyey abuuruh raqqa 'teh woo boodo fanah obtehiyya lih oobetto. Tohuk wadir mataduuraay addunyal manoh maraqta.
Akak aduure wayta finqah koo finqiseyyo. Manoh maraqta. Sinam koo gorrissaamah koo mageyta. Tahat yabtam yoo YALLAY Mulki lehiyya» iyye.

YALLIH qangara yol obteeh; yok iyyeemih:
«Bani-adantow, Suur magaalah boogis.
Bad akak culan culmal tan Suur magaalay baddi afal enna 'ya mara lih badaaqat abtahiyyak, yoo YALLAY Mulki lehiyya axcem liyok, waris. Teetik intaamah: Suur magaalay, hidah qax-meqiyo 'yaanam intaah, kaxxam isit takkale.
Dabqah baddi-amol tan. Koo xise mari qax-meqe markabih innah koo hee.
Luucaan koh akak baaheenim, Cermon deqsitta qaleh amol yen saagana. Markab gudel daabisen dagalay markab edde tangayyehiyya koh akak bicseenim, Lubnaan rasuk baahen *sariidâ-cooxu.
Koo edde seeban coox, Basan deqsita rasuk yirgiqen garsâ-caxak bicsen. Markab waqina akak bicseenim, Kobros rasuk baahen *sariidâ-cooxu. Dariifa akak dakani moddiinit exfen.
Ku markabih siraaqay dilwa le *baftak bicseenihiyya Masrik baaheeniih; simbil innah allaak yambulle. Markab amoh saroy Kobros gadiirik baaheenihiyya kuclinan kee diiminan bisu le.
Markab seebak yen mari Sayda kee Arwad deqsitta namma magaalak yemeeten. Bacriyya kee naakudah luk tenem, koh yooboke maray kaxxa cubbi lehiyyak ten.
Markab addat Gabal rasuk yemeete naggaarinna le mari yeneeh, too maray kaxxa ixxiga lehiyya, markabat luucaan fanak lee cultaamak, dubaalat edde heen. Badal gexxa 'ya maraakibit yan bacriyya-mari, tellemmô duyye kok xaamitoonuh kol amaatuk sugen.
Fursi kee Liidiya kee Liibiyak amma 'ye mari ku qaskarah yenen. Gob kee amot haan birta ku qaskarih aracal daanat yabbixen. A mari, migaq kok fayya haa mara kinni.
Arwad deqsita aracak yemeete mari magaalat maroh tan gaso dacrisak yenen. Gammad deqsita aracak yemeete mari amo xer qarway magaala akak dacrisaanahiyyal dacayrih yenen. Isinni goobwa woo gasol takayrut abbaxuk yenen. Qaxa koo teymeeqem, too mara.
«Isbaaniyah rasu lih badaaqat abak ten. Caddo sinni duyyey keenil teylemmehiyyat milaaguh (libaakih), lakqooy biriitaay dingo kee qarar geyak sugte.
Giriik mara kee Tuubal kee Mesek yemeete marat kaadu tellemmô duyye kalak sugte. Too marak naqoosa kee nacaasak bicsen duyye beyya hayteh, woo duyyeh milaaguh (libaakih) tellemmô duyye keenih acayuk sugte.
Beet-Togarmak bacarih tan baaxoh faariisaay qebti faariisa kee bakilwa beyya hayteh, tellemmo keenih abak ten.
Roodes deqsita mara kee koo tellemmo titta lih abak sugten. Baddi afal suge mari duyye kok abuuduh beyya haanaah, woo duyyet milaaguh (libaakih), dakani-qaag kee data gurmud le caxak yirgiqen coox koh edde acayuk sugen.
Suuriyah mari kaadu tellemmo ko'lih abak sugeeh; atu lito mango tellemmô-duyye kok xaamak sugen. Too duyyet milaaguh (libaakih), anxaxin unxux kee diimin saraay, dilwa le sara kee *baftak bicsen xagar meqe sarooy, baddi arul geytima uwway gacro deqsitahiyya kee, qasa unxux koh edde milaagak sugen.
Yuuda kee Israayil maray badaaqat abahiyya kaadu, kok beyan duyyet milaaguh, Minnit deqsita rakaakayak baahen kamadi kee malabaay saliid (zeyti) kee dayla koh edde acayuk sugen.
Damaskoh mari kaadu badaaqat duyyet koh milaaguh (libaakih), Celbon rasul yooboke qinab caxah xaylok bicsen kamri kee, Saahar deqsita rasuk baahen illih xagor koh edde acayuk sugen.
Tohuk kalah, Daanah yooboke mara kee, Udaalak yemeeten Giriik mari duyyet milaaguh, yisiffiyen birta kee caxâ-sifa koh acayuk yenen.
Dadan mari, tellemmô duyyet milaaguh, koori bagul haan gilaas-fido koh baahak yenen.
Qarab kee Keedar rasih marak saqoltih yan mari, atu tellemmoh keenit kalta duyyet milaaguh, anaaqe kee marwa kee wadar edde acayuk sugen.
Saba kee Raqmak yemeete badaaqat-aba-mari kaadu, ko'lih badaaqat abak yenen. Atu tellemmoh keenit kalta duyyet milaaguh, giffa 'ya caxâ-sifa kee limok mangoomuh yan xeet kee dahab koh edde acayuk sugen.
Caaran kee Kanne kee Qadan deqsitta magaaloolil yan mara kee, Sabak yemeete badaaqat-aba-mara kee, Assuur kee Kilmad magaalal yan mari inkih, badaaqat ko'lih abak yenen.
Too mari qax-meqe sartan kee diimin bisu le saraay, dilwa le sara kee mango bisu le guulak bicsen fidooy, meqe'nnal qaxen sudaaduc kee akoota kot kalak yenen.
Ku tellemmoh duyye kaxxa maraakibit hayya heenih beyak sugen.
«Atu kaadu kaxxa duyye quukah le markabay badal gexxahiyyah bis luk sugte.
Seebit koo beya mari bad fanah koo beeh, ayrô-mawqak yamaateh yan caacay badak gudel butukku koo hee.
Too ayroy baati kot tekkehiyyal, gadda kee tellemmô-duyyeey, markab beyak suge mara kee, markab seeba maraay, naggarwa kee qaskaraay, raqqa 'ye maray markab addat enna 'yahiyya inkih sute.
Ku markabih maray badal gexak sugehiyya badat sute waqdi, abeenih yanin xongolot badak afal tan baaxo axaxisen.
«Maraakib seebak yan maraay, bacriyya kee naakuda inkih baddi afa fanah kudeeniih, maraakib foyyah raaqe.
Too mari inkih, siisa amol caxak, weeqeeniih; gombodut yubruken.
Kot tekkeemih rookah, amo isinnik molla heenih sartanah qabudda haysiten. Kot tekkeemih kaxxam koh qaadelon.
Koh weeqeloonuuh, weeqah iyyoonu waanamah,
‹A saaku badak addal tan Suur magaalay,
ku gid takkeeh koo alelta magaala masuginna.
Ku badaaqat badak yamaate saaku,
kulli mara faxan duyyek cayisak ten.
Ku badaaqatat geyan duyyet mango malikwa gaddalitte.
A saaku badak addal tiddigilleeh,
badak ragid fanah sutte.
Badaaqatah beyak sugte duyye kee
ku taamat suge mari inkih ko'lih badat bayen.
Badak afal guubuh yan mari wariggiteh.
Koo tibbixe bala yoobbeenih wariggiten.
Ken malikwah agantah cunxo keenit hee.
Meysik gexxaamah fooci keenik dattoowe.
Atu ahaysa gaba kalteeh, mataduura.
Baadal enna 'ya limo-aba-mari,
Kot tekkem net akkele 'yaanamal nabam meysite›
axcuk koh boogisen.»

YALLIH qangara yol obteeh; yok iyyeemih:
«Bani-adantow, Suur magaalah malikik intaamah: YALLAY Mulki lehiyya kok iyyaamah, ‹Kaxxiinah qaffuddaah yalla is takkale. «Yalla kinniyooh bad maroh edde yan korsil an» 'yaanam inta. «Kasah Yallih innah an» intaah, Yalla is celsissa'mmay, sahdaytu kinnito ikkal Yalla hinnito.
Daaniyelik kasah taysem isik takkale. Kok qellittam matanam takkale.
Litoh tan kas kee ixxigat mango dahab kee lakqo kobxisitte.
Tellemmol kaadu kaxxa ixxiga luk sugteeh; tohih sabbatah mango fayda geyte. Tohut geyte gaddaliino kaxxam kaxxiina koo bahsisse.
« ‹Hay tonnal yoo YALLAY Mulki lehiyya kok axceemih, «Kasah Yallih innah an» 'yaanam inteemih sabbatah,
racmattak tu sinniih naqboytit kok yakku waa mara kot ruubeyyo. Too mari atu isi ixxiga kee kasal geyte qax-maqaane inkih kok bayselon.
Koo qideloonuuh, adda le badat koo qambiselon; akeera fan gexetto.
Hay, koo qidoonuh yamaaten saaku, anu Yalla kinniyo keenik maay axcettoo? Koo qidu waa mari kol yamaatu waa saaku, Yalla hinnitoy bani-adantu kinnitom koh ambulleele.
Diini maleelah yan allî baaxoh marih gabat, kuti rabah rabetto. Taham akkele intam yoo YALLAY Mulki lehiyya› 'yaanam kaak inxic» yok iyye.
YALLIH qangara kaadu yol obteeh; yok iyyeemih:
«Bani-adantow, darraqah takke boogey Suur-malikih abu waahiyya ah teeti. Kaak intaamah: YALLAY Mulki lehiyya iyyaamah,
‹Dudda le mara elle yaaxigen numuh ten.
Kas kee qaxa kok bisoh gexak mananna.
Qadan bustaanay Yalli isim abehiyyah addal sugte.
Qax amqinnaan luul qax koo yeymeeqe.
Qisi kee anxaxinan kee kuclinan kee walqin bisu le bila xagaral le sartanat sugte.
Dahabak bicsen duyye bilqah xagaral luk ten.
Koo bicsen saaku, too duyye koh yeceen.
Dacrisa malaykattuy kaxxa galwa le koo abe.
Yallih qaley saytunihiyyal dabqah ten.
Habug iyya xeetik gudel gexam-gexak sugte.
Uma taamat asse ayrok dumal,
akkey ubukku 'tem caalat kok cooca luk masuginna.
Duyye limo kee aylammiyyat taamah gacteeh;
toh baatilit koo asisseeh too baatil dambi kol yekke.
Ahak gexxaamah, dacrisak yen malaykattow,
taahirik tan yi qale koo cabsiiseh.
Woo liliq iyya xeetih fanak koo eyyeeqe.
Litoh tan qax-maqaane kaxxiina koo bahsisseeh,
migaq-gexxoy luk sugte hawri koo cabsisseh.
Tohuk gexxaamah xabba koo heeh, baaxot koo qide.
Kot tekkem tuble malikwa, tah net akkeleh, axcuk,
akah meysitta 'ta digaalah koo digaale.
Tellemmol abtah tan baatilik gexxaamah,
qibaadah arooca inkih kok nadaasa tekke.
Tonna-leemiik kok tewqe gira urseh;
inkih tan magaala edde carrise.
Koo fan wagtu waa mari gomboduk sah
kok raqtem ane waytam yublen.
Tahaysa baateh, wadiriik koo mageyan.
Koo aaxaguk yen baaxooxah mari wariggat yan.
Kot tekkem keenit takkeemik meysitan› kaak inxic» iyye.
YALLIH qangara yol obteeh; yok iyyeemih:
«Bani-adantow Saydat takku waytaamat yab.
Keenik intaamah: YALLAY Mulki lehiyya siinik iyyaamah, ‹Saydah ummatey, anu sin naqboyta ekkeh an› keenik inxic. ‹Siinik abu waam yok yabalu waa mari yoo faylisele. Sin addal yan marat abah an digaalat taahirik anim innik ayballayu waa saaku, YALLA kinniyom yok aaxigelon.
Dalka siinil ruubeyyo. Qabal gitittel darah innah siinik akah caxita'nnah abeyyo. Kulli kabuk qeebi siinit abeloonuuh, ummatta siinik ambaxele. YALLA kinniyom tonnal yok aaxigetton› keenik inxic» iyye.
YALLI iyyeemihii, «Faxe baaxooxay dariifal geytimma 'taah, ken bursutak sugtehiyya tahak wadir Israayil ummatal ada matakka. Too waqdi YALLAY Mulki lehiyya kinniyom aaxigelon.»
YALLAY Mulki lehiyya iyyeemih, «Israayil ummat fixixih elle abbixe baaxooxak gacseyyo. Addal keenik anu waa waqdi, woo baaxooxah mara Kudduus kinniyom aybulleeyyo. Israayil mari isi baaxoy anu yi naqasuh yan Yaqkuubuh eceehiyya fan aduurelon.
Too baaxol amaanah xiinelon. Tokkel buxaaxi xissiteloonuuh, qinab coox abqurelon. Cuggaaneh keenik yan maray ken bursutak suge digaaleyyooh; Israayil amaanah xiinele. Too waqdi anu YALLAY ken Dagelta kinniyom aaxigelon.

Seewah nee edde been tabanhaytô-sanatak tabanhaytoh alsak taban kee nammeyhaytoh ayrot, YALLIH qangara yol obteeh; yok iyyeemih:
«Bani-adantow, Masri malikit takku waytaamat yab. Kaa kee inkih yan Masri-rasut digaala akkelem kaah waris.
Kaak intaamah, ‹YALLAY Mulki lehiyya, «Weeqayti gudel yan kaxxa xabaado ceela numow, anu naqboyta kok ekkeh an» kok iyyah yan› kaak inxic. «Niil weeqayti yiimiiy; anu innih kaa bicse» 'yaanam inta.
Tonna'mmay sanat santiita kok hayya heeh, ama ku weeqaytih addat yan kullum xagarat kok akah xakbima innah kok abeyyo.
Koo kee too kullum inkih bacarih tan baaxol qideyyo. Tokkel ginaada kok gubbil elle cabeyyooh; koo yaaguqe mara mageyta. Ginaada kok guma kee alluwwâ gadda abeyyo.
Masril yan mari inkih YALLA kinniyom tohuk lakal yok aaxigelon› » iyye.
YALLI iyyeemih, «Masri maraw, Israayil mari catoh niya siinil luk suge. Takkay immay qandeh bayre caxxak maysinniton.
Rakuh siinil gacen waqdi tiddigilleenih, xabqe keenik biyakteeniih, xiiron keenik tiggilen.
Hay tonnal, yoo YALLAY Mulki lehiyya qeebi seefit kot abu waa mara kot baaheyyo. Too mari sinam kee lac kok qidele.
Masri rasi abuuruh raaqele. YALLA kinniyom too saaku yok aaxigelon» iyye.
« ‹Niil weeqayti yiimiiy; anu innih kaa bicse› inteemih sabbatah,
inkih yan Masrik, Migdol deqsitta magaalay kilbat le kabut raqtahiyyak xabba haanamaay, Aswaan deqsitta magaalay gabbi-qaxat raqtahiyyak Kuusuh cuduuduh amma 'yaanam inkih, foyya abeyyo.
Num sinniih lac sinni abuuruh cabeyyo. Morootom sanatah lac elle wessa m'iyya; sahdayti elle mayangayya.
Masri baaxo kulli baaxok lafitta 'ya bacari abeyyo. Masri magaalooli morootom sanatah abur abeyyo. Kulli magaalak abuuruh laffa tet heeyyo. Masri mara marin baaxo aysaarreyyooh, tokkel dabboh gacelon. Marin marih addal gacelon» iyye.
YALLAY Mulki lehiyya iyyeemih, «Morootom sanatak lakal, Masri mara fixixih elle abbaxuk suge rasuk, le baaxo fanah gacseyyo.
Tohuk lakal oson akak raden mari elle suge Masrik gabbi-qaxi fan ken gacseyyo. Tokkel boola-le doolatah gacelon.
Doolatwak inkih boolah gacta doolat akkeloonuuh; marin doolatih abbootanak raaqelon. Hebeltô tuxxiq sinni mara ken abeyyooh, tonna-leemiik tohuk wadir doolatwa isinni gubat mahaan.
Israayil tohuk wadir ken catol kibaal haanamak raaqele. Israayil, Masrik ellecabo tabalu wayta saaku, Masril hayteh sugte kibaal qellat kinnim isik aaxigele. Israayil mari YALLAY Mulki lehiyya kinniyom, too saaku yok aaxigele» iyye.
Seewah nee edde been labaatanna kee malcinhaytô sanatak inikhaytoh alsak inikhaytoh ayrot, YALLIH qangara yol obteeh; yok iyyeemih:
«Bani-adantow, Baabelon malikih yan Nabkadnessar Suur-magaalal qeebih gaba qideh yan. Isi qaskar amo xagortak muxcah raqqaay sunku keenik dalletta 'tam fanah, quukat yabbixe. Takkay immay a gid yakke cawalay edde yaniinihiyyah kaa kee kay qaskarak galto num mageya.
Tonna-kinnuk, taway yoo YALLAY Mulki lehiyya axceemih, Masri baaxo Malik Nabkadnessarah aceeyyo. Masri baaxol sugga 'te duyye buubbaay radda heeh beeleeh, tokkel isi qaskarih cawal agdiyele.
Ken akah aceem macaay inteenik, kay qaskar yoh taqabak yi taamat sugte. Tahat yabtam yoo YALLAY Mulki lehiyya» iyye.
«Too saaku Israayil mara cayla-leela abeyyo. Yacedkelow, koo kaadu sahda koo elle taabbe ikkel yaaba num koo abeyyo. Tonnal YALLA kinniyom yok aaxigelon» iyye.

YALLIH qangara yol obteeh; yok iyyeemih:
«Bani-adantow, takku waytaamat yab. ‹YALLAY Mulki lehiyya iyyaamah: Boogisay, «Woo saaku takku waytaamow!» axcuk, anay fayya hayisa› inxic.
Intaamah, ‹Umaane edde takke ayro xayih. YALLIH abto edde tamballayu wayta ayro xayih; baadal tan ummatta gadaama edde tabbaxu waytaah, qamburre baaxo edde buultu wayta ayro xayih.
Masril qeebi radele. Mango mari edde rabeleeh, rado amaggeleeh, abuuruh cabba tet heelon. Too waqdi Kuusul sinam kaxxam ankikkiqele.
Too qeebit, Kuus kee Liibiyaay, Liidiyaay Qarab kee Kuub deqsita rasuk kirah baaheenih sugen qaskar rabele. Masri lih bica abe mari too qeebit rabele› 'yaanam inxic» iyye.
YALLI iyyeemih, «Kilbat le kabuk Migdol deqsitta magaalak xabba haanamaay, gabbi-qaxat raqta Aswaan deqsitta magaalah amma 'yaanam tan baaxol, Masri marah qande acayuk tenem bayele. Masri mari kaxxam edde yakkalem inkih foyyaatele. Tahat yabtam yoo YALLAY Mulki lehiyya.
Masri rasi, abuuruh-raqte-baaxooxak kaxxih, abuuruh raaqeleeh; ken magaalooli abur-tekke-magaaloolik kaxxih abur akkele.
Masri magaaloolit gira ruubu waah, is dacayrih luk sugte qaskar selu waa saaku, YALLA kinniyom yok aaxigelon.
Too ayroy Masri finqa yakku waahiyyal, amaanah xiinak suge Kuus marat cube waak sugen cunxo qidu waa farmoytit markabat ruubeyyo. Too ayro xayyowteh taniih; xayuk amaateleeh; cunxo keenit heele.
YALLAY Mulki lehiyya iyyeemih, «Masri marih gaddaliino Malik Nabkadnessar gabat bayseyyo.
Nabkadnessar racmatta sinni qaskar gabat hayya heeh, Masri rasu bayisa'gidih amaatele. Oson Masri seefit bayselon. Inkih tan baaxo raysak kibbiimele.
Niil weeqaytu kafseyyo. Masri mara uma marih gubat heeyyo. Marin marih gabat, baaxo kee baaxol sugga 'tem keenik bayseyyo. Tahat yabtam yoo YALLA» iyye.
YALLAY Mulki lehiyya iyyeemih, «Moof deqsitta magaalal tan gabat bicsen duyyey yaqbudeenihiyya kee, yalla axcuk elle yaaminem keenik bayseyyo. Masri ahaysa abba mageya. Inkih yan rasut cunxo ruubeyyo.
Fatros deqsita aracay gabbi-qaxat raaqahiyya foyya abeyyo. Xooqan magaalay kilbat le kabut raqtahiyyat gira ruubeyyo. Teebes magaalal cokmih digaala ruubeyyo.
Masri-qaskar amô-reebu le aracay migaaqah Baslus deqsitahiyyal, inni naqabu oobiseyyo. Teebes marih gaddaliino kee midir bayseyyo.
Masrit gira ruubeyyo. Baslus magaala kaxxam ankikkiqele. Teebes magaalat maroh tan gaso addigillele. Moof magaalat kaxxa umaane akkele.
Awen kee Bubastis magaaloolil yan qunxaaneyti inkih carbit ambaxele. Tohuk raqtem seewah beelon.
Masri mari kaxxam edde akkaluk suge qande keenik bayisu waah, Masri mara maqar cabsiisu waa saaku, Tacfancis deqsitta magaalal dite radeleeh; qamburret buulumele. Tet mandarittel enna 'ya mara inkih seewah beelon.
Masri too digaalah digaalu waa saaku, YALLA kinniyom yok aaxigelon» iyye.
Seewah nee edde been taban kee inikhaytoh sanatak inikhaytoh alsak malcinhaytoh ayrot, YALLIH qangara yol obteeh; yok iyyeemih:
«Bani-adantow, Masri malikik gaba iggileeh; too gabak ahak wadir qaffotta 'yeh seef edde yabbaxu maduuda. Macaay intek, anu kaak iggile gabal baasima kaah haah, kaah daylisa num mageya.
Tonna-leemiik taway yoo YALLAY Mulki lehiyya axceemih, Masri malikik naqboyta ekkeh aniih, duma tiddigille gaba kee nagay tan gaba inkih kaak aggileyyo. Tonna-leemiik seef gabak addak kaak radele.
Masri mara, ummat addat, baxacah ruubeyyooh; aaxige waan marih fanat fixixih ken ruubeyyo.
Baabelon malikih gaba qande bahsiiseyyo. Inni seef kay gabat heeyyo. Masri malikih gaba butukku heeyyo. Isi naqboytih foocal uma rabah rabele.
Kaa boolaaseyyooh, Baabelon malik qande bahsiiseyyo. Inni seef kaah aceeyyooh; usuk yi seef Masri fana yascassu waa saaku, sinam inkih YALLA kinniyom yok aaxigele.
Masri mara fixixih ruubeyyoh; YALLA kinniyom too saaku yok aaxigelon» iyye.

Seewah nee edde been taban kee inikhaytoh sanatak sidochaytoh alsak inikhaytoh ayro, YALLIH qangara yol obteeh; yok iyyeemih:
«Bani-adantow, Masri malik kee kay marak intaamah: Qandek litom qunxam hinna! Koo aleltam iyyaay?
Ceelalloh, Assuuriya Lubnaan-rasul tooboke caxay mango ludway silal meqehiyya leeh, xexxaarah qamburre guftahiyyah bis luk sugte.
A caxa racta leek tooboke. Too leeh sabbatah, woo caxah dariifal tan baaxo inkih allaggowte. Too lee dariifal enna 'ta garboh fan caxitte.
A caxa lee nagay geyteemih sabbatah, xexxaarah cooxuk xagar gexak ten. Ludwa teetik nabna kee xexxar luk ten.
Kimbir akak inxicca 'yaanam ludwal akak qarwa xissitte. Alluwwa kee dubaala inkih xaylo tet gubal xalte. Baadal enna 'ya mari tet silaalal iraawite.
A caxa xexxar kee naba ludwa leemih sabbatah, kaxxa qax-maqaane luk sugte. Ramid teetik baaxok ragidil tan leey ractahiyya gufe.
Yallih bustaanih addal yan kaxxa coox tet xaqam luk masuginna. Saaganto kee *subla tet gide alginaanah luk mananna. Faxe caxay Yallih bustaanal tenehiyya woo gide qaxak luk mananna.
A caxa, yooy YALLAH yani Qadanay yi bustaan elle sugehiyyal uysubuke cooxuk, ludwa kee qaxah lafitta inte. Anu qaxa tet eymeeqe.
«Tonna-leemiik yoo YALLAY Mulki lehiyya iyyaamah, Too caxa dadalah qamburre guftam faxxa hayte. Tembe saaku kaxxiina bahteemih sabbatah,
tet cineeh marin abba tet beetay exce. Is bahte umaaneh tet celtam teetik abe.
Racmatta sinni maray allî baaxok yemeete tet irgiqqa heeh elle tet qideh cabe. Luud akak baaxoh addal tan qaleelah amo kee goloola kee daqaral radeh. Baadal tan ummattay woo caxah gubal silaalitak sugte wokke cabteh gexxe.
Kimbir amma 'yeh teetiy raddehiyyal daffee. Alluwwa kaadu teetik radde ludwat taqqa 'teh gexxe.
Tahak wadir faxe caxa leek faxeh gide geytaamah, dadal kee xexxaarah too caxah innah magacta. Xexxaarah qamburre gufta caxa tahaysa mataabuka. Toh akah axcem, rabeeniih dite le kabri oobe marat yengeleeniih woo boodo fanah oobelon» iyye.
YALLAY Mulki lehiyya kaadu iyyeemih, «Too caxa dite le kabri obte saaku, baaxo inkih arkite. Baaxoh addak racta lee gexi haak masuginniyo. Buyyitte darah oobi haak masuginniyo. Too caxa rabteemih sabbatah, Lubnaan qaleelal dite qideeh; garbol enna 'ya coox kafse.
Too caxa dite le kabri oobe marat tengele saaku, is radde waqdi abteh ten xongoloh mango baaxoh mari gilite. Inkih tan Qadanal suge coox kee, leek meqe innah allaggoowak suge Lubnaan cooxuy woo boodo fanah oobehiyya, a caxah raddem yublen waqdi ruffu iyyen.
Too coox kee tet gubal reebime suge maray cato tet abak sugehiyya tet lih kabri oobeeniih; qeebit qide marat yengelen.
«Masri malikow, Qadan cooxih addak xexxar kee hayba le caxa koo maay aleltaa? Meelelta'mmay, ahak wadir atu Qadanal suge cooxuk kaxxih Gahannab oobetto. Tokkel diini maleela kee carbit rabe marat angaletto.
Masri malik kee kay marat akkelem tamah teeti. Tahat yabtam yoo YALLAY Mulki lehiyya» iyye.

Seewah nee edde been taban kee nammeyhaytô sanatak taban kee nammeyhaytoh alsak inikhaytoh ayro, YALLIH qangara yol obteeh; yok iyyeemih:
«Bani-adantow, darraqah takke boogey Masri marah aboonu waanahiyya ah teeti.
Doolatwa fanat qande le lubak is takkale.
Takkay immay dori addat ibak gaba tasgayye xabaadoh gide kinnito.
Lee ibat kalla abteeh, darraqosseh.
Mango rasih mari elle gaaboowe ikkel, inni sabakat xabba koo heeh,
weeqayti afal giitak koo yayyaaqoonay axceyyo.
Weeqaytuk afal bukka koo heeh
baadal enna 'ta alluwwa kee kimbir yakamay koo axceyyo.
Qaleela kee goloola ku raysay abicahiyyak kibba heeyyo.
Qabal siinik qaleela bullaay dorwa kibba haam fanah caxeyyo.
Koo bayisu waa saaku, qaran kee cutuukal dite qideyyo.
Ayro qamburrek darret gacele. Alsa ifu cabele.
Qaraanal yan ifu bayissa heeh, baaxo dite kol akah takke innah abeyyo.
Tahat yabtam yoo YALLAY Mulki lehiyya» iyye.
Yalli kaadu qagseh iyyeemih, «Atu baytu waytaamih xaagu
atu aaxige wayta baaxooxal yaabboonu waan waqdi,
yaabbe mari wariggitele.
Anu kol baahu waam ummatal hagga akkele.
Yi seef ken fan kinisu waa saaku malikwa meysih axaxitele.
Celemih elle tan aracak koo kalu waa saaku
ken roocih meysi ken abbixele» iyye.
YALLAY Mulki lehiyya iyyeemih, «Baabelon malikih seef koo geele.
Agiirah tan qaskaray racmattak tu sinnihiyya sibte seefit
sahda kee mansafay amo elle miqito saabo kok cabsiiseyyo.
Mango lee elle aninnaan ikkel sugu waa laa siinik asguudelon.
Lee darraqoosa mara kee laa maraaqa.
Leelwa darraqootiyyak cattiimele.
Daqarwa amaanah caxitta'gidih abeyyo.
Tahat yabtam yoo YALLAY Mulki lehiyya» iyye.
«Masri abuuruh cabbaay tet addal yan mara selli hayu waa saaku,
YALLA kinniyom yok aaxigelon» iyye.
«Taham mango baaxoh yooboke agbi Masri kee tet marah abu waa darraqah takke booge. Tahat yabtam yoo YALLAY Mulki lehiyya» iyye.
Seewah nee edde been taban kee nammeyhaytô sanatak inikhaytoh alsak taban kee konoyhaytoh ayro, YALLIH qangara yol obteeh; yok iyyeemih:
«Bani-adantow, a axxul le Masri marah boogis. Keenik kalah yan mara lih ken hayya haay, akeera fan ken rub. Dite le kabri oobe marat yengeleeniih, woo boodo fanah oobelon.
Keenik intaamah, ‹Isin sahdak qaxah tayseenim maay takkalen? Ahaysa akeera fan gexettoonuuh, tokkel diini-maleela lih gacetton.
Masri mara edde qidoonu seef siibot yaniih; Masri mari qeebit rabeleeh, keenik mango mari rabele.
Masri mari akeera gexu waa saaku, ken kee ken qaxat gacca 'ye mara akeeral geyoonu waan waqdi, tokkel tan agiiray duma qeebi abak tenehiyya keenik, ‹Diini-maleelay qeebit rabtehiyya a saaku temeeteh taniih; akeeral ginaada keenik qangalaylut tan› keenik axcelon.
«Assuuriya kaadu teetik rabte qaskarih kabaara marot tet tabbixe. Too qaskar inkih teetik edde rabtem carbi.
Ken kabaara elle tanim, akeerak adda le araca. Woo qaskarih kabri teetit maroh yen. Keeniy ta saaku tonnal yanihiyya, addunyal sahda akak meysitta marah sugen.
«Qeelam kaadu wokkel taniih, carbit teetik rabte qaskarih kabaara maroh teetit tan. Addunyal sugen saaku sahda akak cunxitta marak yeneeni'mmay, a saaku too diini maleelah yen mari akeera gexe. Akeera gexe uma marat tikka 'ye qaybi keenit yekke.
Tokkel ginaada keenik qangalaylut taniih, Qeelam carbit rabe mara lih tan. Tet qaskaray carbit rabtehiyyah kabaara tet dariifal tan. Raben saaku diini-maleelah sugeenih diini maleh raben. A saakuh tu gactek, edde sugen qaybit edde akeera gexeeniih, carbit qiden marat yengelen.
«Meesek kee Tuubal ummat kaadu, ken qaskarih kabaara maroh keenit taniih, wokkel yanin. Oson diini-maleelah sugeenih; addunyal yenen saaku sahda akak cunxitta marah sugeenimih sabbatah, edde rabeenim carbi.
Dumî dabaanal agiira rabta saaku carbi silac luk ken aagaquk yeneenih, seef lacdi addal ginaadak amô-ginat haak yenen. Ta mari addunyal yen saaku sahda akak meysitta marah sugeeni'mmay, tonnal ken maaguqinnon. Ken dambih digaala ken lafal raqta.
«Masri maraw, isin kaadu carbit rabte diini maleela lih elle baytoonu waytaanam tonna.
«Edom kaadu isi malikwa kee abbobti lih wokkel tan. Too mari kaxxam qande le qaskarak yeneeni'mmay, a saaku diini maleelay carbit rabtehiyya lih, akeeral yanin. Tokkel ginaada keenik qangalaylut tan.
«Saydâ mara kee kilbat le kabut raqta abbobti inkih kaadu wokkel tan. Duma sahdat cunxo qidak yenen. A saakuh tu gactek, diini-maleelah rabeenih; carbit rabe mara lih akeera isinni qaybi xagarat luk gexen. Akeeral yan marat tikka 'ye qaybi keenit yekke.
Masri malik kee kay qaskar carbit rabele'mmay, usuk akeeral carbit rabe mara yabalu waa waqdi, a marat kaadu aham tekkem kaat amqele. Ahat yabtam yoo YALLAY Mulki lehiyya» iyye.
«Dumah yan saaku Masri malik a addunyal enna 'ya mari akak cunxita num abeh suge. Takkay immay kaa kee kay qaskar rabeleeh, tohuk wadir diini maleelay carbit rabtehiyya lih gacelon. Tahat yabtam YALLAY Mulki lehiyya» iyye.

YALLIH qangara yol obteeh; yok iyyeemih:
«Bani-adantow, ku baaxoh mara lih yaabaay, baaxol carbi yakku waa saaku takku waytam keenih waris. Baaxô-mari isi addak ken dacrisu waa numuy dacayrih gaca dooritaama.
Woo num naqboyti xayyoowem yable waqdi, ummatah garci kala'gidih baanta yaagure.
Ta anay yaabbe num aabbih tibba 'yeeh, too waqdi naqboyti amma 'yeh kaa qide kaa tekkek, too raba isik wee week, numuk wee waama.
Macaay intek, astah xongolo oobba heeh cubbil gacaamal kudeh yasillimem duudak yen.
Takkay immay dacayrih yan num naqboyta amaatih ubullaay astah baanta aagure wayya heek, tonnal naqboytit amma 'teh a marak tu qideenik, too mari isi uma-taamah rabele'mmay, too marih raba gaaxah yan numuk weeyyo.
«Hay ta way, bani-adantow, kok axceemih: Israayil marat dacayri hayu waam koo. Anu kok excem keenih warisaay garci keenih kal.
Uma-taama le numuk, ‹Atu uma-taama litooh isi qamalah rabetto› kaak axce waqdi; woo num rabak cattiima'gidih, ‹A edde tan uma taama cab› 'yaanam kaak axce wayya haytek, usuk too abak suge uma-taamat edde rabele'mmay, too numih raba kok weeyyo.
Uma-taama le num, woo uma taamak uduura 'yaanam kaak axcih, ku fayu cinna heeh woo uma taamah rabe kaa tekkek, kay rabah messertinta» yok iyye.
YALLI kaadu qagseh, yok iyyeemih, «Israayil marak intaamah: ‹Isin, «Nanu abne dambi kee qellat nel yemeggeh yan. Edde nanim baati. Taway tahak mannal catimnu dudnaah?» 'yaanam intan› keenik inxic.
‹Waara YALLAY Mulki lehiyya kinniyooh, inni migaaqal xiibita'mmay, uma taama le num isi uma taamah rabam kaak mafaxa. Woo uma taama cabba heeh mano kaak faxa. Israayil-xayloy, uma taama cabaay, manok raba madooritina› keenik inxic» iyye.
Kaadu yok iyyeemih, «Bani-adantow, ku marak intaamah, Duma meqe taama luk yen num uma taamat asam baahek, duma abak suge meqe taama kaah xiqtam mali, inxic. Uma num uma taamak yeedeek, digaala kaal matamaata. Meqe taama luk yen num woo meqe taama cabba heeh uma taamat asek, duma abak suge maqaaneh sabbatah qafu kaah maxca. Kaa digaaleyyo.
Meqe num waareleemih qahdi kaah culek lakal, usuk isih ‹Duma abe maqaane yoo xiqtah› 'yaanam niyat hayya heeh, uma-taama qimbise kaa tekkek, duma abba hee maqaanek tut baaqid kaak maha. Takkay immay isih abe uma-taamah isih rabele.
Uma numut umam akkeleemih garci kaah kalek lakal, woo num woo umaane cabba heeh meqe taama fan gacek, rabi cokmi kaal mayamaata.
Masalan, sahda abuuduh duyye kaak beyte saaku, damaanatah luk raaqe duyyey kaak been duyye kaah gacseenik sarra luk raaqehiyya gacse kaa tekkek, hinnay kaadu, garqoh sahdak bee duyye gacseeh, uma-taama cabba heeh mano akak geyu waa xinto kataate kaa tekkek, tonnal marabay; rabi cokmi kaal mayamaatay qumri kaak raagah.
Dumah abeh suge dambi kaah cabeyyo. Meqeemit ase kaa tekkeeh, cakkik tanim abe kaa tekkek tonnal waarele.
«Tonna'mmay ku mari, ‹YALLI abam gita hinna› 'yaanam iyyan. Takkay immay gitat tanim abe waytam, yoo hinna keeni'kkal.
Duma cakkik tanim abak suge num woo cakki cabba heeh uma taamah abittot gacek, too umaaney edde asahiyyak gexxaamah rabele.
Uma-taamah abittot suge num woo umaaneh abittok raqqa 'yeh meqeemit ase kaa tekkek, tonnal too num isi rooci rabak catem deqsitele.
Hay, Israayil maraw, isin ‹YALLI abam qadlik tanim hinna› intan. Takkay immay anu sin abto elle tani'nnal siinil mekla» keenik iyye.
Seewah nee edde been taban kee nammahaytô sanatak tabanhaytoh alsak konoyhaytoh ayro, Yarusalaamak yoowweh yemeete num yol yemeeteeh, «Yarusalaam makko tekkeh» 'yaanam iyye.
Carra woo num yamaatek dumal, YALLIH gaba yol gacah yoh tumbulle. Saaku too num yol yamaatek dumal, akah suge duudak YALLI af yoo geysiiseh. Tohuk wadir yaabay affaruk sugehiyya yaabam qimbise.
Tohuk wadir YALLIH qangara yol obteeh; yok iyyeemih:
«Bani-adantow, Israayil rasuy abuuruh yanihiyyak addal yan mari iyyaamah, ‹A axxul le baaxo Abraahimiy inki numuh yenehiyyah ikoytah tontocowweeh; nanu manginooh, elle nani ikkel neh kaadu ikoytah akah antacawwe waytam mali› 'yaanam iyyan.
Tonna'mmay keenik intaamah, ‹YALLAY Mulki lehiyya siinik iyyaamah, Isin qabal akak tif iyya cado takmen. Xeet kee cooxuk bicsen duyye taqbuden. Sahda qiddan. Hay, tonnal, ta baaxo sinim akkelem mannal siinit celtaa?
Isinni seefit kaxxiinittan. Umâ-yabulih taniimit assan. Kulli num siinik cuggaaneh siinik yan numih barrat fido faxa. Hay, too way, baaxo sinim akkelem mannal siinit celtaa?› keenik inxic.
«Wohuk kalah keenik intaamah, ‹Yoo waara YALLAY Mulki lehiyya inni migaaqal xiibita'mmay, ama abuuruh tan magaaloolih addal yan mari ambaxele. Magaalak irol yan mara alluwwâ-gadda abeyyo. Qaleela kee gablah addat yombooqoreh yan mara biyak gadda abeyyo.
Inkih yan rasu num sinniih lac sinni abur abeyyo. Oson kaxxam edde akkaluk sugen qande keenik bayseyyo. Ken qaleela dibuh yan aracay sahdayti gitah gace waa abeyyo.
Oson aben dambih, ken digaalu waah baaxo keenik bacari abu waa saaku, YALLA kinniyom yok aaxigelon› » iyye.
YALLI kaadu iyyeemih, «Bani-adantow, ku mari magaalat maroh tan gasoh xaqu kee isinni qarwah afal yangoorowen waqdi, ku yaabat yaabaanaah, ‹YALLAK yemeete yab ankacisnu waynak nee beya› sittak iyyan.
Yi mari atu keenik intaamih ankacsah kol kobxan; elle daffeyan. Takkay immay atu aba keenik intam maaban. Atu edde yabta yab kicnoonum ceelan. Takkay immay lon inti-xeera macaban.
Ku yab kaalayta meqe num kacanuh aba gadah lon. Fooximâ-gurrah aytih yaabbeeni'kkal, abinal maasisan.
Atu keenik inxicca 'tem, raq lem hinna, akkeleemiiy; too saaku nabi ken addat sugem aaxigelon» iyye.

YALLIH qangara yol obteeh; yok iyyeemih:
Bani-adantow, Israayil abbobtit takku waytam keenih waris. Keenit takku waytam keenih warisaay keenik intaamah: YALLAY Mulki lehiyya siinik iyyaamah, «Israayil-loynittey, finqi sin yibbixeh! Isinni amo wagittaanah illi amo mawagittan.
Can naktaanaah, illi xagooruk bicsen sarat gactaanaah; ariiqo bahsiisen illi doorru hayteenih takmen. Takkay immay illi madacrissan.
Boola le numuk amo wagitak masuginniton; biyaakita mara daylisak masuginniton. Mudduume marak dale daylisak masuginniton. Buxak badite mara le buxah gacisak masuginniton; finqite mara gorrisak masuginniton. Aaminnaanim keenil baahak sugten; keenit xukkutak ken xiinissen.
Illi loyna luk masuginnaay, tohih sabbatah fixixih yan. Tonna-leemiik alluwwa qiddem kee tokmem yekke.
Yi illi kaxxa koomaami kee qaleelah amol meekot yen. Inkih yan baadal finqiteeniih immay ken gorriseeh ken baahe mari masuginna.
«Siini bas loynittey! Yoo YALLI siinik axcem ankacisa.
Yi illi duweena weeh, kulli num kaa haysiteeh alluwwâ gadda yekke. Yi illit duwah yan mari kaa madacrisinnaay amo kaak mawagtinnay; isi amoh dacayrih raaqe.
Tohih sabbatah illi duweenitow, yooy YALLAH yani siinik axceemih,
Waara YALLAY Mulki lehiyya kinniyooh inni migaaqal xiibita'mmay axceemihii, yoo YALLAY Mulki lehiyya sin naqboyta kinniyom yok ixiga. Inni illi siinik beeyyo'mmay, tahak wadir duwah siinil maaca. Ahak wadir isinni amo dacrissoonay siinik maxcay, inni illi siinik cateyyooh, akami sin mahaa.
«Yoo YALLAY Mulki lehiyya siinik axceemih, Inni illih goran innih abeyyooh, innih ken dacriseyyo.
Illit duwah yan num baye illi gorrissa heeh elle gaaboysaah elle dacrisa gurral, anu inni illik kaadu toh abeyyo. Kaxxa dite le baatih ayro edde sugen baatik ken gacseyyo.
Marin baaxok ken gacseyyooh, inki aracal ken gaaboyseyyo. Wadir ken baaxo ken gacseyyo. Israayil baaxoy qaleela leeh buyyitte lehiyya ken gacseyyooh; akadah (agdah) yan arac ken beyya heeh, ken aylooleyyo.
Israayil rasul akadah tan qaleela kee goloola beyya ken heeh, wokkel ken aylooleyyo. Tokkel meysi maleh akah yaloolen innah keenik abeyyo.
Inni illi innih dacriseyyo. Yolooleenik lakal, elle nookan arac innih keenih heeyyo. Tahat yabtam yoo YALLAY Mulki lehiyya» iyye.
«Baatem innih gorriseyyo; buxak baditit tanim innih gacseyyo. Muddumtem innih dayliseyyo; lakmissam innih qaffoyseyyo. Takkay immay gabul leeh qande lem bayseyyo. Macaay inteenik, anu qadlih aninnaanim aba loyna kinniyo.
«Tonna'mmay yi illow, yoo YALLAY Mulki lehiyya siinik axceemih, kulli numul siinik ackumeyyo. Umam kee meqem tittak siinik baxseyyo. Illi kee wadar tittak baxseyyo.
Meqe qayso yakmeemih cayye waa illi siinit yan. Akme waamat taqqa 'teenih gexxan; sila le lee taaqubeeniih, isinnih aaqube waytan lee darraqossan.
Isin ibah edde teeqeteenih cabten qayso yi illi yakmeeh, isin darraqossen lee yi illi yaaqube.
«Tonna-leemiik yoo YALLAY Mulki lehiyya qande le illi kee qande sinni illih fanal cokmi abeyyo.
Biyaakitta ida tenek, ganaysaqtaanaah tet giqak, illik addak xiiriyak tayyaaqen.
Ahaysa inni illi tahak cateyyooh; umam keenil baahi mahaa. Inni illik kulli lacal cokmi abeyyo. Meqe lac kee uma lac tittak baxseyyo.
Malik Dawuduy yi naqasuh yanihiyyah innah yan loynaytu keenih heeyyo. Too loynayti ken dacrisele.
Yoo YALLAY Mulki lehiyya, innih, ken dacrisa Dagelta akkeyyooh; Malik Dawud innah yan malik ken xiinisa'gidih abba keenik abeyyo. Taham exceh, edde maqagita.
Ken amo amaanah akah xinta'nnah, inni kee ken fanal xagana haysiteyyo. Ken baaxol enna 'ta alluwwa bayseyyo. Tonnal yi illi inkih meysi maleh bacarih tan baaxo kee garboh addal amaanah xiineleh dacrele» iyye.
YALLI kaadu qagseh iyyeemih, «Barkat keenit heeyyooh yi qaleelay taahirih tanih xaqul dabaaqah ken heeyyo. Tokkel faxxiima uddur rob keenih ruubeyyooh, niqmat keenil oobiseyyo.
Coox caxâ-miru keenih xalele; buqrek daro orbisitelon. Kulli num isi baaxol amaanah keenik xiinele. Yi marak axawah edde yanin silsilat kalla heeh, naqoosah ken le marak currih ken ayyaaqu waa saaku, YALLA kinniyom yok aaxigelon.
Irô baaxoh mari ahaysa ken mabuuba. Ahaysa alluwwa ken maqiddaay ken matakma. Sahda ken mameysissay, ahaysa amaanah xiinelon.
Qidinnaan daro elle taabuke baaxo keenih aceeyyooh; ahaysa maqululan. Irô baaxoh mari anqaasah af keenil maraqeeqisa.
Israayil ummat dacrissam yoo kinnim kulli num aaxigeleeh; oson yi mara kinnoonum kulli num aaxigele. Tahat yabtam yoo YALLAY Mulki lehiyya.
«Isin yi illow, innih ayloole illow, yi mara kinnitoonuuh, anu sin Dagelta kinniyo. Tahat yabtam YALLAY Mulki lehiyya» iyye.

YALLIH qangara yol obteeh; yok iyyeemih:
«Bani-adantow, Edom deqsitta qaleela le baaxot takku waytaamat yab.
Yoo YALLAY Mulki lehiyya ummatah waris kok axcem waris. Keenik intaamah, Edom qaleelay, anu naqboyta siinik ekkeh an. Lac sinniih num sinni baaxo koo abeyyo.
Magaalooli kaadu abur siinik abeyyo. Baaxo siinik abuuruh cabeyyo. YALLA kinniyom too saaku yok aaxigetton.
«Isin dumaak Israayil ummatah qaduwwih sugteeniih; Israayil ummat isih bahte dambih digaala keenil temeete saakuy kaxxa gadaamat sugeenihiyya, isinni le kabuuk ken qidaana'gidih absissen.
Tonna-leemiik waara YALLAY Mulki lehiyya kinniyooh, inni migaaqal xiibita'mmay, rabal sin digaaleyyo. Too rabak tasillimen ikke mageytan. Baatil kee sahdâ qidimih yimixxige mara kinniton. Sin kaadu woo baatil abbixele.
Edom rasuy qaleelah tanihiyya num sinniih lac sinni baaxo abeyyooh; tokke safarah gexinnaan num qideyyo.
Qaleelah amo sahda raysak kibbiimeleeh; carbit rabu waa marih ginaada koomaami kee goloolaay daqor buulele.
Magaalooli siinik wadirik num elle gace waa abur abeyyo. Too saaku YALLA kinniyom yok aaxigetton.
« ‹Yuuda kee Israayil baaxo yiimiiy; oson kaadu, ikoytah lino mara› inteenih; yooy YALLA kinnihiyya elle yen baaxo isinnih haysittaanam faxxen.
Hay tonnal, waara YALLAY Mulki lehiyya kinniyooh inni migaaqal xiibita'mmay, yi marat abten bagcarra kee keenih luk sugten kuuxewaynaan kee keenih luk sugten naqabih, cane siinil gacseyyo. Too saaku sin akah digaalam, keenil bahten umaaneh sabbatah kinnim aaxigelon.
Isin kaadu ken burutak, ‹Israayil qaleela niimiiy; abuuruh raqteeh, ni gabal gacte› axcuk, yabteenim siinik oobbem aaxigetton.
Tirtirisak yi giddinaamak edde yabten yab kee ceele-waytoy inteenihiyya siinik oobbeh.
«Tonna-leemiik yoo YALLAY Mulki lehiyya siinik axceemih, isin Israayil maray yok sah numtin mara akke waahiyyat kaxxa baati tekke saaku, farcatah akah gacca 'ten innah, anu kaadu inkih yan baad akah ifricca 'ya baati siinit abeyyo. Seeqir qaleela kee inkih yan Edom rasu num sinniih lac sinni bacarih tan baaxo abeyyo. Anu YALLA kinniyom too saaku kulli num aaxigele» iyye.

Yalli iyyeemih, «Bani-adantow, Israayil qaleelat takku waytaamat yab. Yoo YALLAY Mulki lehiyya ken lih yaaba yab ankacisa keenik inxic. Israayil naqboytit kaxxiinat, ‹A qaleeli niimi› 'yaanam iyyen.
«Hay tonnal takku waytaamat yaabaay, keenik intaamah: YALLAY Mulki lehiyya iyyaamah, Israayilik cuggaaneh yan mari Israayil qaleela yibbixeeh ken buube saaku, ken gabal gacteenih; too mari sin bursuteeh anqaasah af siinil raqeeqise.
Tonna-leemiik dariifal yan mari elle anqaasaah buuben qaleelaay koomaamiiy, daqooruuy, gololwa kee abuuruh raqte aroocaay, tonnah kaadu, abur aben magaalooliy, takkeenimiik, yoo YALLAY Mulki lehiyya siinik axcem oobbeya.
«Yoo YALLAY Mulki lehiyya dariifal tan baaxooxah mara luk naqabut yaabah aniih, axcihiiy Edom lih naqabut yaaba. Yi baaxo been saaku farcatah rabakaay, iyyi maca nek abele 'yaanamah beeniih, saqi elle yaloole arooca isinnih haysiten.
«Tohih sabbatah taway Israayil baaxot takku waytaamat yaabaay, qaleela kee koomaamiiy daqor kee goloolah, yoo YALLAY Mulki lehiyya sahda keenit abte bura ubleemih sabbatah, edde an naqabu luk axcem waris.
Dariifal enna 'ta baaxooxa qaybit ken qideyyoomuh, kaxxa xiibah xiibita'mmay,
yi Israayiliy, qaleela ayyuufa siinih baaheleeh, caxâ-miru siinih xalele. Ahaysa isinni baaxo xayuk gacetton.
Anu kaadu sin qaxat aniih, baaxol buqre abqurettoonuuh, away kaadu darqi elle aabukelem siinih diggoysa.
Israayil ummatey, sin aymaggeyyooh, magaalooli fan sin gacseyyo. Tiddigille qarwa nammeyhaak xisetton.
Ummat kee lac aymaggeyyo. Mango xaylo xalettoonuuh, dumak amaggetton. Dumak akah sugten innah tanoonay sin axceyyo. Dumak fuli gaddaliino siinit heeyyo. YALLA kinniyom too saaku yok aaxigetton.
Yi Israayilih ummatey, sin baaxo fanah sin gacseyyo. Tahaysa ta baaxo sin ikoyta akkeleeh, xaylo siinik rabi mahayta» iyye.
«YALLAY Mulki lehiyya qagseh iyyaamah: sahda a baaxok intaamah, ‹A baaxo sinam takmeeh, isi marih xaylo selteh› 'yaanam iyyan.
Ta tiyak yoo YALLAY Mulki lehiyya axceemih, Ta baaxo tahak wadir, sinam takmeeh sin xaylo selta baaxo matakka. Tahat yabtam yoo YALLAY Mulki lehiyya.
Tahak wadir a baaxo ummat makot mabeytaay; sahda anqaasah elle rabtaah, ummat burah af elle raqeeqissa baaxo matakka. Tahat yabtam yoo YALLAY Mulki lehiyya» iyye.
Kaadu YALLIH qangara yol obteeh; yok iyyeemih:
«Bani-adantow, Israayil mari isi baaxol suge saaku, ken qamal kee ken uma-taama a baaxo nadaasa abte. Ken qamal yi garil wasaktuk taahirroowe wayte barrah gide yol luk suge.
Isinni baaxoh addal, sahdat abak sugen qidiyya kee, xeet kee cooxuk bicsen duyyeeyah aban qibaadah sabbatah, yi naqbi le'nna yabloonay ken exce.
Oson abak sugen umaane kee ken qamalal keenil mekle. Ummat addat baxacah ken ruubeeh, aaxige waan marih fanat ken fixixise.
Elle gexinnaan baaxol yi migaaqay taahirik yanihiyya baysen. Toh mannalaay intek, ‹Ama mari YALLIH marak tene'mmay, a saaku kay baaxo cabeenih gexaanah yanin› 'yaanam iyyaanaah; yi migaq keenil xagan.
Oson gexinnaan baaxol ken sabbatah yi migaaqay taahirik yani xaggiimaah, toh yol umah.
«Tonna'mmay taway Israayil marak intaamah, ‹YALLAY Mulki lehiyya iyyaamah: Taway abu waam akah abu waam, Israayil marih taaga hinna'mmay, inni migaaqay taahirik yanih taagah aba› keenik inxic. ‹Isin elle gexinnaan baaxol yi migaq bayisak sugten› keenik inxic.
Yi migaaqay taahirik yanihiyyay isin bayisak sugteenihiyya ummatah qaddoysu waa saaku, anu YALLA kinniyom aaxigelon. Siinih abu waamat, gersi baaxol yan mari saytun Dagelta kinniyom yok aaxigelon. Tahat yabtam yoo YALLAY Mulki lehiyya.
Macaay inteenik, kulli doolat kee baaxoh addak bahha sin heeh, sin baaxo sin heeyyo.
Xeet kee cooxuk bicsen duyyey aqbuduk sugteenihiyyah nadaasak taahirrowtaana'gidih, taahirik tan leet sin rifeyyo. Liton nadaasak sin kaqliseyyo.
Qusba afqado kee qusba misinkaca siinit heeyyo. Xaak yan lubbi siinik kalla heeh, algin lubbi siinit heeyyo.
Inni Roocaaniyya siinit heeyyo. Siinil ecee amri kee madqa duudusa mara sin abeyyo.
Sin kaxxa abbobtih ecee baaxol nooketton. Yi mara akkettoonuuh; sin Dagelta akkeyyo.
Nadaasa sin abba haytaamak, innih sin waaseyyo. Qulul sin akah gee waa innah, daro siinih tamaggay axceyyo.
Coox-xaylo kee buqrek daro siinih aymaggeyyooh; tohuk gexxaamah, ummat addal qawratak sin qida qulul matablan.
Isinni uma-qamal kee qellatay edde asak sugteenihiyya siinih ambulleele. Too waqdi abak sugten dambi kee ceele-waytoy edde sugteenihiyyak gexxaamah, isinni nabsi inqibba heetton.
Tonna'mmay Israayil ummatey, aaxigeh meqeemih, tahak wadir abba haam inkih akah abam, sin taaga hinna'mmay, inni migaaqih taaga kinni. Abteenimik gexxaamah qaybi kee wacarriy sin yabbixay! Tahat yabtam yoo YALLAY Mulki lehiyya» iyye.
YALLAY Mulki lehiyya iyyeemih, «Naharak sin taahirrossa heek sarra, isinni magaalah addal gacca 'teenih tiddigille qarwa akah xissittan innah siinih abeyyo.
Duma buqre elle abak tenen baaxoh xaquk, gitah gaca mari woo buqre baatem abaluk sugen. Ahak wadir woo arooca abqurettonuuh, daro elle aysubuketton.
Tah yabalu waa mari, ‹A baaxoy bacari tekkeh sugtehiyya a saaku Qadan bustaan celteh tan. A magaalooliy buubba heenih bututtukku heenih abur abeenih cabeenihiyya, a saaku ummat elle gacteh taniih gasoosa maroh leh tan› axcelon.
Too saaku a baatik nagay raqte ummatay cuggaaneh siinik tanihiyya, tiddigille magaalooli bicisseeh toomeh tan baaxoy bacari tekkehiyya bicissem yoo kinnim aaxigelon. Yoo YALLAY Mulki lehiyya taham abeyyoomuh xagana culaah, abeyyo» iyye.
YALLAY Mulki lehiyya iyyeemih, «Israayil mari ahak sarra cato yol essereleeh, too waqdi illi innah ken aymaggeyyo.
Yarusalaam magaalal duma qiddi ayro sadgatah qidan illi mangah akkuk yeneh gide, abuuruh raqteh sugte magaaloolil elle yan mari mangah woo gide akkele. Too saaku YALLA kinniyom yok aaxigelon» iyye.

YALLIH gaba xagaral yok gacteeh, isi Roocaaniyyat beyya yoo heeh, golok gudel daffessa yoo hee. Woo goloh addal mango lafoofi ten.
Too waqdi Yalli too goloh addal woo qaxak a qaxah yoo meekiseeh, mango lafoofiy kaffa karacca 'tehiyya uble.
Too waqdi yok iyyeemih, «Bani-adantow, a lafoofi ahak wadir anuwweelem kot maay celtaa?» iyye.
Anu too waqdi «YALLAW, Mulki le Dageltaw, woh atu taaxige ikkal, anu maaxiga» exce.
Too waqdi Yalli yok iyyeemih, «Ama lafoofiy kaftehiyyak, ‹YALLIH yab ankacisa› inxic.
Keenik intaamah: YALLAY Mulki le siinik iyyaamah, ‹Ufuy siinit heeyyooh, rooci siinit gacseyyo.
Ramoodaay cadoyta kee arab xagaral siinih gacseyyo. Rooci siinit gacissa heeh aynuwwee sin liyo. YALLA kinniyom too saaku aaxigetton› keenik inxic» iyye.
Anu too waqdi YALLI yok elle iyye'nnal, too lafoofi lih takku waytaamat yaabe. Too yaabat an waqdi, sasac intaamih anay yol rade. Too waqdi lafoofi tittat xakbinte.
Annah wagga hee waqdi, lafoofiy tittat xakbintehiyyal cadoyta kee ramooda aduurih uble. Sarrak arab keenil gace. Takkay immay rooci keenil gaceh mananna.
Too waqdi Yalli yok iyyeemih, «Bani-adantow, ama caacaya lih yaabaay intaamah, YALLAY Mulki lehiyya: ‹Caacayow, kulli kabuk amay, ama xagaray tablehiyyat yanuwweeni'gidih ufuy hay, kok iyyah yan› inxic» yok iyye.
Too waqdi caacayak, too YALLI yok inxic akah iyye'nnah, exce. Anu toh exce waqdi, too lafoofiy naharak xagar tekkehiyyat ufuy culeeh, too waqdi rooci keenil gaceeh, solla 'yen. Too mari sittat, dudda le macaxih gide yekke.
Too waqdi Yalli yok iyyeemih, «Bani-adantow, tama lafoofi Israayil marah ceelallo. Israayil mari, ‹Nanu lafoofih innah kafneh karacca inneh nani'kkal, tahaysa xiqnam linoh manan› 'yaanam iyyan.
Tonna'mmay Israayil marah takku waytaamat yaabaay, keenik intaamah: YALLAY Mulki lehiyya siinik iyyaamah, ‹Yi maraw, kabri siinik fakkaay eyyeqqa sin heeh, sin baaxo sin gacseyyo.
Kabri adda siinil fakkaay sin eyyeqqa heeh, sin baaxo sin gacisu waa saaku, yi maraw, YALLA kinniyom yok aaxigetton.
Inni ufuy siinit heeyyo. Rooci siinit gacseyyo. Tohuk lakal isinni baaxol dabaaqah gacetton. Too saaku yooy YALLAH yani abeyyo iyyam duudusa Dagelta kinnim yok aaxigetton. Tahat yabtam yoo YALLAY Mulki lehiyya› keenik inxic» iyye.
YALLIH qangara kaadu yol obteeh; yok iyyeemih:
«Bani-adantow, caxxa baahay, ‹Yuudâ doolat kee kaa'lih yan Israayilih yooboke mara› 'yaanam bagul akak uktub. Kaadu gersi caxxa baahay, ‹Yuusuf-Efrayim kee kaa'lih yan Israayilih yooboke mara› 'yaanam elle uktub.
Sarrak too namma caxxi ku gabah addat, inki caxxa akah ceela'nnah, sanah tittat xakbis.
Ku mari, ‹Ah macah abte?› kok iyyeenik,
keenik intaamah: YALLAY Mulki lehiyya iyyaamah, ‹Yuusuf-Efrayim migaq elle yan caxxa, Yuuda migaq elle yan caxxa lih haam faxa. A namma caxxa tittat gaadissa heeh inki caxxah gacissa heeh inni gabat heeyyo› keenik inxic.
«Tama namma caxxa gabat haay sinam tabalay inxic.
Sarrak keenik intaamah: YALLAY Mulki lehiyya iyyaamah, ‹Israayil mara elle gexen baaxok bahha heeh, tittal ken kobxissa heeh ken baaxo ken gacseyyo.
Israayil baaxoh qaleelal inki doolat ken abeyyo. Ken titta lih xiinisa malik aallelon. Ahak wadir namma doolat mayakkan. Ken doolat namma'kkel makurrunta.
Tohuk wadir, anu niqibyo xeet kee cooxuk bicsen duyyeh qibaada kee, dambi abittot nadaasa isinni maaban. Yoo hawwenna heenih abak sugen dambik qafu keenih axceyyo. Ken taahirroyseyyooh; yi ummat akkeloonuuh, anu ken Dagelta akkeyyo.
Yi naqasuh yan Dawud innah yan malik, malik keenik akkele. Inki loynaytih gubat xiineloonuuh, yi amri kee yi xinto intam digga luk duuduselon.
Dabaaqah, yi naqasuh yan Yaqkuubuh ecee baaxoy oson akak raden ken kaxxa abbobti duma elle sugtel gacelon. Tokkel keeniiy ken xaylo kee ken ramad guubuh gacele. Too rasi kulli way kenim akkele. Yi naqasu Malik Dawud innah yan malik tokkel ken xiinisele. Kulli way abbah keenik waarele.
Anu qahdi ken lih haysiteyyooh, too qahdi amaanah ken xiiniseyyoomuh digga keenih akkele. Ken xiseyyooh, ixxima keenik aymaggeyyooh; inni Qibaadah-Qariy tokkek way kate waahiyya too baaxol heeyyo.
Innih ken addal gaceyyo; innih ken Dagelta akkeyyooh, oson kaadu yi mara akkelon.
Yi Qibaadah-Qariy way kate waahiyya tokkel hayu waa saaku, irô baaxoh ummat inkih, Israayil mara isi mara abtem yoo YALLA kinnim aaxigelon› 'yaanam iyya, keenik inxic» yok iyye.

YALLIH qangara yol obteeh; yok iyyeemih:
«Bani-adantow, Magoog rasuk Mesek kee Tuubal deqsitta namma kedoh abbah yan Goog deqsita numih abina ilaaqaay, kaat takku waytaamat yab.
Kaak intaamah: YALLAY Mulki lehiyya, ‹Naqboyta kok ekkeh an› kok iyyah yan.
Sanat santiita kok hayya heeh, koo kee ku qaskar qusba yaahatal ayfukuneyyo. Qaskaray faaris amok qeebi abtahiyyak mangom lito. Kulli qaskariiti gob kee seefit tikyah yan. Takkay immay koo kee ku qaskar fixixiseyyo.
Fursi kee Kuus kee Fuut rasuk yemeete mari ken lih yan. Too mari inkih gob loonuuh amot dacayrih haan birti-kalabta lon. Koo catoonuh bical yanin.
Qeebi abta labhak Goomar kee kilbat le kabuk xer rikel yan Beet-Togarma mari inkih ko'lih yan. Wohuk kalah mango baaxoh mari ko'lih yan.
Bica kok axce. Qaskar inkih, atu ken amrisa waqdi, bical gactay.
Uli baaxoy mango baaxol sugte ummatta tittal uduurra 'teh titta lih elle tanihiyya tan. Ta baaxoh mari carbi meysi mali. Mango sanatak lakal, too baaxo akah tabbixe innah koo ruubeyyo. Toh Israayil rasuuy; mango dabaanah Israayil qaleeli dibuk suge. Num sinniih lac sinni rasuh suge'mmay, a saaku woo mari woo qaleelal amaanah xiinan. Takkay immay too marat atu qeebi abetto.
Koo kee ku qaskar kee, wohuk kalah, mango baaxok yemeete mari sin lih gacca 'yeh, caacoh innal, ken wararetton. Inkih tan baaxo qamburreh innah buuletton» iyye.
YALLAY Mulki lehiyya Goog giddinaamak iyyaamah, «Too ayro gufta saaku, uma malah malsetto.
Cato sinni baaxoh maray carbi able weeh, amaanah xiinaah, gaso sinni magaaloolil yanihiyya qeebit tabbixeemil malsetto.
Dumî dabaanal abuuruh sugte baaxol a saaku amaanah xiina mara wararettoh buubetto. Too warartu wayta mari, mango marih addak yemeete mara. A saaku mango lac kee duyye lon. Dabaaqah baadak cundubul yanin.
Saba kee Dadan deqsita rasuk yemeete mara kee, wohuk kalah, Isbaaniya rasuk yemeete badaaqat aba mari kok iyyu waamah, ‹Qaskar luk amma 'teh qeebi sinaamat akah abtem, duyye keenik buubta'gidi innaa? Dahab kee lakqo kee lac kee duyye buubba hayteh gabat luk gexxam maay faxxaa?› kok axcelon» iyye.
Tohuk gexxaamah Yalli Goog warisu waa farmo yol ruube. Yok iyyeemih, «Yi Israayilih ummat amaanah elle xinta ikkel,
atu kilbat le kabuk dabaaqah elle tani'kkek texxeereh gexetto. Mango macaxuy celeemah yanihiyyay mango baaxok yemeetehiyya yakkeemiik faras amot amaateloonuuh ko'lih gexelon. Too waqdi ta mara wararetton.
Yi Israayilih ummatat caacoy baaxok baaxo gexxah innah, elle temeete innaak qeebi abetto. Sarrah yan dabaanah, yi baaxo tabbixe'gidih, koo ruubeyyo. Toh akah abu waam, raqqa 'te baaxooxah mari yoo yaaxige'gidiiy, tonnah kaadu, kol baahu waamak gexxaamah, taahirik yan Dagelta kinniyom yok yaaxigeeni'gidi» iyye.
YALLAY Mulki lehiyya iyyeemih, «Atu, dumaak Israayilih tooboke inni nabuwwah afat, wakti gufa saaku Israayil marat qeebi aba num ruubeyyo akak exceh suge num kinnito» iyye.
«Goog Israayilit qeebi abu waa saaku, yi naqabuy gibdihiyya ambulleele. Tahat yabtam yoo YALLAY Mulki lehiyya.
Too saaku Israayil rasul ibak gibdi baaxoh angoyyi akkelem inni bagcarray gibdihiyyah addat aybeleeleqeyyo.
Kullunta takkuu, kimbir takku, naba ala takku, qunxa ala takkay, baaxol ibah gexxa 'tam takku, a baadal enna 'ya bani-adanti takku, yi meysik gexxaamah axaxitele. Qaleeli radele. Boolal bokokele. Magaaloolit maroh tan gasoosa addigillele.
Googul umaaneh innah tanim baaheyyooh, akak cunxitta 'ya umaane kaal ruubeyyo. Taham intam yoo YALLAY Mulki lehiyya. Kay mari qeebih tittal aduureleeh seefit titta qidelon.
Toh lih kaadu dalka kee qabala tittak caxeloonuuh, tohul ken digaaleyyo. Kaa kee kay qaskar kee, wohuk kalah yan maray kay xaquk gacca 'yeh qeebih gulguluh yanihiyyal, kaxxa roobuy gira kee dani (xalol kibrik) agleh yanihiyya keenil ruubeyyo.
Nabna le Dageltay taahirik yanihiyya kinniyom mango baaxoh mara tonnal aybulleeyyo. Oson YALLA kinniyom tonnal yok aaxigelon» iyye.

Yalli kaadu yok iyyeemih, «Bani-adantow, Goog abina ilaaqaay, kaat takku waytaamat yab. Kaak intaamah, ‹YALLAY Mulki lehiyya kok iyyaamah, Mesek kee Tuubal deqsitta namma kedoh abbah yan Googow, anu naqboyta kok ekkeh an.
Elle gexak sugte kaalib kok makka heeh, elle tan kilbat le kabuk xer rikek koo miraacisak, Israayil qaleelal tan Israayil ummat gaadda'gidih koo baaheyyo.
Tohuk lakal koo aatukeyyooh, gayse guri gabak kok akah radaah gaysê-baxi kaadu migdi gabak kok akah radda'nnah abeyyo.
Koo kee ku qaskar kee, ku qaxat gacca 'teh ko'lih qeebi abta'gidih temeete qaskar ambaxeleeh; raysi siinik Israayil qaleelal raaqele. Raysa siinik haada kee alluwwâ maaqo abeyyo.
Kaxxa booxak bagul ginaada kok raaqele. Tahat yabtam yoo YALLAY Mulki lehiyya› inxic» iyye.
«Magoog rasu kee baddi afal amaanah xinta ummat elle tan rasut gira ruubeyyo. Too saaku anu YALLA kinniyom kulli num yok aaxigele.
Yi migaaqay taahirik yani Israayil ummatay yi ummatah tanihiyyah addal akah yamixxige'nnah abeyyo. Tahak wadir ceele-waa migaq yoh abaanam maqansiisa. Tohuk wadir gersi baaxol yan mari inkih, anu Israayil rasul taahirik yan Dagelta kinniyom yok aaxigelon.
Amaatele exce ayro amaateleeh raq matalla. Tahat yabtam yoo YALLAY Mulki lehiyya› » iyye.
Qagseh YALLAY Mulki lehiyya iyyeemih, «Israayil magaaloolih addal tan ummat, carbi silaacay baaxot radehiyya onkossa heenih girâ-bocoh heelon. Tohumuu, qunxa gob kee kaxxa goobwaay, gayseesa kee gaysê-xaylo kee, qeebi edde aban coox kee macaxwa inkih, gaabossa heenih bocoh haysitelon. Too silaacay girâ-bocoh haysiteenihiyya malcina sanatah bocoh dudda ken heele.
Too silac girâ-bocoh haysiteloonuuh; tohuk gexxaamah bocô-goranah coox elle yan booxa magexaanaay, garbok bocoh coox mayargiqan. Ken warare mara warareloonuuh, ken buube mara buubelon. Tahat yabtam yoo YALLAY Mulki lehiyya» iyye.
«Toh inkih takku wayta saaku, Rabe Bad deqsita badak ayrô-mawqa le kabut raqta Safarah Gacan-Golo deqsitta goloh addal, Goog elle yaaguqeeni'gidih, arac aceeyyo. Goog kee kay qaskar too aracal aaguqeloonuuh; tohuk lakal sinam tokke safarah magacan. Too arac Goog le Mango Qaskarih Golo deqsitele.
Israayil marat too axxul le raysa uguqqaay, too arac fiyya haanam malcina alsa keenik beele.
Woo baaxol enna 'ya mari woo raysa aaguqelon. Oson toh abeenimih sabbatah, yi nabna ayballayu waa ayrot, oson migaq geelon. Tahat yabtam yoo YALLAY Mulki lehiyya» iyye.
«Woo malcina alsi gaba kalek lakal, baaxol raaqe raysa aagaquk baaxo taahirroysa'gidih, raysa gorrisu waa mara doorelon. Too mari malcina alsih gide too goranat gacele.
Woo baaxoh addal elle meekitaanamal sahda lafa geyan waqdi, xaqut kaak asta heenih cabelon. Tonnal kabri daga mari yamaate waqdi, too lafa Goog le Mango Qaskarih Goloh addal aaguqelon.
Tohiital Caman deqsitta magaala anele. Caman 'yaanamak maqna Mango 'yaanama. Tonnah abak baaxo taahirroyselon.»
YALLAY Mulki lehiyya yok iyyeemih, «Bani-adantow, anu keenih bicse sadgat yattakammeeni'gidih, haada kee alluwwah sec. ‹Israayil qaleelah amol kaxxa sadgat akkele. Tokkel alluwwa kee haaday, sahdâ qabal kee cado yakmeeni'gidih ama› keenik inxic.
‹Qaskar raysak cado akmettoonuuh, baad abbobtih qabala aaqubetton. Yakkeenimiik, maruw akkiiy ida akki reyta akkiiy, hinnay kaadu, ariiqo bahsiisen awur akki elle yasguuden innal, ken asguudelon.
Ta mara anu sadgatah qidu waa saaku, isin gabul le cadok dudda haytaanam keenik akmetton. Qabalak keenik cayya intaanam fan aaqabuk sugetton.
Anu siinih xayyoosa maaqok faras takku, faras amot gexa marih cado takku, qaskar takku, wohuk kalah tan labhay qeebi abtahiyyah cado takku, dudda haanaah gide akak akmetton. Tahat yabtam yoo YALLAY Mulki lehiyya› 'yaanam keenik inxic» iyye.
Yalli iyyeemih, «Inni nabna irô baaxoh mara aybulleeyyo. Inni cokmi aybulle'gidih gaba qida saaku, yi gaba le'nna aybulleeyyo.
Israayil mari tohuk wadir YALLAY ken Dagelta kinniyom yok aaxaguk raaqele.
Israayil mara seewah marin baaxo akah beenim, ken umaane kee yol baahen ceele wayto kinnim, gersi baaxoh ummat inkih aaxigele. Anu too waqdi darre keenit cabeeh, ken naqboytit carbil keenik akah tayse'nnah abe. Qeebit raben.
Darre keenit cabeeh, oson aben umaane kee dambik gexxaamah ken celta digaala keenit abe» iyye.
YALLAY Mulki lehiyya iyyeemih, «Anu a saaku, Yaqkuubuk rade marah racmateyyo. Ahak sarra akah sugen gaddaleela ken abeyyo. Inni migaaqay taahirik yani dacriseyyo.
Anu taahirik yan Dagelta kinniyom sahda aybulle'gidih, inni mara naqboytit lih elle yanin aracak ayyaaqeyyo. Ahak sarra isinni baaxoy num ken elle meysiise waahiyya uduurra 'yeenih amaanah xiinoonu waan saaku, duma yok yexxeereenim kassa haan waqdi wacarriyelon.
Too waqdi yi mari anu YALLAAY; ken Dagelta yoo kinnim aaxigelon. Ah elle yaaxigoonu waanam, duma innih seewah ken ruubeeh a saaku wadir gaabossa ken heeh, num keenik cabe'kal, inkih ken rasu ken gacsaamal yok aaxigelon.
Israayil marat inni Roocaaniyya heeyyo. Tahak wadir darre keenit macaba. Tahat yabtam yoo YALLAY Mulki lehiyya» iyye.

Seewah nee edde been labaatanna kee konoyhaytô sanat tikkaay, allî baaxoh mari Yarusalaam yibbixeemih taban kee fereyhaytô sanat tikka 'yeh, qusba sanat culeemih tabanhaytoh ayro tikka 'te saaku, YALLIH qande maqar luk yol gacteeh, too qande fayya yoo hayteeh yoo beyteh.
Yalli isi wacyih Israayil rasu fan yoo beeh, Yarusalaam magaalal tan kaxxa qaleh amol yoo hee. Too qalek gabbi-qaxat magaalah innal xissinte qarwa uble.
Tokke fanah yoo bee. Too waqdi nacaas innah liliq iyya num uble. Too num qarih akak culan daaratih afal soolah uble. *Baftak bicsen boor kee baaxo edde yamittiren caxxa gabat luk yen.
Woo num yok iyyeemih, «Bani-adantow, akke akah temeetem, anu koo aybulleem nagay ankacissuuy cubbusseh raqta'gidi kinnuk, intih wagitaay tublem Israayil marah waris» yok iyye.
Anu ublem, Yallih Qibaadah-Qarik ten. Too Qibaadah-Qarit gaso maroh ten. Too num baaxo edde yamittiren caxxay sidiica mitri xexxaarah yakkehiyya bahha heeh, Qibaadâ-Qarit maroh heen gaso edde yimittire. Too gasok gidaar fayyah sidooca mitri akkuk yeneeh, masuh sidooca mitri akkuk yen.
Tohuk gaba kalla hee waqdi, daarat akak yawqen afay ayrô-mawqa le kabut af cabtahiyya fanah gexe. Tokkek mawqeena yewqeeh; amo guffu hee waqdi, dagaak guba fanah culma takkeh gide yimittire. Sidooca mitri xexxaarah tekke.
Culmak gitak akak gacan aracak gura kee migdi le kabut sidooca aracay dacayri-mari elle soolahiyya yen. Woo arooca sittat lecey akkuk teneeh; kulli arac affara kaalib luk yen. Woo *ruknittek kulli *rukni sidooca mitri akkuk yen. Ken fanal ten gidaar masuh namma mitri kee garab akkuk yen. Woo dacayrih yan mari elle soola arac kee Qibaadâ-Qarik afa le kabut raaqa daarat fan akak yawqen goliy Qibaadâ-Qarit afa cabahiyyak fanat, akak taban aracay xexxaarah sidooca mitri yakkehiyya yen.
Too goliy akak yawqeenihiyya yimittire waqdi, affara mitri xexxaarah yekke. Too goli, too culmal raqte aroocak Qibaadâ-Qarit xayuk yeneeh; woo golik gidaarwa masuh inki mitri akkuk ten.
Dacayrih yan marih aroocay woo gitah gacan aracak tattabat raqtahiyya nabnah inki gide akkuk ten. Keenik fanal tan gidaarwa kaadu masuh inki gide akkuk ten.
Tohuk lakal culma le kabuk raqta gitah akak gacan arac baguh yakkeh gide yimittire waqdi, tittat laca mitri kee garab tekke. Fakimit tan culmah akak culan namma afak fanat tan faxo yimittire waqdi koona mitri tekke.
Woo dacayrih yan marih sidooca aracak foocat, qunxa gidaaray amok fayyah mitrik garab yakkeeh, masuh kaadu mitrik garab yakkehiyya yen. Too aroocak kulli arac affara kaalib luk yeneeh, kulli *rukni xexxaarah sidooca mitri akkuk yen.
Dacayri-marih aracak tiyak teenak xabba haanamaay, nammeyhaytô dacayrih yan numih aracak gitah gacan foxok foocat raaqa aracak ellecabo fan yimittire waqdi, taban kee nammay kee garab mitri yekke.
Culmak ellecabot raaqa arac daarat fanah beyak yen. Too arac kaadu yimittire waqdi baguh tabna mitri yekke.
Culmak afal tan gidaarak xabba haanamaay ellecaboh arac edde raaqa ikkeh amma 'yaanam, labaatanna kee koona mitri tekke.
Woo aroocak afa le kabut raqta gidaarwa qunxa afoofî-xaylo luk ten. Tonnah kaadu adda le kabu raqta gidaarway aroocak fanal tanihiyya qunxa afoofi luk ten. Gitah akak gacan aracak foocat tan adda le kabu raqta gidaarwa, bilqah heen nakli-tasaawirih bagul luk ten.
Sarrak too num Qibaadâ-Qari akak culan afak daarat fanah yoo bee. Tokkel woo irô-kabu raqta gasot xakabuh xisen soddom goli yen. Too soddom golik foocat xeet qalumuh elle heen arac yen.
Too aracay qalumuk bicseenihiyya xexxaarah daaratak a kabuuy woo kabu akkuk yen. Qibaadâ-Qarik afa le kabut raaqa daarat, adda le kabut raaqa daaratak ramma axcuk raaqa.
Adda le kabut raaqa daaratih fan koo beyta culma fayya le aracal ten. Woo num woo namma culmak fanal raqta baaxo xexxaarah takkeh gide yimittire waqdi, kontom mitri tekke.
Tohuk lakal, woo num kilbat le kabut raqta culmay afa le kabu raaqa daarat fan beytahiyya yimittire.
Gitah akak gacan aracak gura kee migda le kabut raaqa dacayrih yan marih sidooca aracaay, woo lica aracak kulli aracat tan gidaarwa kee, Qibaadâ-Qari akak culan naharsi goli yakkeemiik inkih, ayrô-mawqa le kabut raqqa 'ta culmak kaxxih, inki gide akkuk ten. Culma xexxaarah labaatanna kee koona mitri akkuk teneeh, baguh taban kee nammay kee garab akkuk ten.
Qibaadâ-Qarih adda akak culan naharsi goli kee taagoota kee nakli-tasaawir inkih ayrô-mawqa le kabut raqta afah innah akak ten. Malcina rankok lakal mawqeena bukka inta way, woo culma fanah tamaate. Too culmak ellecabot raaqa arac daaratat af luk raaqa.
Ayrô-mawqa le kabut raqta culmal akah tene'nnah, kilbatak adda le kabut raaqa daarat fanah beyta gersi culma ten. Too num too namma culmak fanal raqta baaxo xexxaarah takkeh gide yimittire waqdi, kontom mitri tekke.
Sarrak woo num gabbi-qaxal yoo bee. Tokkel kaadu culma uble. Too culmaak addah akak culan naharsi goli kee, gura kee migdak tan gidaarwa yimittire waqdi, gersi culmah gide akkuk ten.
Duma kaxxih, a culmah kabuk tan golitte taagat luk ten. Culmak afa xexxaarah labaatanna kee koona mitri akkuk ten. Baguh taban kee nammay kee garab akkuk ten.
Wokke mawqeenay elle yawqeenihiyyak malcina ranko tawqe. Too culmak ellecabot raaqa arac daaratat af luk raaqa. Tonnah kaadu, adda le kabut raqta gidaarwak bagul, nakliita tasaawir yen. Too gidaarwa gitah akak gacan aracat afkunuk raqta.
Tokkeek kaadu adda le kabut raaqa daarat fan beyta culma ten. Woo num woo namma culmak fanal raqta baaxo xexxaarah takkeh gide yimittire waqdi, kontom mitri tekke.
Too num gabbi-qaxat raqta culmaak adda le kabut raaqa daaratih fan yoo bee. A culma takkeh gide yimittire waqdi, gersi culmah gide akkuk ten.
Dacayrih yan marih arooca kee, adda akak culan naharsi goli kee, Qibaadâ-Qarih adda le kabut raqta gidaarwa inkih, too naharak uble culmah innah ten. A culmah addal tan arooca kaadu taagoota luk ten. Ta culma xexxaarah tittat labaatanna kee koona mitrik teneeh, baguh taban kee nammay kee garab ten.
Akak culan naharsi goli, afa le kabu raaqa daarat fan afkunuk yen. Bilqah heen nakli-tasaawir gitah akak gacan arac gexxa 'yam gidaar bagul taswiirih yen. Afa le kabu raaqa daaratak bacra rankok lakal mawqeena bukka inta way, woo culma fanah tamaate.
Tokkeek too num ayrô-mawqa le kabut raqta culmaak, Qibaadâ-Qarik adda le kabut raaqa daarat fanah yoo bee. Too culma takkeh gide yimittireh. Too culma nabnah gersi culmah gide akkuk ten.
Dacayrih yan marih arooca kee, culma akak culan naharsi goli kee, adda kabut raqta gidaarwa inkih, too duma yimittire dacayri-marih arooca kee, culma akak culan naharsi goli kee, adda kabut raqta gidaarwa gide tekke. Dariifat inkih taagoota akak teneeh; addah akak culan naharsi goli kaadu dariifat taagoota luk yen. Tittat xexxaarah labaatanna kee koona mitri akkuk yen. Baguh taban kee nammay kee garab mitrik akkuk yen.
Akak culan naharsi goli, afa le kabu raaqa daaratih foocal yen. Gitah akak gacan arac gexxa 'yam tan gidaarwah bagul bilqah heen nakli-tasaawir yen. Daarataak bacra ranko bukka inta way, too culma fanah tamaate.
Tokkeek too num kilbat le kabut raqta culma fanah yoo beeh, tokke kaadu yimittireh. Too culma nabnah gersi culmah gide akkuk ten.
Aki culma kaxxih, dacayrih yan marih aroocaay, adda le kabut raqta gidaarway bilqah heenihiyya kee, akak culan naharsi goli kee, rooruh tan taagoota luk ten. Tittat xexxaarah labaatanna kee koona mitri akkuk ten. Baguh taban kee namma mitri kee garab akkuk ten.
Akak culan naharsi goli, afa le kabu raaqa daaratat afkanuk raaqa. Gitah gacan arac gexxa 'yam tan gidaarwah bagul bilqah heen nakli-tasaawir yen. Daarataak culma akak culan naharsi goli fan, koo tayyaaqe bacra ranko le mawqeena ten.
Culma akak culan naharsi golik garit, xisen qari yen. Cado akak carrisan saqih cado, naharal elle kaqlisaanam tokkek ten.
Culma akak culan naharsi golih addal, affara miiziy titta fanah yafkunehiyya yen. Woo affara miizik nammayay kabul yen. Cado inkih akak carrisan saq kee, dambi-kalootuh-baahan-sadgat kee, edde-asen-qellatih-cakkih-baahan-saqa elle asguuduk yeneenim, ta miizwah bagu.
Too qarik iro le kabul, affara miiziy titta ceelahiyya yen. Too affara miizik nammay qari akak culan mawqeenak kabuk teenal yeneeh; aki nammay mawqeenak gersi kabul yen.
Tonnal sadgatah baahan saq elle yasguuden miizwa tittat bacaar akkuk ten. Woo bacaarak fereey qari addal yeneeh, fereey kaadu afal daaratal yen.
Cado akak carrisan saq elle yasguuden miizway fereey akkuk tenehiyya akak bicseenim, orra heen xeetik ten. Woo miizwak kulli miiz fayyah mitrik garab akkuk yen. Baguh inki ibih faraaqoh gid yakke affara kaalib luk yen. Saq sadgatah qidan waqdi edde taamitta 'yan duyye inkih, woo miizih amol ten.
Gidaarwal duyye edde takran duyyey fallakka lehiyyak kulli tiy akak gaba gennaqtah gide takkehiyya ten. Sadgatah qidan saqih cado elle haak yeneenim, miizwah amok ten.
Sarrak too num adda le kabut raaqa daarat fanah yoo bee. Tokkel adda kabu raaqa daaratat namma goli uble. Too golik tiyak teeni kilbat le kabut raqta culmak garit yeneeh, gabbi-qaxa fanah afkunuk yen. Tiyak teeni kaadu gabbi-qaxat raqta culmak garit yeneeh, kilbat le kabu fanah afkunuk yen.
Too num yok iyyeemih, «Ama gabbi-qaxa fan yafkune goli, a Qibaadah-Qarih addal Yallih taamat tan seeka elle taamitta goli» yok iyye.
Kilbat le kabu fanah yafkune goli, sadgat elle aban aracat tan seeka elle taamitta goli. Seeka inkih, Leewi deqsitta kedok migaaqah Saaduk deqsitak yen numuk rade mara. YALLIH xaqul YALLIH taamat gacaanam akah oggolsintem, dibuk keeni.
Sarrak a num adda le kabut raaqa daarat yakkeh gide affara kaalib akak yimittire waqdi, kontom mitri yekke. Qibaadâ-Qari elle yenem, ayrô-culma le kabuk teneeh; foocat kaak sadgat elle aban arac yen.
Tohuk lakal Qibaadâ-Qarih adda akak culan naharsi goli fanah yoo bee. Addah akak culan afa yimittire waqdi, xexxaarah namma mitri kee garab tekkeeh, baguh malcina mitri tekke. Gura kee migdak tan gidaarwak kulli gidaar masuh mitri kee garab akkuk yen.
Tokkeek Qibaadâ-Qari akak culan naharsi goli fan koo tayyaaqe mawqeena ten. Too goli baguh tabna mitri akkuk yeneeh, xexxaarah lica mitri akkuk yen. Too culmak gura kee migdal namma qamidduy sooliseenihiyya yen.

Wohuk gaba kale waqdi, gudel raaqa goli fanah yoo bee. Tohuu, Taahirik Yan Aracak ten. Too arac fan beya gita yimittire. Too arac xexxaarah sidooca mitri yekkeeh,
baguh koona mitri yekke. Gura kee migdat kaak tan gidaarwak kulli gidaar, masuh sidooca mitri kee garab akkuk yen. Woo golik xexxar labaatanni mitri akkuk yeneeh, baguh tabna mitri akkuk yen.
Tohuk lakal Qibaadâ-Qarik iqiyal yan goli cule. Wokke fanah gexan waqdi, gitah akah gacan arac yimittire. Too arac xexxaarah inki mitri yekkeeh, baguh sidooca mitri yekke. A kabu kee woo kabut kaak tan gidaarwak kulli gidaaraay, masuh sidooca mitri kee garab yekke.
Iqiyat yan goli yakkeh gide affara kaalib yimittire waqdi, tabna mitri yekke. Ta goli woo fanti golik aki-qaxat raaqak yen. Sarrak yok iyyeemih, «Aham Kulliimik-Taahiriinoh-Yayse-Goli» iyye.
Sarrak kaadu Yallih Qibaadah Qarik adda le kabu raaqa gidaar masuh yakkeh gide yimittire waqdi sidooca mitri yekke. Too gidaarak bagut Qibaadâ-Qari gexxa 'yam qunxa qarwâ-xaylo teneeh; too qarwa baguh namma mitri akkuk ten.
Ta qarwa, sidooca qari fanah tittak amol xisen qarwak ten. Daga raqta qarwa mangah soddom tekke. Fanti qarwa kaadu soddom qari tekke. Kulliimik guba raqta qarwa, tonnah kaadu, soddom qari tekke. Qibaadâ-Qarih gidaar boohaysaanam faxxiime waak teneemih sabbatah, ta qarwa soolisaana'gidih raku akah heen.
Qibaadâ-Qarih gidaarwa afak yablen waqdi, guba raaqa qarik xabba haanamaay amol raaqa qarih amma 'yaanam, masuh inki gide takkem ceelak ten. Mawqeenal woo guba raaqa qariik amo raaqa qari fanah awqe kee, hinnay kaadu, gudet raaqa qari fanah awqe yakkeenim sahalih ten.
A qarwak irô-kabut raqta gidaarwa, masuh namma mitri kee garab akkuk ten. A qarwa culaana'gidih, kilbat le kabul inki afa teneeh; afak teena kaadu gabbi-qaxal ten. Qibaadâ-Qarik afal, baguh namma mitri kee garab takke baranda ten. Woo baranda ardik sidooca mitri fayya axcuk teneeh; woo Qibaadah-Qarik xaqut tan qarwa fayyah misoowak ten. Seeka elle bicsitta'gidih heen qarwa kee a barandak fanal, Qibaadâ-Qari gexxa 'yam yakke arac yen. Too arac a exxak woo exxa fanah, xexxaarah tabna mitri akkuk yen.
Qibaadâ-Qarik ayrô-culma le kabut tu elle xise ween aracak ten. Too arac edde yaade ikkel qari yen. Too qari morootom kee koona mitri xexxaarah akkuk yeneeh, bagbaggi akak soddom kee koona mitri akkuk ten. Gidaarwa kaak namma mitri kee garab masuh akkuk ten.
Qibaadâ-Qari yimittire waqdi, kontom mitri tekke. Qibaadâ-Qarik darre le kabut raqta xisnek xabba haanamaay tu elle xise ween aracay foyyah yanii kee ellecabot raaqa qari xexxaarah sittat, kontom mitri akkuk yen.
Qibaadâ-Qarik foocat raaqa arac kee, Qibaadâ-Qarik namma tattabat yan foyyah yan arac kaadu xexxaarah sittat kontom mitrik yen.
Ayrô-culma le kabul yan qari-xexxaarah yakkeh gide kee, akak namma tattabak ten baranda xexxaarah takkeh gide tittal bahha haan waqdi, kontom mitri akkuk ten.
Qibaadâ-Qarih adda akak culan naharsi goliiy, Taahirik-yan-Arac kee Qibaadâ-Qarik iqiyal yan Kulliimik-Taahiriinoh-Yayse-Goli inkih,
qari-baaxak taagoota fan inkih, bagu akak cooxut exfeenih yenen. A taagoota reebut ten.
Too cooxuy too aroocak culmah afak amô-ginat raaqa aracah amma 'yaanamat exfeenih yanihiyya inkih, oren cooxuk bicsen taswir bilqiseenih yenen.
Tohum nakli-tasaawir kee galwa-leemih tasaawirik ten. Too ceeloy galwa lehiyya kee nakli-tasaawir tiiy tii lakal haak, inkih yan qarik adda duuduseenih yenen. Galwa le ceelok kulli tii namma fooca luk yen.
Too foocak tiyak teenay sahdayti fooca ceelahiyya nakliitâ-taswiir fanah afkunuk yen. Aki foocay lubak fooca ceelahiyya kaadu gersi kabuk tan nakliita fanah afkunuk yen.
Qari-baaxak xabba haanamaay qari afak amoh amma 'yaanam inkih tonnal ten.
Qibaadâ-Qarih akak culan afa fayya kee baguh inki gidel bicseenih yeneeniih; woo affara *rukni inkih inki gide akkuk yen.
Kulliimik-Taahiriinoh-Yayse-Goli akak culan afak, sadgat elle aban aracih gurral bicseenih inna lem ten.
Tohum xexxaarah, mitri kee garab akkuk teneeh, mitri baguh akkuk ten. Woo *rukni qekuh elle yan gambi kee rakiibo inkih akak bicseenim cooxuk ten. Too num sarrak, «Aham YALLIH foocal yan miizi» yok iyye.
Taahirik yan Arac kee Kulliimik-Taahiriinoh-Yayse-Goli inkih, namma alfeena le albaab luk yen.
Too albaabwa fakan waqdi, xambaqinta fakeyna luk yen.
Woo gidaarwak bagul akah tan gurrah, Qibaadâ-Qarih afoofil kaadu nakli kee galwa leemih ceelo tasaawirih ten. Akak culan naharsi golih afak iro raqta afak daga le kabut, qunxa aracay qari afal silal qidahiyya yeneeh; too arac akak bicseenim cooxuk ten.
A qarik tattabat taagoota ten. Gidaar akak nakli-tasaawirit bilqiseenih yenen. Qibaadâ-Qarih golitte tonnah too tasaawirit bilqiseenih yenen.

Sarrak amittiruk suge num afa le kabu raaqa daarat fanah yoo beeh; wokkeek Yallih Qibaadah Qarik kilbat le kabut raaqa qari fanah yoo bee. Too qari Qibaadâ-Qarik ayrô-culma le kabut raaqa qarit xeeruk mananna.
Too qari xexxaarah kontom mitrik yeneeh, labaatanna kee koona mitri baguh akkuk yen.
Kabuk teenak tu elle xissiime wayta arac yen. Too arac Qibaadâ-Qari gexxa 'yam xexxaarah akkuk yen. Tabna mitri baguh akkuk yen. Kabuk teenak kaadu qalumuk xisen daaratat af cabak yen. Qari akak xissiimem sidiica rankok ten. Kulli rankoy daga raqtahiyya guba raqta rankok qunxuk raaqak ten.
A qarik kilbat le kabuk gitah gacan arac yen. Too arac koona mitri baguh akkuk yen. Kontom mitri xexxaarah akkuk yen. Akak culan afa kilbat le kabut raaqak ten.
Woo qarik fayya le caddot raqta aroocal xisen golitte, gubak fanti golitte kee rammat raqta golittek qunxuk ten. Toh akah kinnim, xissinte waqdi gitah elle gacan arac ken foocal yen.
Woo golittey sidiica rankok xissintehiyya elle xissintem barandak ten. Qamiddul rakuh mananna. Aki qarway daaratal tenehiyya gubak qamiddul xissinteh ten.
Qarik irô-kabu xexxaarah labaatanna kee koona mitri tikka 'ye gidaar yen. Too gidaar golittek fooca le kabut yen.
Macaay inteenik, Qibaadâ-Qarik fooca le kabut ten golitte xexxaarah kontom mitri tekke'mmay, afa le kabu raaqa daaratak fooca le kabut ten golitte xexxaarah labaatanna kee koona mitri akkuk ten.
Ayrô mawqa le kabut raaqa daaratak too golitte fan culaana'gidih, gitah gacan arac kee albaab yen.
Qibaadâ-Qarik gabbi-qaxat too qari ceela qari yen. Too qari kaadu ayrô-culma le kabuk Qibaadâ-Qari edde yaade aracal yen qarik xeeruk mananna.
Golittek foocat hununuh kilbat le kabut raqta qarwah gurral yan aracay akak gacaanahiyya yen. Qarik golitte xexxar kee bagu kee elle xisen gurraay akak culan afoofi inkih, kilbat le kabut raqta golitte ceelak ten.
Tonnal, ayrô-mawqa le kabuk gidaar akak qimbisa ikkek, gabbi-qaxat xissinte golittek gubat culma ten.
Too num yok iyyeemih, «Tama namma qari, taahirik yan namma qari» yok iyye. «Yallih Qibaadah Qari culta seeka kaxxam taahirik tan maaqo elle yakmeenim, tama araca. YALLIH garil taahirik tan maaqok daroy-sadgatah-baahaanahiyya kee, dambi-kalootuh baahan-sadgat kee, edde-asen-qellatih-cakkih-baahan-sadgat elle haanam tokke» iyye.
«Seeka tama qarik afah tawqe waqdi, Yallih taama edde abak sugen saray xagaral loonuhiyya eyyeqqa heenih, ta'kkel cabba heenik lakal, yawqen. Woh akah abaanam, a arac taahirik yan arac tekkek sah aban. Wohuk raqqa 'ye marih arooca gexan waqdi, isinni sarat gaceenih gexan» iyye.
Qibaadâ-Qarih daaratal ten qarwa xexxar kee baguh takkeh gide yoo yuybullek lakal, ayrô-mawqa le kabuk raqta afak yoo yeyyeeqe. Woo qarik iro tan aroocay qarwa elle deedaltahiyya nabnah takkeh gide yimittire.
Ayrô-mawqa le kabi namma bool kee kontom mitrih gide yakkem, caxxah ascassuk yoo yuybulle.
Kilbat le kabu raqta exxa kaadu tonnah, namma bool kee kontom mitri xexxaarah akkuk ten.
Gabbi-qaxat raqta exxa kaadu, namma bool kee kontom mitri xexxaarah akkuk ten.
Ayrô-culma le kabut raqta exxa kaadu tonnah, namma bool kee kontom mitri akkuk ten.
Tonnal affara kaalibik yakkeh gide yoo yuybulle. Dariifat gaso akak ten. Too gasoosa baguh namma bool kee kontom mitri akkuk teneeh, xexxaarah kaadu namma bool kee kontom mitri akkuk ten. Too gasoosa, taahirih tan arooca kee ane sinni aroocak fanal ten.

Woo yimittire num ayrô-mawqa le kabut af cabta culma fan yoo bee.
Tokkeek Israayil doore Dageltih nabna yaybulle ifuy diifu le uble. Yallih anay baddi haffoh innah xongoleeh, Yallih ifuy diifu lehiyya baaxo inkih duude.
Woo waqdi wacyih ublem, Yalli Yarusalaam bayisa'gidih yemeete saaku ublem ceelak ten. Kabar deqsita weeqaytih garil uble wacyi kaadu, ta wacyi ceelak yen. Too waqdi gomboh baaxol rade.
Too ifuy YALLIH nabna yaybulleehiyya Qibaadâ-Qarik ayrô-mawqa le kabut raqta afa fanah gexeeh; tokkeek Qibaadâ-Qarih adda cule.
Too waqdi Yallih *Roocaaniyya ukkuqqa yoo hayteeh, adda le kabu raaqa daarat fan yoo culusse. Tokkel YALLIH nabna yaybulle nooriy inkih yan Qibaadah-Qari ifsahiyya uble.
Tokkel too yimittire num xaqut yok soolak suge waqdi, Qibaadâ-Qarik addak yo'lih yaaba anay oobbe.
Yok iyyeemih, «Bani-adantow, amah yok dardaarinni korsih araca. Anu ta'kkel Israayil mara lih aneyyo. Abbootanah innih ken amol gaceyyo. Israayil mara kee ken malikwa ahak wadir xeet kee cooxuk bicsen duyyeh qibaadat yi migaq mabaysan. Ken malikwah raysitte fayya le aroocay xeet kee coox elle yaqbudeenihiyyal aagaquk migaq yok mabaysan.
Malikwa isinni qarwa akak culan afa, yi qari fan akak culan afah xaqut heenih yaniiniih; tonnal ken kee yi fanat dibuk inki gidaarak sah tu masuginna. Tonnah abak yi migaaqay taahirik yanihiyya wassakoyseenih. Tohih sabbatah abeh an bagcarrat ken bayseh.
Taway, too yok sa yaqbuden duyyey yallah loonuhiyyah aban qibaada kee isinni malikwah lafa, a aracak wonnah yok beyoonay. Tah abeenik, ken addal gaceyyooh, way keenik mabaxsima» iyye.
Kaadu iyyeemih, «Bani-adantow, Israayil marah wacarriyaana'gidih, Qibaadâ-Qarih xisne elle tani'nna waris. Elle xisan innih ekraar bartoonay.
Abba heenimit wacarriyaanam tublek, tonnal Qibaadâ-Qari elle yani'nnah adda ken uybullay. Xisne elle aben innaay, culma kee mawqa akak tan kabuuy, ceelok le innaay, tet xinto kee bici elle yani'nna keenih waris. Tah inkih uktubba haay keenih acuy. Tonnal kullim elle tani'nna aaxige loonuuh, xinto intam abelon.
Qibaadâ-Qarih xinto ah teeti. Qaleh amol Qibaadâ-Qari kee too qarih dariifal yan arac saytuniih, elle yani'nnaak Yallih taamah haysitelon» iyye.
Sadgat elle abaana'gidih bicsen arac mitrik yakkeh gide ah kaana. Ta arac edde yimittireenim, too Qibaadâ-Qari edde imittirra heen mitrik ten. Woo sadgat elle abaana'gidih bicsen aracak rakiiboh elle yan affara tattabat, addah mitrik garab yakkeeh, mitrik garab kaadu baguh yakke kanaalak ten. Iro le kabu raaqa kanaalak san, fayyah inki mitrik rubqi akkuk yen.
Ardik xabba haanamaay rakiibo edde taade ikkeh amma 'yaanam, inki mitri xexxaarah akkuk ten. Wokkel ciggilta exxa mitrik garab gide wadirih salaf le kabuh iissa axcuk ten. Xexxaarah namma mitri akkuk ten. Wohuk lakal tan exxa kaadu fanti-exxak mitrik garab gide salaf le kabuh wadir iissa axcuk ten.
Too exxay sadgat elle carrisaanahiyya fayya namma mitri akkuk yen. Woo aracak affara *ruknit tan solta gayse aki duyyey daga raqtak inkih fayya axcuk ten.
Kulli tattab akak xexxaarah laca mitri akkuk yen.
Fanti exxa tonnah affara gambi luk ten. Kulli gambi akak malcina mitri akkuk yen. Fanti exxak iro le kabu raaqa kanaalak exxa, fayyah inki mitrik rubqi akkuk ten. Sadgat elle aban arac fanah elle yawqen mawqeena ayrô-mawqa le kabu fan afkunuk ten.
Tohuk lakal yok iyyeemih, «Bani-adantow, anu YALLAY Mulki lehiyya, kok axcem oobbey. Sadgat elle aban arac bicseenik lakal, amol akak sadgatah qiden saqih cado carrisaana'gidih, tonnah kaadu, qabal affara ruknil akak rifaana'gidih, abtam faxximtam taha.
Yi foocal gacca 'yeh Qibaadâ-Qarih addal yi taama abtu waytam, dagaak Leewî-kedok Saaduk deqsita numuk rade mara. Aham amrissam, yoo YALLAY Mulki lehiyya. Too saaku yekke dambih cabsuh sadgatah yeceen dahaltu, a maray Leewi yoobokehiyyal ucuy.
Too dahaltu qidan waqdi, atu qabalak tu'baxa beyya haay woo sadgatah bicsen mansafak daga raqta gaysoosi kee, fanti exxal tan *ruknitte kee too exxa le sanal inkih hay. Tonnal dibuk yoh heen mansaf yakke'gidih dambik taahirros.
Tohuk lakal woo dambi kaloot yakke'gidih sadgatah yeceen dahaltu beyya haay, Qibaadâ-Qarik iro le kabu raaqa aracay ahamah rikeek yabbixeenihiyyal cado akak cararis.
Ciggilta ayro dabeelay hebeltoh ayma sinnihiyya bahha haay dambi kalootuh sadgatah qid. Naharak woo dahaltih qabalak akah abte innah, a dabeelih qabal beyya haay, sadgat elle aban mansaf a dabeelih qabalat taahirros.
Tohuk gaba kalla hayta waqdi, dahaltu kee maruwuy hebeltoh ayma sinnihiyya yol bah.
Too waqdi seeka too saqih cadol qasbo caxeleeh; yoh orba sadgat yakke'gidih, cado akak carriselon.
Malcina ayroh gide kulli ayro dambi kaloot yakke'gidih, dabeela sadgatah baahetto. Tonnah kaadu, dahaltu kee maruw sadgatah baahetto. Ta saqay bahtu waytahiyya hebeltoh ayma alle waama.
Tahim sittâ lakleh malcina ayroh gide abak sugetton. Tonnal dibuk yoh heen mansaf yakke'gidih taahirroyselon.
Too ayyam gaba kalek lakal, seeka sadgat elle aban mansafal cado-akak-carrisan-saqih-sadgoota kee, amaanah-xiinaanamih-astah-baahan-sadgoota yoh orobta sadgootah xayyooselon. Too waqdi ruffa axceyyooh, sin oggoleyyo. Tahat yabtam yoo YALLAY Mulki lehiyya» iyye.

Too num Yallih Qibaadah Qarik iro le kabu raqta culmay ayrô-mawqa le kabut tanihiyya fanah yoo bee. Too culma alifit ten.
YALLI yok iyyeemih, «Tama culma alifit aneleeh, mafakkinta. YALLAY Israayil doore Dagelta kinnihiyya akak cule arac kinnuk, gersi mari akak macula. Tohih sabbatah alifit edde aadele.
Takkay immay ummatak abba yi foocal taahirroysen-gaqambo yakme'gidih, wokkel daffeyu duudah. Culma akak culan naharsi goliik culmah afak culla bukka 'yam duudah» iyye.
Sarrak woo num kilbat le kabut raqta afaak beyya yoo heeh, Qibaadâ-Qarih fooca fanah yoo baahe. Wagga hee waqdi, YALLIH nabna yaybulle nooriy inkih yan Qibaadah-Qarik adda ifsahiyya uble. Too waqdi gomboh baaxok bagul rade.
YALLI yok iyyeemih, «Bani-adantow, ubulla haytam kee oobba haytam nagay cubbus. Qibaadâ-Qarih xinto kee wokkel abeh meqem koh warseyyo. Qibaadâ-Qarih addah culma akah taguude mara kee, akah aguude wayta mara tittak cubbus» yok iyye.
Kaadu qagseh iyyeemih, «Israayil maray yabti-cina lehiyyak intaamah: abtan dambi ahaysa sin xiqah.
Allî-baaxoh maray salot sinnihiyya yi Qibaadah-Qari culussaanaah, nadaasa kaa abten. A maray isin bahteeni, yi yab oggola mara hinna. Sadgatah qiddan saqih xayta kee qabal sadgatah bahtan waqdi, a mara yi qariy taahirik yanihiyya gabat bahtan. Tonnah abak sin kee yi fanal yen xagana bayisseenih.
Yi qibaada elle aban innak amo mawagtinnitoonuh immay, dacayrih marin gabal hayten.
Tohuk gexxaamah, yoo YALLAY Mulki lehiyya sin aysixxigeemih: faxe allî-baaxoh maray solot sinni takkuu, yi yab cina mara takku, yi Qibaadah-Qari cule waanama. Tonnal yan allî-baaxol maray Israayil marih addal yanihiyya kinni-way cule waama» iyye.
YALLI yok iyyeemih, «Anu Leewih yooboke maray Israayil mara lih gacca 'yeh yoo cabba heeh xeet kee coox yaqbudehiyya digaaleyyo.
Tohuk lakal Qibaadâ-Qarih afah taama kee Qibaadâ-Qarih addal tan gaba-taama aboonu duudaanaah; ummat sadgatah bahtah tan cado akak carrisan saq kee sadgatah baahan saq inkih qidaanam tu maliiy qibaadah temeete ummat cataanam meqe.
Takkay immay yi qibaada cabba heenih xeet kee cooxuk bicsen duyyeh qibaadat gaceeniih, sahda dambit asisen. Tohuk gexxaamah, yoo YALLAY Mulki lehiyya xiibita'mmay, tahamah ken digaaleyyo.
Tahak wadir seekâ migaaqal yi taamat maraaqan. Yi qibaada elle aboonuh, rikeek baxsah taniimik garih amaate waanama. Hinnay kaadu woo Kulliimik-Taahiriinoh-Yayse-Golil xayyoowe waanama. Oson aben umaaneh keenih taguudem, tama digaala.
Tahak wadir gaca marih taamay Qibaadâ-Qarih addal abaanahiyyat ken heeyyo.»
«Takkay immay woo Leewih yooboke maray Saaduk deqsita numuk radehiyya Israayil ummat takkeemik yoo cinte saaku, Qibaadâ-Qaril yi taamat raaqeeniih, yi qibaada baguuk abak sugen. Tonna-kinnuk ta saaku, Qibaadâ-Qarih addal yok foocal xayta kee qabal sadgatah bahtu waytam ta mara. Tahat yabtam yoo YALLAY Mulki lehiyya.
Yi Qibaadah-Qari culak yoh baahan sadgat qidan mansafih taama gabat akak hayu waah, Qibaadâ-Qarih addal yi qibaadah taama akak gactu waytam, dibuk ta mara.
Qibaadâ-Qarik adda le kabut raaqa daaratih afaak adda culan waqdi, *baftak bicsen meqe sartanat gacoonay. Qibaadâ-Qarih adda takku, daaratal, Yallih taamat yanin waqdi, illi xagooruk bicsen sarak hebeltoh im isinnil hee woonay.
Ken qumaamat kee guba haan caari-kala *baftak bicseenim faxximta. Toh akah kinnim, gersi sara xagaral haan waqdi, xooqaanamih sabbata.
Qibaadâ-Qarik afa le kabut raaqa daaratay sinam elle tanihiyya fanah yamaaten waqdi, Qibaadâ-Qarih addal taamat sugen waqdi xagaral luk sugen sara kalla heenih, woo taahirik yan aracal caboonay, gersi sarat isinnit hoonay. Toh akah kinnim, woo saray xagaral loonuhiyya taahirik yan sara kinnuk, woo afal suga mara biyaake waa'gidi.
«Seeka amo isik moole waytaama. Hinnay kaadu amo xagor isinnik aynabe waanama. Fanal elle meqe'nnal yanay iyyaanama.
Qibaadâ-Qarik addâ kabu raaqa daarat culan waqdi, qinabak bicsen kamri aaqube waanama.
Seeka cabtentoh tan barra digibe waanama. Israayilih tooboke baxuwway bikirit tanihiyya akkiiy, hinnay kaadu, seekik raqte gubnak kalih agabul rihime waanama.
«Yi ummat taahirik tanim kee ane waytam barsaanama. Saytunim kee nadaasa lem ken barsaanama.
Ummat fanal yi xinto wagga haytaamal tittin way rade kaa tekkek, yi xinto elle inta'nnal ken kalkaalaanama, seekak siinih raqta tiya. Qiddi ayro yi xinto elle inta'nnal abaanama. Sabti ayro essekexxeya.
«Sekti abba kee ina akkiiy, hinnay kaadu, baxá kee lab-baxa akkiiy, toobokoyta kee digibe wayte maqanxá rabtek, nadaasa kaa abaanamah, keenil gexaama. Wohuk kalih marih rabah gexe waama.
Ta marak numuk teeni garih yemeetek, taahirrowwa 'yeh malcina ayro sugan kaal tan.
Tohuk lakal Qibaadâ-Qarik adda le kabu raaqa daarat culla 'yeh, taahirrooweemih sadgat Yallah abay. Tonnal woo yi Qibaadah-Qarih addal abak suge Yallih taamah gacam duudah. Tahat yabtam yoo YALLAY Mulki lehiyya» iyye.
«Israayil marah baxak baxal nagrah raqta baaxo ikoytah keenih eceeh. Takkay immay seekah Israayil rasul ikoytah ecee baaxo matana. Oson faxxa haanamah, anu innih keenih an.
Sadgatah baahan daro kenimi. Dambi-kalootuh-baahan-sadgat kenimi. Ummat edde asse qellatih-cakkih-bahta-sadgat kenimi. Tohuk kalih imiy ummat Israayil rasul yi qibaadah daanissa haytahiyya inkih kenimi.
Daro orobta waqdi naharat yargiqen daro kenimi. Kalah kaadu yi migaaqal sadgatah bahha hannaanim kenimi. Gaqambo alaysinnaan waqdi, too gaqambok naharsi gaqambo seekah yacoonay. Tonnal toh aba marih buxal barkat ruubeyyo.
Isih rabeey, hinnay kaadu, ali qide yekke kimbiro kee lacti cado, seeka akme waytaama» iyye.

Baaxo sahdah kedo kedol kuran saaku, afak teena YALLAH cabaanama. Too baaxoy YALLAH cabaanahiyya xexxaarah taban kee namma kiilomitri kee garab takkeemi. Baguh tabna kiilomitri takkeemi. Too baaxo inkitanuuk saytunuk tan baaxo takkeemi.
Too baaxoy YALLAH cabaanahiyyal, affara kaalibih yan aracay kulli kaalib namma bool kee kontom mitri akak yakkehiyya Qibaadâ-Qarih taamah dessoh haanama. Too aracat maroh baguh labaatanna kee koona mitri takke booxa anele.
YALLAH caban baaxok garabay taban kee namma kiilomitri kee garab xexxaarah yakkeeh koona kiilomitri baguh yakkehiyya dessoh heelon. Yallih Qibaadah-Qariy saytunaanah lafitta 'yahiyyah arac elle hoonu waanam tokke.
Ta arac, inkih tan baaxol taahirik yan aracay Qibaadâ-Qarih addal Yallih taamah taamitta seekah qarwa elle xisoonu waanahiyya. Too arac kaadu Qibaadâ-Qarih xisneh deeselon.
YALLAH caban baaxok gersi garabay taban kee namma kiilomitri kee garab xexxaarah yakkeeh koona kiilomitri baguh yakkehiyya, Leewih yooboke maray Yallih Qibaadah-Qarih addal taamitahiyya ikoytah antacawwimele. Too mari dabaaqah elle gaca magaalooli tokkel xissiimele.
YALLAH caban baaxoy taahirih tanihiyyah gariik, gersi baaxoy magaala elle xisoonu waanahiyya baxsaanama. Israayilih yooboke marak faxe num too magaalal elle gacu duuda. Too baaxo xexxaarah taban kee namma kiilomitri kee garab takkeemiiy, baguh namma kiilomitri kee garab takkeemi.
Baaxo xiinisah yan abbah kaadu baaxo tantacawweemi. Too baaxo, taahirik tan baaxo kee magaala elle xisoonu waan baaxo edde taade ikkek xabba haanamaay, ayrô-culma le kabul Maditraaniyah badah amma 'yaanam kee, magaala kee taahirik tan baaxok ayrô-mawqa le kabut raaqa cuduuduk xabba haanamaay, baaxo edde idiyya 'ta cuduud fanah gufta. Xexxaarah Israayil kedoodak inki kedoh yeceen baaxoh gide akkele.
Too baaxo Israayil abba yakku waa numih ikoyta akkele. Too baaxok taturra 'yeh Israayil marih baaxo maxaga. Keenit maxukkuta.
YALLAY Mulki lehiyya iyyeemih, «Israayil abbobtiy, isin mango dambit assen. Ahaysa sinaamal baatil baahaanam kee xukkutaanam cabtaanama. Cakki kee qadlih tanim aba. Tahak wadir yi mara le baaxok ayyaaqe waytaanama. Tahat sin lih yabtam yoo YALLAY Mulki lehiyya.
«Kulli num siinik duyye mako sinni miizaanal keexaanama.
« ‹Eefa› deqsita miizaanay kafnaan le duyye elle keexaanahiyya kee ‹Baas› deqsita miizaanay caxittam elle keexaanahiyyah gide yakke. Ta nammam inkih elle keexaanamak ‹Hoomar› deqsita miizaan yan.
Inki hoomar tabna eefa yakkeeh, kaadu tabna baas yakke.
«Miizaan elle haytan duyye:
Labaatanni gerah inki sekil yakke.
Lactam sekil inki mina yakke.
«Sadgatah teceenim kexxan way abtaanamaa:
orobte darok kamadi (sirray) tekkek, lactam gabak inki af sadgatah teceenimi.
Gabru deqsitta darok lactam gabak inki af sadgatah ucuya.
Caxâ xaylok bicsen *zeyti (saliid) kaadu booluk inki af sadgatah ucuya.
Ta duyye ‹Baas› deqsitta keexol haa:
tabna baas inki hoomar yakkeeh
inki hoomar inki kor yakke.
Israayil baaxol yaloole illi kee wadarak namma booluk inkittu sadgatah ucuya.
«Anu dambi siinih caba'gidih, sadgatah baahan daro kee cado akak carrisan sadgat kee, amaanah xintaana'gidih astah abtan sadgat akah tacoonu waytaanam, tama inna. Tahat yabtam yoo YALLAY Mulki lehiyya» iyye.
«Baaxol enna 'ta Israayil-ummat, ta sadgat, abbah yan numul baahoonay.
Usuk too waqdi cado akak carrisan saq kee sadgatah baahan daro kee qinabak bicsen kamri, alsi biloh yakke qiid kee Sabti ayroy qiidih edde asaanahiyya kee, wohuk kalah tan ayrooray ummat qiidih edde assahiyya baaham kaal tan. Dambi kalootuk aban sadgat kee, sadgatah yeceen darooy, cado akak carrisan saq kee, amaanah xintaana'gidih astah abtan sadgat inkih, abba baahaama. Ta sadgat Israayil-ummatah dambi kalootuk orbele» iyye.
YALLAY Mulki lehiyya iyyeemih, «Sanatak inikhaytoh alsak inikhaytoh ayrot, aymak tu sinni dahaltu Qibaadâ-Qari taahirroysaana'gidih sadgatah qidoonaay.
Sek too dahaltuy dambi-kaloot-sadgatah qideenihiyyah qabalak tu takkem beyya heeh, Qibaadâ-Qarih albaab dagah amook tani'kkel caxay. Sadgat elle aban mansafak affara *ruknil kaadu caxay, adda le kabut raaqa daarat adda akak culan culmal, tonnah kaadu caxaama.
Alsak malcinhaytoh ayro garciik cube'kal dambit asa num yenek, hinnay kaadu edde asem dambi lem kinnim aaxige'kal dambit asa num yenek, woo numih aftok dambi kaloot kaah takke'gidih toh aba. Tonnah abteenik, Qibaadâ-Qari taahir abetton.
«Sanatak inikhaytoh alsak taban kee fereyhaytoh ayrot, Elle-Tatriyyi-Qiid assakaxxetton. Malcina ayroh kamiir maleh bicsen gaqambo ukuma.
Qiid naharak yakke ayro baaxoh abba sadgatah awur yeceem kaal tan. Too sadgat usuk isih edde ase dambi kee Israayil mari edde assa 'ye dambi kalootuk orbele.
Ta malcina ayrok kulli ayro, YALLAH sadgatah malcina awur kee malcina maruw qidak sugay. Too awurwa kee marway qidahiyya hebeltoh ayma alle waytaama. Tusguudek sarra cado akak inkih carrisaama. Tonnah kaadu, dambi kalootuh, dabeela kulli ayro qidaama.
Kulli awur kee maruwuy sadgatah qiddeenihiyya lih, darok sagla kiilo takkem kee caxâ xaylok bicsen *zeytik (saliidik) kaadu sidiica litri takkem taceenimi.
«Iraawô-Dabih-Qiidiy sanatak malcinhaytoh alsak taban kee konoyhaytoh ayrot abaanahiyya kaadu, baaxoh abba dumî qiidih akah abe innah, malcina ayrok kulli ayro cado-akak-carrisan-sadgat kee, dambi-kalootuh-baahan-sadgatah, saqak too dumî qiidih gide qidaama. Tonnah kaadu dumak kaxxih, daro kee caxâ xaylok bicsen *zeyti sadgatah baahaama» iyye.

YALLAY Mulki lehiyya iyyeemih, «Adda le kabut raaqa daarat fanah akak culan afay ayrô-mawqa le kabut raqtahiyya, lica ayroy taama edde abaanahiyyat alifut sugtaama. Takkay immay Sabti-ayro kee alsi edde bila ayroy qiidih edde asaanahiyya fakkintay.
Baaxoh abba afa le kabut raaqa daaratak gacca 'yeh, adda le kabut raaqa daaratih culma akak culan naharsi golik culla iyyeh, sarra culmal tan qamidwa le kabuuk solla iyyay. Too waqdi cado akak cararisan sadgat kee amaanah xiinaanamih astah baahe sadgat, sek kay aftok cararisaama. Sarrak too culmah garil dooqa abba heeh yawqeemi. Ayrô-mawqa le kabut raqta culma bari tikka 'yam fanah alfe woonay.
Kulli sabtii kee alsi elle bilinnaanimil, ummat inkih too culmak afal gommoh radak, YALLA yaqbudeenimi.
Sabti ayro Yallih sadgatah baaxoh abba hebeltoh ayma sinni saqak anaaqê-leceey kee maruw baahaama. Ta saqak cado inkih carrisaanama.
Maruw lih sadgatah darok sagla kiilo baahaama. Anaaqe lih isih faxxa heeh gide baahay. Tonnah yan sadgatay daro akah baahaanahiyya aba saaku, daroy sadgatah baahahiyyak kulli sagla kiilol, caxâ xaylok bicsen *zeytik (saliidik) sidiica litri takkem lih baahaama.
Alsi bila saakih qiidih, dahaltu kee anaaqê-laceey kee maruw baahaama. Ta saqi hebeltoh ayma alle waama.
Dahaltu kee maruw lih darok sagla kiilo baahaama. Kulli anaqtu lih darok isih faxinnaanih gide baahaama. Darok sagla kiilo yaceen waqdi, caxâ xaylok bicsen *zeytik daro lih sidiica litri yacoonay.
Baaxoh abba tahak inkih gaba kalla haa waqdi, akak cule afaak gacca 'yeh yawqay.
«Ummat Yallih qibaadah qiddi saaku Qibaadâ-Qari tamaate waqdi, too dooqak gaba kalla haan waqdi, kilbat le kabuk cule mari gabbi-qaxat af cabta afak yawqay. Gabbi qaxak cule mari kilbat le kabut af cabta afak yawqay. Akak culen afak awqe woonay, foocat tan afak yawqoonay.
Baaxoh abba ummat culta waqdi culay. Ummat tawqe waqdi yawqay.
Sadgat aban saaku kee qiddi saaku, kulli dahaltu kee maruw lih darok sadgatah yacoonu waanam sagla kiilo. Tonnah kaadu, qibaadah yemeete num anaqtu lih darok isih faxinnaanih gide baahaama. Darok sagla kiilo lih caxâ xaylok bicsen *zeytik sidooca litri baahoonay.
«Baaxoh abba isi fayxiik YALLAH sadgat abam faxeeh; too sadgatah cado akak carrisan saq akki kee, hinnay kaadu, amaanah xiinaanamih astah aban sadgat abe kaa tekkek, ayrô-mawqa le kabut raqta afa kaah fakoonay. Sadgat too Sabti ayro akah abba haa innah abaama. Usuk gexxa 'ya way too afa alfoonay» iyye.
YALLI kaadu iyyeemih, «Kulli maaca, sanatat yan maruwuy hebeltoh ayma sinnihiyya Yallih sadgatah qidoonay. Too maruwuk cado carrisoonay. Ta sadgat kulli ayro yakkay.
Tonnah kaadu burrik namma kiilo takkem, caxâ xaylok bicsen *zeytik (saliidik) inki litrit esgelli heenih, sadgatah kulli ayro baahoonay. Taham sadgatah baahinnaan waqdi xintoh raaqele.
Kulli saaku maruwuy cado akak carrisaanahiyya kee burriiy caxâ xaylok bicsen *zeyti Yallih sadgatah baahaanamaay, ta sadgat way cabe waanama» iyye.
YALLAY Mulki lehiyya kaadu iyyeemih, «Abbah yan num isi baaxok tu takkem kurra heeh isi baxah ikoytah yecee kaa tekkek, too baaxo too baxihim akkele.
Takkay immay isih taamitah yan marak numuk teenah isi baaxo kurra heeh yecee kaa tekkek, too baaxo too akah yecee num ‹Farcat sanatay xaamen baaxo edde gacsaanahiyya
Baaxoh-abba ummat-baaxo ummatak bee waama. Ken baaxok ken xiiriye waama. Isi xayloh baaxo yeceem faxek, isi baaxok yeceemi. Yi marat xukkute waama» iyye.
Tokkeek woo num kilbat le kabut raqta golitteh culma fanah yoo baahe. Tohum, adda le kabut raaqa daaratak gabbi-qaxat tan culmah garit raqta golitte. Taham seekâ-golittey taahirik tanihiyyak ten. Too golittek ayrô-culma le kabut raaqa arac yoh yescesse.
Too waqdi iyyeemih, «Seeka dambi-kalootuh-baahen-saqih-cado kee edde-asen-qellatih-cakkih-baahan-saqih-cado sadgatah elle alaysaanam, tama araca. Bululuy sadgatah baahaanahiyyah gaqamboyta elle alaysaanam, too araca. Yallih Qibaadah Qarik afa le kabut raaqa daaratay sinam elle tanihiyya mayayyaaqan. Toh akah kinnim, too sadgatay taahirik yani afah yeyyeeqen ken tekkek, ummat biyaakam takkeh 'yaanama» iyye.
Tohuk lakal afa le kabut raaqa daarat fanah yoo beeh, too daaratak affara *ruknik kulli *ruknitiiy inki daaratay qunxahiyya yen. Too daarat-baxi xexxaarah labaatanna mitri akkuk yeneeh, baguh taban kee koona mitri akkuk yen.
Kulli daaratat gaso maroh ten. Tonnah kaadu gira elle urusan arac woo gasot xakabuh yen.
Woo num yok iyyeemih, «Amaham, Qibaadâ-Qarih addal Yallih taamat yan marah, ummat sadgatah bahta saqih cado elle alaysan araca» iyye.

Woo num Yallih Qibaadah Qarih culma fan yoo gacse. Too culmak lee awaquk teneeh; too lee Qibaadâ-Qarik exxak teenay gabbi-qaxat raqtahiyyak amma 'teh sadgat elle aban aracak gabbi-qaxa le kabu darah gexak, ayrô-mawqa le kabuy Qibaadâ-Qari edde yafkunehiyya fanah darah oobak ten.
Tohuk lakal woo num kilbat le kabut raqta afaak beyya yoo heeh, afah yoo yeyyeeqeeh, tokkeek ayrô-mawqat raqta culma fanah yoo bee. Too culmak gabbi-qaxa raqta exxak qunxa buyyi-baxi caxitak yen.
Too num edde yimittire akattat, ayrô-culma fanah caxitta lee elle gexxaamal, koona boolih mitri yimittire. Too waqdi «Tama buyyit ibah gex» yok iyye. Too buyyih addat ibah gexe waqdi, lee ibak xibqi yok gufte.
Sarrak kaadu caxitta lee elle gexxaamal, qagisak koona boolih mitri yimittire. Too waqdi too lee gulub fanah yok temeete. Koona boolih mitrih gide kaadu dori gexxa 'yam yimittire. Too waqdi lee xonko fanah yok gufte.
Kaadu koona boolih mitrih gide yimittire. Too waqdi buyyi leek kaxxam yemeggeeh; addat akak gexam maduudiyyo. Giiru akke waytek, kalah elle taban inni maraaqinna.
Too waqdi yok iyyeemih, «Bani-adantow, tamah inkih cubbus» yok iyye.
Sarrak weeqayti xaqu fan yoo baahe.
Wokke gufe waqdi weeqaytuk a qaxa kee woo qaxal mango coox uble.
Too waqdi yok iyyeemih, «A weeqayti ayrô-mawqa le kabuuk addah Ordon weeqaytu fan ooba. Tokkeek Rabe Bad deqsita bad fanah ooba. Rabe Bad fanah ooba waqdi, woo bad luk sugeh yan qasbo cabaah badliitah maraaqa.
A weeqayti darah elle gexaamal alak alaakulleyta kee kullum mawaytima. A weeqayti Rabe Badih leey badliitah sugte qasbo cabsiisah. Elle gexaamal rooci lem taloole.
Rabe Badak Qengeedi raceynak xabba haanamaay Qen-Qeglayim raceynah amma 'yaanam yakke badal, kullum yabbixe mari baddi-af macaba. Akke kullum mabbuuxuh yamaate mari sabooka elle hawwalisa ikke akkele. Kullum qaynatak Maditraaniyah badal enna 'ya qaynatih kullum akkele.
Takkay immay natqa le leey, dori lee kee dariifal tan natqah agantah yasiffiyem maduuda. Qasbo way macabsiisa.
Weeqaytuk namma xaqul maaqo akak geyan coox aabukele. Too cooxuk ayyuufi malaqaymuuma; kulli alsal xalele. Ta coox Qibaadâ-Qarih gubak racta lee yaaqubeemih sabbatah, kulli way xaylo xalele. A coox xala xaylo maaqo sinaamah akkeleeh, ayyuufi dayla sinaamah akkele» iyye.
YALLAY Mulki lehiyya iyyeemih, «Taban kee namma kedoy Israayilih toobokehiyya kurrusuttu wayta baaxoh cuduud ah kaana. Yuusufuh yooboke marah namma exxa akak acuya.
Isin akak radden sin kaxxa abbobtih a baaxo aceeyyoomuh xagana culeh suge. Away too baaxo isin inki gidel kurraasita.
«Kilbat le kabuk Maditraaniyah badak xabba haanamaay Cetlon deqsitta magaala kee Camat deqsita daabay gitah gacaanahiyya kee Xadad deqsitta magaalah amma 'yaanamaay
Beroota kee Sibrayim magaalah amma 'yaanam takke baaxo kenimi. Ta namma magaalooli elle geytintam, Damasko kee Camat doolatih cuduuduk fana. Tokkek xabba haanamaay Caxar-Hattikon deqsitta magaalah amma 'yaanam tan baaxo kenimi. Caxar-Hattikon elle geytintam, Cawran deqsita rakaakayih cuduudu.
Tonna-leemiik kilbat le kabut raaqa cuduud Maditraaniyah badak xabba haanamaay Caxar-Qeenan deqsitta magaalah amma 'yaanam fan yakke. Damasko kee Camat too cuduuduk kilbat le kabut geytimta. Kilbat le kabut raaqa cuduud tonna.
«Ayrô mawqa le kabu raaqa cuduud akak ugtam, kilbat qaxat raqta exxay Damasko kee Cawran fanal geytintahiyya. Toh kaadu, Ordon weeqaytuy ayrô culmak Israayil rasu kee ayrô mawqak Gilqad rasih fanal geytinta exxat raaqahiyya. Tokkeek, Tamaari deqsita aracay Rabe badih xaqul geytimahiyya gufa.
«Gabbi qaxat raaqa cuduud akak qimbisam, gabbi-qaxat raaqa Tamaari deqsita araca. Tokkeek Kaadis-Mariiba deqsita illalta kee Masri cuduudul yan daqaarah amma 'yaanamaay Maditraaniyah bad fan yakke.
«Ayrô culma le kabut raaqa cuduud Maditraaniyah bad kinni. Kilbat le kabuk Camat deqsita daabay gitah gacaanahiyyak foocat yan arac fan yakke.
Ta baaxo Israayil kedoodah kuramkura.
Sin ikoyta akkele. Allî-baaxoh maray sin addal yaniih xaylo sin addal xaleeh qarsitehiyya, tama baaxo kurta saaku, ken akak macabinaay ken afto keenih akak ucuy. Israayilih yooboke marih intit ken ubulaay, baaxo kurta saaku Israayil xaylok kaxxih, baaxol saami caxxa keenih qidaay, ken afto keenih ucuy.
Tama marah, addat akak lih yanin kedok kaxxih, isinni afto baaxok geyaanama. Tahat yabtam yoo YALLAY Mulki lehiyya» iyye.

Baaxok afto geytuh migaq akak yunkuttube kedo ah teeti. Daan deqsitta kedoh yooboke mari, baaxok kilbat le qaxat raqta exxat isinni afto geelon. Too baaxoy keenih tantacawwu waytahiyya ah teeti. Cetlon deqsita magaalak xabba haanamaay Camat deqsita daabay gitah gacaanahiyyaay, tokkeek kaadu, Hadar-Qeenon deqsita aracay Damasko kee Hamat doolatih cuduudul geytimahiyyah amma 'yaanam tan baaxok, Daan deqsitta kedoh cuduuduh raaqele. Oson geyan exxa, baaxok ayrô-mawqak xabba haanamaay ayrô-culmah amma 'yaanam tan exxak tan.
Aaser kaadu ayrô-mawqak xabba haanamaay ayrô-culmah amma 'yaanam Daan luk cuduuduk elle yangalen baaxo aallelon.
Naftaali kaadu ayrô-mawqak xabba haanamaay ayrô-culmah amma 'yaanam Aaser baaxo lih cuduuduh elle yan rasu haysitelon.
Manasse tonnah, ayrô-mawqak xabba haanamaay ayrô-culmah amma 'yaanam, Naftaali lih cuduuduh elle yangale baaxo aallele.
Efrayim tonnah, ayrô-mawqak xabba haanamaay ayrô-culmah amma 'yaanam, Manasse lih cuduuduh elle yangale baaxo haysitele.
Ruuben deqsitta kedo kaadu, ayrô-mawqak xabba haanamaay ayrô-culma fanah gufta baaxoy Efrayim cuduuduh elle yangaleenihiyya aallele.
Yuuda kaadu ayrô-mawqak xabba haanamaay ayrô-culmah amma 'yaanam takke baaxoy Ruuben cuduuduh elle yangaleenihiyya haysitele.
Rikeek heen baaxo kaadu ayrô-mawqak xabba haanamaay ayrô-culmah amma 'yaanam takke baaxoy Yuudâ cuduuduh elle yangaleenihiyya haysitelon. Tonnal xexxaarah kedoodah yeceen baaxoh gide akkele. Too baaxo kilbat le kabuk xabba haanamaay gabbi-qaxah amma 'yaanam, taban kee namma kiilomitri kee garab baguh akkele. Yallih Qibaadah Qari too rikeek heen baaxok gudel anele.
Ta baaxoy baxseenih yimittireenik fanal, xexxaarah taban kee namma kiilomitri kee garab takkeeh, baguh tabna kiilomitri takke baaxoy Yallih taamah deeseenihiyya anele.
Too taahirik yan aracay dessot gacu waahiyyak garab seekah antacawwele. Seekah yacoonu waanam, ayrô-mawqak xabba haanamaay ayrô-culmah amma 'yaanam takke baaxok taban kee namma kiilomitri kee garab takkeeh; kilbat le kabuk xabba haanamaay gabbi-qaxa le kabuk koona kiilomitri takke baaxo keenih aaxigelon. Ta aracak gudel Yallih Qibaadah-Qari xissiimele.
Ta aracay taahirik yanihiyya akah yacoonu waanam, sek-Saadukuk radde seeka. Ta mari, gersi Leewih yooboke mari akah abe'nnah, Israayil mara lih gacca 'yeenih uma-taamat maasinnoonuy; yol imaan heeniih too imaanal digga axcuk yi taamat gacen.
Tohih sabbatah, ta marah tantacawwu waytam, inkih yayse aracay kulli aracak taahiriinoh fula luk raaqahiyya. Too arac ken kee Leewih fanal cuduuduh yen aracak ten.
Gersi Leewih yooboke marah, seekak gabbi-qaxa raaqa aracak garil deesen baaxo keenih aaxigelon. Too arac ayrô-mawqak xabba haanamaay ayrô-culma fan taban kee namma kiilomitri kee garab yakkeeh; kilbat le qaxak xabba haanamaay gabbi-qaxa raqta baaxoh amma 'yaanam koona kiilomitri takke baaxo kinni.
Yallah deesen arac, kulli aracak inkih fula le arac yakkem faxxinta. Too aracak exxa kurra heenih aylamme kee, hinnay kaadu, gersi aracat milaaguh ecee (libaakise) yakkeenim inkinnah umaama. Faxe num nagrah loowite kee xayloh nagre yakke arac hinna. Ta arac dibuk Yallah rikeek baxsah deesen arac kinnuk, num tu edde mali.
A rikeek yan aracay deeseenihiyyak raqte baaxoh exxa, baguh taban kee namma kiilomitri kee garab xexxaarah yakkeeh, namma kiilomitri kee garab baguh yakke. Ta arac taahirik yan arac hinnay, ummatah caben araca. Ummat too aracal dabqih gactam duddaah; hinnay kaadu, saqi elle yaloole arooca akkele. Magaala ta arac gudel gactam faxxinta.
Ta magaala xissintu wayta waqdi affara gaco aalleleeh, kulli derfa xexxaarah namma alfi kee namma bool kee kontom mitri akkele.
Magaalak dariifal kulli gambik, bool kee labaatanna kee koona mitri baguh takke baaxoy foyyah cabeeni anele.
Ummatah caben aracak raqta exxa magaalah addal yan marah buqreh antacawwele. Too exxa magaala elle xissimta exxak ayrô-mawqa le kabuk koona kiilomitri xexxaarah takkeeh, namma kiilomitri kee garab baguh takkeeh; ayrô-culma le kabuk, tonnah kaadu, koona kiilomitri xexxaarah takkeeh, namma kiilomitri kee garab baguh takke.
Faxe kedohuuy yaabakay, a magaalah addal enna 'ya num, woo booxal buqre abbaasitu duudah.
Tonnal, a aroocay deeseenihiyyak affara gaco aalleleeh, kulli dariifa xexxaarah taban kee namma kiilomitri kee garab akkele. Tohim taahirik tan exxa kee too magaala elle xissinte araca.
Yallih Qibaadah Qari kee seekah yontocowwe arac kee Leewih yooboke marah yeceen baaxo kee, tonnah kaadu, magaala elle tan aracak, ayrô-mawqa kee ayrô-culma le kabut raqta exxa baaxoh-abbah im akkele. Kay baaxo deesen aroocak ayrô-mawqat raqta baaxoh cuduud fan gufeleeh; ayrô-culma le kabuk kaadu Maditraaniyah badah amma 'yaanam akkele. Tonnah kaadu, kilbat le kabuk Yuuda deqsitta kedoh yeexegen baaxot cuduuduh raaqeleeh, gabbi-qaxak kaadu Benyam deqsitta kedoh yeexegen baaxot cuduuduh raaqele.
Tohuk kalih marah baaxo elle kuroonu waanam anna. Benyam ayrô-mawqaak ayrô-culma gufta baaxo geele.
Simqaan tonnah, ayrô-mawqaak ayrô-culma gufta baaxoy Benyam lih cuduud tangalehiyya aallele.
Issakar ayrô-mawqak xabba haanamaay ayrô-culmah amma 'yaanam takke baaxoy Simqaan baaxot cuduuduh raqta aallele.
Dablon ayrô-mawqak xabba haanamaay ayrô-culmah amma 'yaanam takke baaxoy Issakar baaxot cuduuduh raqta aallele.
Gaad kaadu ayrô-mawqak xabba haanamaay ayrô-culmah amma 'yaanam takke baaxoy Dablon baaxot cuduuduh raqta aallele.
Gaadah yeceen baaxoy gabbi qaxat raqtahiyyak cuduud Tamaarik xabba haanamaay Kaadis-Mariiba deqsita illaltah amma 'yaanam takkeeh, tokkek Masri cuduudul yan daqar gexxa 'yam kee Maditraaniyah badah amma 'yaanam takke.
YALLAY Mulki lehiyya iyyeemih, «Israayil marah ikoytah tantacawwu wayta baaxo elle kurruntu waytam tama'nna» iyye.
«Yarusalaam magaala akak culan afoofa taban kee nammay akkele. Affara *rukni akak xisen gasok kulli derfa xexxaarah namma alfi kee namma bool kee kontom mitri akkeleeh, kulli derfakaay sidooca culma aallele. Kulli culma, kedooy takkek tiya tiyal muggaaqiselon. Kilbat le kabut raqta afoofi Ruuben kee Yuuda kee Leewi muggaaqiselon. Ayrô-mawqa le kabut raqta afoofi Yuusuf kee Benyam kee Daan kedoodal muggaaqiselon. Gabbi-qaxat raqta afoofi kaadu Simqaan kee Issakar kee Dablon kedoodal muggaaqiselon. Ayrô-culma le kabut raqta afoofi Gaad kee Aaser kee Naftaali muggaaqiselon.
Inkih tan magaalah gaso affara tattabak xexxaarah sagla alfih mitri akkele. Ta magaalah migaq tahak wadir ‹YALLI-akkel-yani› deqsitele» 'yaanam iyye Yalli.

Yahoyaakim Yuudâ-malik yekkeemih sidochaytô-sanat yekke saaku, Malik Nabkadnessar deqsita numuy Baabelon malikih yenehiyya, Yarusalaam magaalat qeebi abeeh marot tet hee.
Goyti, Yuudâ-malikih yen Yahoyaakim kee Yallih Qibaadah Qarih addal sugte duyyek garab, Baabelon malikih gabat akah tantixibbixe innah abe. Too malik sahdak tu takkem seewah gabat beeh, dannabah kaadu Yallih Qibaadah Qarik been duyye orbise. Too duyye yalla axcuk yaqbudeemih xise qarik duyye elle daanisan aracal hee.
Sarrak malik kay gubal taamita Asfanad deqsita numuk iyyeemih, «Gexay ama Israayil maray seewah gabat bahneh addak, malik nasab le furrayna kee muddaqih tan furrayna dooray bah.
Ta mari yi qarih addal taamita'gidih, xagar qax-maqaane leeh hebeltoh ayma aalle waa maray kas kee cubbiiy ixxiga kee baritto lehiyya yakkeenim faxxinta» iyye. Asfanad, Baabelon marih af kee woo afat tunkuttubem, too mara barsam faxximta.
Toh lih kaadu malik iyyeemih, «Anu elle akme aracak maaqo kee qinab-kamri keenih acuyaay, sidiica sanat nagay ken barseenik lakal, doolat-taamat ken culusa» iyye.
Tohuh dooren marak addat, Daaniyel kee Cananya kee Misaayel kee Qadarya deqsita maray Yuudâ-kedoh yoobokehiyya edde yen.
Malik gubal taamita num woo marah qusba migaq yeyyeeqe. Migaaqah keenik, Daaniyel deqsita numuk, Beltasaxxar iyyeeh; Cananyak Sadrak iyyeeh, Misaayelik Meesak iyyeeh, Qadarya deqsita numuk Qabednago 'yaanam keenih yeyyeeqe.
Daaniyel, malik buxah maaqo kee maqab nadaasak yanim yeexegeeh; tohih sabbatah, malik gubal yan numuy Asfanad deqsitahiyyah a maaqo faxe waam warse.
Too waqdi Yalli woo malik gubal yen numih bagut maqaane kee xuwaw kaah hee.
Takkay immay a numuy malik gubal yenehiyya malikik meysitak yeneemih sabbatah, Daaniyelik iyyeemih, «Malik ukuma siinik iyye maaqo akme wayteeniih, gersi furraynah innah xagarah gace wayteenik, wonnal malik yoo qidele» kaak iyye.
Malik gubal yan num, Daaniyel kee kay kataysiisih sidocut dacayrih num heeh yen. Daaniyel tohuk lakal woo numih fan gexeeh, iyyemii,
«Ku maganah kudra kee lee tabna ayroh neh ucuyaay; tohuk sarra xagar nek akah gaca'nna nek wagtetto.
Sarrak nee kee woo malik-buxah-maaqo-yakme-mara tittal wagga haay, cella inna tublek wadir, kot ceelinnaanim abetto» kaak iyye.
Woo numuuy, usuk kaa esserem tabna ayroh gideh keenih oggoleh.
Tabna ayro suggu 'yeenik lakal, qaafiyat kee qandeh malik-buxah-maaqo yakme marak aysuk sugen.
Tohuk gexxaamah woo ayrok wadir, dacayrih keenit yan num, malik yacee maaqo hinna'mmay, caxâ-miru yakmoonay ken iyye.
Yalli woo affara numuh falsafat kee kitaabal tunkuttubeemih ixxiga keenih yecee. Toh lih kaadu Yalli Daaniyelih suwaawur kee soonok maqna elle yaaxige'nna kaah yecee.
Keenih heen wakti gufe waqdi, malik gubal yan num woo furrayna inkih malikil xayyoose.
Malik yakkeenimik inkih ken lih yaabeh immay, gersi marak inkih Daaniyel kee Cananya kee Misaayel kee Qadarya yossokoote. Tonna-leemiik doolat-taamat culen.
Malik faxe essero esseraah, waagiseenimik faxem taniimih, a affara num, baab-abeenit kee faal-qiday woo baaxol sugga 'tehiyyak inkih, tabna adda tayse ixxiga luk yenen.
Daaniyel Malik-Kooris deqsita malik Baabelon rasul dardaare saaku fanah doolat taamal elle suge.

Nabkadnessar malik yekkeemih nammeyhaytô-sanatat soono yubleeh, woo soonoh sabbatah waagiseeh xin kaat amaate cineh.
Tonna-leemiik soonitem kaah warsaana'gidih, soono yafdige maraay faal-qidaay baab-abeenitiiy cutuk-beya kee ramli-qida-marah amma 'yaanam inkih seeco abe. Oson yemeeteeniih foocal kaak soolen waqdi, keenik iyyemii,
«Soono ubleeh, woo soono cisab yol tekkeeh; away teetik maqna aaxigem faxa» keenik iyye.
Oson too waqdi Suuriyah afat kaal gacseenimih, «Malikow, ku qumri waaray. Tuble soono neh waris, maqna akak koh warsennok» kaak iyyen.
Malik keenik iyyeemih, «Uble soono isin yoh warisaay, maqna teetik kaadu isin yoh warisa. Toh abe wayteenik, iba kee gaba rike-rikeh siinik argiggiqeyyooh, buxa siinik kaadu abuuruh cabeyyo. Takkay immay uble soono yoh warisseeniih maqna kaadu yoh akak warisseenik, wohih galtoh meqe mattaco siinih aceeyyooh, naba mara sin abeyyo. Uble soono yoh warisaay maqna akak kaadu yoh warissaanamal, inni bagul gaba kaleh» keenik iyye.
Too waqdi a mari kaal gacseemih, «Naharak atu tuble soono neh warisaay maqna nel akak cab» kaak iyyen.
Too waqdi malik iyyemii, «Tahaay ekkelem kinnih! Isin away a soonoh maqna yoh warse wayteenik, inkih inki digaalah sin digaaleyyo 'yaanamal gaba kalem tublen waqdi, wakti rubtaanam faxxan. Wakti kulli way inki innal masuga yaanamah dirab yol teceenim faxxan. Toh hinnak, soonok maqna taaxigeenim elle aaxaguh, uble soono naharak yoh warisa» keenik iyye.
A mari kaal gacsemii, «Malikow, atu faxxam addunyâ-bagul warisu duuda num mayan. Ahaydumah annah tanim, kaxxa qande kee nabna le malikwa kinni-way, faal-qida kee baab-abeenitiiy cutuk-beyal messerinna.
Annah tanim kaxxam gibdiimiiy; yallittek kalih mari yaaxagu maduuda. Yallitteh tu gactek, sahdayti addal mageytinta» kaak iyyen.
Malik toh yoobbe waqdi naqabuh gira yekkeeh, «Baabelon baaxol sugga 'te tu-taaxago inkih qida» iyye.
Tonna-leemiik malik amrisem kay gubal yan marah ascassuk yiysixxige. Rabaanamih cokmi elle aben marat loowoh, Daaniyel kee kay kataysis yesgelleenih yenen.
Too waqdi Daaniyel, malik qaskarak abbah yen numuy, tu taaxago qida akak iyyeenihiyyal gexe. Too num migaaqah Ayruk deqsitak yen. Sarra edde yaaba yab isik cubbusak, Daaniyel too numuk iyyeemih,
«Malik annah yan gibdi amri akah yeceem macaay?» iyye. Aryuk aham elle tekke'nna kaah warse.
Daaniyel too waqdi malik fan gexeeh, «Soonok maqna koh warsa'gidih, wakti yoh ab» kaak iyye. Malik woh kaah oggoleh.
Sarrak Daaniyel buxah gexeeh, Cananya kee Misaayel kee Qadaryay kay kataysiisih tanihiyyah tikka 'tem inkih keenih warse.
Keenik iyyeemih, «Nee kee kalah tan tu-taaxago cattimna'gidih, Yalli a soonoh maqna nee yayballayuh, qaraanal yan Yalla kallaca» keenik iyye.
Too bar Yalli Daaniyelih too soonoh maqna wacyi gurral kaa yuybulle. Too waqdi Daaniyel qaraanal yan Yallah candu gacseeh, kaa saariseeh, iyyeemih:
Kas kee qande lem Yalla;
fayla kulli way kaah takkay.
Kulli wakti tamlikem kaa;
malik abtaah kaltam Yalla.
Kas le marah kas taceem kaa;
numuh ixxiga taceem kaa.
Qellittaah sirrik tanim qaddossam kaa.
Diteh addat qellittam tablem kaa.
Ifi maroh edde yanim Yalla.
Yi kaxxa abbobti tuqbude Dageltaw,
kas kee qande yoh teceem koo.
Candu koh gacsah koo faylisa.
Koo esserrem atu yoo tuybulleeh;
malikih warisnu waynam nee tuybulleeh;
candu koh gacsah koo faylisa»
axcuk Yalla faylise.
Sarrak Daaniyel, Aryuk deqsita numuy malik woo mara akak qida iyye fan gexe. Kaak iyyeemih, «A soono anu kaah warseyyok, malik fan yoo beyaay; Baabelon baaxol tan tu-taaxago maqidin» kaak iyye.
Aryuk woo waqdiik, Daaniyel malik fan beeh, kaak iyyeemih, «Malikow, Yuudâ-baaxok seewah bahne marih numuy atu tuble soono yaaxigehiyya geeh» kaak iyye.
Malik too waqdi Daaniyeliy Baabelon-mari migaaqah Beltasaxxar akak iyyehiyyak iyyeemih, «Anu uble soono kee woo soonoh maqna yoh afdigettom duddaa?» kaak iyye.
Daaniyel kaak iyyeemih, «Malikow, aham tu-taaxago kee faal-qidaay baab-abeenit kee cutuk-beyak num yaaxagu duudam hinna.
Takkay immay Yallay qaraanal yanihiyya sirrih tanim yableeh yaybulle. Yalli, atu xiinit sugte waqdi, sarra yan saaku takku waytam koo yuybulleeh yan. Tublem aham teeti:
Malikow, qarkaytol deerih tan waqdi, sarra takku waytam cisaabisak teneeh; Yallay sirrih tanim yaaxige, sarra takku waytam koo yuybulle.
Yoh tu gactek, away a soonoh maqna yoh tumbulleeh; akah yoh tumbulleem, sinaamak kasah maysa. Takkay immay, atu a soonoh maqna taaxige'gid kee, kol yemeete cisaabak maqna taaxige'gidi.
«Taway tuble soono koh warisu waa. Malikow, gabak bicsen ceeloy kaxxam nabahiyya foocal soolah isik tuble. Woo-ceeloh-ifi bixiq axcuk yeneeh, intih yabloonu xiqaanamak manannon.
Amo akak nabam meqe dahabak bicseenih yenen. Alil kee gaboobi akak lakqok bicseenih yenen. Axca kee mayxay akak nacaasak bicseenih yenen.
Lak akak birtak bicseenih yeneeniih; ibittek garab akak bicseenim, birta kee kallak ten.
Atu woh wagitak sugte waqdi, kaxxa xaa, num gabah kaa xage'kal, qalek baxsimma 'yeeh, rade. Woo ceeloh-ibay kalla kee birtak bicseenihiyyat boodeeh butukku hee.
Woo waqdi woo birta kee kallaay, nacaasaay lakqo kee dahab inkih, inki-adda caffa tekkeeh, caacay woo caffak raat cabe'kal inkih beeh. Takkay immay woo kaxxa xaa, baaxo inkih dudda qale yekke.
Tuble soono tamah teetiiy; taway maqna akak koh warisu waa.
«Malikow, atu kulli malikwak naba malik kinnito. Qaraanal yan Yalli baaxok inkih amoyta koo abeeh, qande kee milkiiy migaq inkih koh yecee.
Baaxô-bagul tan ummattaay, alluwwe kee haadah abbootan inkih koh yecee. Woo soonol tuble dahabak bicsen amo, koo.
«Kok lakal gersi doolat amaatele'mmay, ku doolatih gide nabnak matalla. Ku lakal tamaatu wayta sidochaytô doolatay nacaas inna le, inkih tan baaxo xiinisele.
Tohuk lakal fereyhaytô doolat amaatele. Too doolat qandeh birti innah gaceleeh, teetik duma sugte doolatwa aggiggile leeh bututtukku heele.
Woo ceelok ibittey birta kee kallak yesgelleenihiyya tuble. Tohuk maqna too doolatih addal sittin-way akkele 'yaanama. Kalla kee birtay agleh tanik, woo doolatak garab caylah birti inna aallele.
Ibi-feeraarik garab kallaay, aki garab birtak bicseenih yeneeniih; tohuk maqna woo doolatak garab qanxaffe le doolat akkeleeh, aki garab boola le doolat akkele.
Tonnah kaadu birtay kallat yesgelleenihiyya tubleeh; tohumuk maqna kaadu, woo doolatih malikwa doolat qande bahsiisaana'gidih, baxak ballis akkelon. Takkay immay wohim birta kee kalla yasgalleenimih bis aallele.
«Too malikwah dabaanal, qaraanal yan Yalli baye wayta doolat xisele. Too doolatak faxe doolat mataysaay; sugte doolatwa bayissa hayteh elle raaqeleeh waarele.
Gabah num xage'kal qalek baxsimma 'yeh rade xaay soonol tublehiyyak maqna toh teeti. Too xaa, birtaay nacaasaay kallaay lakqo kee dahabak bicsen ceelo aggilih tuble. Yallay Nabahiyya sarra takku waytam koh warseh yan. Atu soono elle tublem, hununuh tama'nnaay; teetik nummâ-maqna koh warseh» kaak iyye.
Tohuk lakal Malik Nabkadnessar Daaniyel foocal gommoh radeeh, kaa yeynebe. Sarrak, «Daaniyelih sadgat abaay mattaco kaah acuya» iyye.
Tohuk lakal kaadu iyyemii, «Ku Dagelti yallittek naba Dageltaay; malikwâ Malik kinnih; sirrih tanim taybulleem kaa» iyye. «Woh elle aaxigem, sirrih taniimik adda yoh warisseh» kaak iyye.
Tohuk lakal malik Daaniyelih kaxxa arac yeceeh, mango mattacoy nabam meqehiyyak mangom kaah yecee. Baabelon-rakaakayih abba kaa abe. Kalah kaadu, malikih fayu yecee marak inkih abba kaa abe.
Daaniyel malikik, «Sadrak kee Meesak kee Qabednago deqsita mara, Baabelon-rakaakayih caagiidah abbobti ken aba» iyyeeh, malik toh abe. Daaniyelih tu gactek, malik-qaril elle raaqe.

Malik Nabkadnessar dahabak bicsen ceeloy xexxaarah lactam cusul takkeeh, baguh kaadu lica cusul takkehiyya bicseh, Baabelon rasuk Duura deqsitta booxal soolise.
Tohuk lakal, kay gubal taamita marak, malik xaylooy xintoh-abbobtiiy, xintoh abbobtih gubal taamita maraay, makaabonuuy, cokmaabaay, cokmaabak gubal yan maraay, doolat lakqo daanah gabat akak tan mara kee baddah abbobtih inkih, seeco abe. A seeco akah tekkem, malik soolise ceelo yaqbudeeni'gidik ten. Ama malik gubal taamita mari inkih woo ceeloh foocal soole waqdi,
xaagu sinaamah yaysaabbe num sollu 'yeeh anay fayya haak annah iyye. «Kulli rasih ummatta kee mariiy, isi nasab kee isi af akak le ummattak inkih,
*baanta kee fooximaay kirar kee *begenaay karambo kee gersi duyyey gadah yaagureenih anay taabboonu waytan waqdi, Malik Nabkadnessar soolise ceeloy dahabak bicseenihiyyah qibaadah, takkeenimik inkih gommoh radetton.
Gommoh rade wee num, woo waqdiik, habug inta kaxxa-muufeh innal bicsen aracah addat kaa qidelon» iyye.
Too ummatta inkih too duyyey gadah yaagureenih anay toobbe waqdi, woo ceeloy malik soolisehiyyah gommoh raden.
Too waqdi Baabelon rasih marak garab, Yahuud maral qellat edde baahaanam geen.
Malikik iyyeemih, «Malikow, qumri kok waaray!
Atu isih, ‹Baanta kee fooximaay kirar kee begenaay karambo kee gersi duyyey gadah yaagureenih anay oobba haan waqdi, kulli num dahabak bicsen ceeloh gommoh raday!
Rade waa numuuy, habug inta kaxxa-muufeh addat qidelon› 'yaanam inte.
Malikow, Yahuud marak Baabelon rasih baddah abbootan akah tecee maray migaaqah Sadrak kee Meesak kee Qabednago deqsitahiyya, kooy malikih yanihiyyah amri cineeniih, ku yalla mayaqbudaanaay; atu soolisse ceeloh gommoh maradan» iyyen.
Toh yoobbe waqdi, malik kaxxam bagcarriteeh, «Gexay woo sidooca num yol baaha» iyye. Ken baaheeniih;
too waqdi malik keenik iyyeemih, «Sadrak kee Meesak kee Qabednagok, isin nummah yi yallitte aqbude cinteeniih, anu soolise dahabak bicsen ceeloh gommoh raddoonu cinteenii?
Taway meqek, a gadah yaaguren duyyeh anay taabben waqdi, gommoh raday, ama ceelo uqbuda. Gommoh rade wayteenik, urta muufeh addat sin qideloonu'mmay, yi gabak kalah sin cata yalli mayana» keenik iyye.
Too waqdi woo sidiica num kaal gacisseemih, «Malikow, nek abtu waytaamak, edde koysinnam mannu.
Takkay immay muufek addat nee qiddaamah, nanu naqbude Dagelti nee yayyaaqu duudaah, ku gabat nee biyaakite kalam duudah.
Takkay immay nee cate waamah, atu yallah litom manaqbudaay, atu soolisse ceeloh gommoh maradna» kaak iyyen.
Too waqdi Nabkadnessar bagcarriteeh, naqabuk gexxaamah inti qabal innah kaak gacte. Isi marak iyyeemih, «Muufet gira urusaay dumak malcina adda laqnah lafitta 'xica» iyye.
Sarrak qaskar addak celeemah yan marak, «Uxuyya ken haay muufek addat ken qida» iyye.
Too mari, a sidiica num amot kalabtaay dallaabiyat kee xagarat haan gersi sartan luk uxuyyu ken heeniih, girat ken qiden.
Takkay immay malik, «A muufe xayuk urusaay laqna kaxxam bahsiisa» iyyeemih sabbatah, woo gira muufet ken qide mara alelteh tokmeh.
A sidiica numuy yooxeenihiyya woo girah addat raden.
Sarrak Nabkadnessar garciik waaga tibbixeeh, gubaak kaqqa 'yeh, fayu kaah yecee marak iyyeemih, «Noxeeh muufeh addat qideenim sidiica num hinnaa?» iyye. Osonuuy, «Sidiica num qidnem digga le» iyyen.
Too waqdi malik iyyeemih, «Hay, a girah addat affara num wonnak annah gexah ablek, ah macaay? Axawat kaadu mayaniinaay xagaral keenik cararow kee biyaakak tambulleem matan. Fereyhaytô-num yallittek tiyak teenah tan kaa» iyye.
Sarrak Nabkadnessar urta muufek afah amma 'yeh iyyeemih, «Sadrakow! Meesakow! Qabednagow! Yallay kulliimik daga raaqahiyyah naqoosay eweqay!» keenik iyye. Oson too waqdi xayuk yewqen.
Malik-xaylooy, xintoh abbobtiiy, ken gubal taamita mara kee malikih fayu yecee mari inkih, woo sidiica numuy gira tu elle baahe waytehiyya yable'gidih yemeete. Xagorta kinni-way keenik carareh manannaay, sari kaadu keenik carareh mananna. Xagaral keenik qerti suruy kinni-way mananna.
Too waqdi malik iyyeemih, «Sadrak kee Meesak kee Qabednago taqbude Dagelta faylisa. Ken Dagelti malaykattu keenih ruubeeh, keeniy kaal yaamineeh kaa yaqbudehiyya cateh. Oson yi amri cineeniih, yalla 'yeenih gersim yaqbudeenimik, faxem keenit takke way, isinni Dagelta yaqbudeenimil gaba kalen.
Hay, taway, anu sin aysixxigeemih: Faxe baaxoh num yakkuu, hinnay faxe nasabak yanuu, hinnay kaadu, faxe afah yaaba num takku, a sidiica numih Dagelta xaafek, iba kee gabal kaa argiqeyyooh buxa kaak abuuruh cabeyyo. Ken Dageltih innah cata gersi yalli mayana» iyye.
Sarrak malik, Sadrak kee Meesak kee Qabednagoh dumak yayse abbootan Baabelon rasih baddal keenih yecee.

Malik Nabkadnessar kulli baaxol tan ummattay mango afah yabtaah mango kedoodah tanihiyyah inkih, farmo ruubeeh keenik iyyeemih, «Naharak salaamatta siinil qida. Gaddi siinik amagguk yamaggay.
Anu uble qagabak tanim kee ablewaynuy Yallay kulliimik daga raaqa yoo yuybulleehiyya siinih warsam yoh rufto le.
Yalli nee yaybulle qagabak tanim manxu nabna le;
usuk abe ablewaynuh tanim kaxxa cayla le.
Waara malikih tanim, Yalla.
Kulli way mulki lem, Yalla.
«Anu buxah addal tu wee'kal innih elle faxe'nnal suge.
Barak teena qarkaytô-bagul xiinit an waqdi, kaxxam cunxo yot qida suwaawur uble.
Sarrak a soonok maqna yoh warsaana'gidih, Baabelon baaxol tan tu-taaxagoh inkih seeco abe.
Too seecol faal-qidaay baab-abeenitiiy cutuk-beya kee ramli-qidak num raaqe'kal inkih temeete. Too waqdi anu uble soono keenih warseh immay, too soonoh maqna keenik num yoh warisu yeffereh.
Ellecabol Daaniyeliy anu migaaqah Beltasaxxar akak excehiyya yol xayyoowe. Too migaq akak geem, anu liyo yalla. *Kudduusuk tan yallitteh roocaaniyya kay xagarat tan.
«Anu kaak exceemih,
‹Beltasaxxaraw, tu-taaxago-miraacow, kudduusuk tan yallitteh roocaaniyya kot tanim aaxigeeh, atu iginto sirri mayan. Anu uble soono koh warisu waak, teetik maqna yoh warsetto› kaak exce.
Sarrak woo soono kaah warseh excemii, ‹Xiinit an waqdi baaxok gudel kaxxa caxa uble. Woo caxa qaran guffa hayteh, addunyâ-bagul yan marah inkih umbulluyyu 'tam fan, ambuk tembe.
Teetik ayyuufi nabam qaxa-muquk yeneeh, addunyâ-bagul enna 'ya mara dudda hayta caxâ-miru luk ten. Dubaala akak inxicca 'yaanam inkih woo caxah silaalol silaalitte. Kimbir tet luudittet qarwa xissite. Rooci elle haytam inkih, maaqoh tet xaylo tokme.
Uxih xiinit an waqdi, woo soonol qaraanak kulli waqdi bical yan malaykattu amaatih uble.
« ‹Too malaykatti anay fayya haak iyyeemih: «Ama caxa irgiqay luudwa teetik kala. Ayyuufa teetik luuqusaay, tet caxah miru baaxot caxa. Tet gubal silaalitta alluwwa kee, tet luuditteh amot yan kimbir xiiriya.
Takkay immay caxak buxux kee ramiida elle caba. Birta kee nacaasak bicsen birti-axaw too raaqe buxuxut uxuyay; woo booxal tan qaysoh bagul elle tanay 'xica. Taway naafi kaal oobay, dabqih alluwwe kee coox lih gacay.
Usuk malcina sanatih gide hawri cabeleeh, kas kaak alluwwê-kas akkele.
Aham tiysixxigem, kulli waqdi bical tan malayka. Akah tiysixxigem, sahdayti xinto tamlikem, Yallay inkih daga raaqahiyyaay; tet isih faxe numuh yeceem ummatta inkih taaxagay; isih faxek abbootan ramma le numuh yecee» iyye› kaak exce.
Malik, «Anu ublem ta soono kinnih» 'yaanam iyye. «Ta way Beltasaxxaraw, teetik maqna yoh waris. Yi baaxol tan tu-taaxagok, aham num yoh warisu maduudinna. Takkay immay kot yallittê-roocaaniyya taniimih sabbatah duudetto» iyye.
Daaniyel tah yoobbe waqdi wariggiteeh, dago waktit iyyam magenna. Malik kaak iyyeemih, «Beltasaxxaraw, a soonok intu waytaamak mameysitin» iyye.
Too waqdi Beltasaxxar kaal gacseemih, «Malikow, a soono edde yabtam koo hinnay ku naqboytiitit takkem faxak en!
Atu tuble caxay, qaran guffa hayteh addunyâ-bagul yan marah inkih umbulluyyu 'tam fan ambuk tembeeh
ayyuufi akak qaxa-muquk yeneeh kaadu tonnah xaylo akak addunyâ-bagul enna 'ya mara adoobissahiyyay alluwwa gubal akak nookittaah kimbir luudut qarwa akak xisahiyya, koo.
Malikow, too caxa koo kinni. Atu naba malikiy kaxxa qande le tekke. Kaxxam tembeeh, abbootan kok qaran gufeeh, qande kok addunyâ-bagul fixixxeh.
Atu qaraanak yemeete malaykattuy kulli waqdi bical yani tubleeh; woo malaykatti iyyeemih, ‹Caxa irgiqaay kala. Buxux kee ramiida teetikiiy makalina. Birta kee nacaasak bicsen birti axaw, woo raaqe buxuxut uxuyay, qayso elle tooboke booxal elle caba. Kaal naafi raday malcina sanatih gide alluwwa lih dabqih gacay› iyye.
«Malikow, tahak maqna, Yallay inkih daga raaqa, kot takku waytaamat yaabem nee taybulle.
Sahdak koo baxseloonuuh; alluwwa lih dabqih gacetto. Malcina sanatih gide laahi innah qayso akamuk, gubbik bagul xiinetto. Qaraanak ooba naafi xagar kok arqusele. Too waqdi sahdayti le abbootan tamlikem, Yallay inkih daga raaqahiyya kinnim aaxigettooh, tet kaadu isih faxe marah yacayu waam aaxigetto.
Malaykatti, ‹Caxak buxux baaxol elle cab› akah iyyeemik maqna: addunya inkih xiinissam, Qaraanal yan Yalla kinnim taaxagu wayta saaku, akah sugte malikih gacetto.
Hay, tonnal malikow, ku maganak anu koh acee fayu oobbey. Dambi lem maabinaay gitah tanim ab. Umaane cabaay, xukkot yan marah xuwaw. Tonnal gaddaliino koo cabe waytam takkeh» kaak iyye.
Malik Nabkadnessarat soonol ubulla heem tekkeeh,
tohim kaat tekkem, taban kee namma alsa sugek sarrak ten. Ayrok teena Baabelon magaalal isi qarih amol gexak suge waqdi,
iyyeemih, «Baabelon magaala manxu nabaah! Anu inaytâ-magaalah tet akah xisem, inni qande kee inni caylaay; inni nabna kee inni hayba elle aybulle'gidi»
'yaanam iyyuh too yab afat abbaxih, qaraanak xongolo kaal raddeeh, woo xongolo inteemih, «Malik Nabkadnessarow, kok axcem oobbey. Malaakinnu kok beenih,
sahdak koo baxissa heenih dabqih alluwwa lih gacetto. Malcina sanatih gide laahi innah qayso akamuk sugetto. Sarrak Yallay inkih daga raaqahiyya a addunyah abbootan yamlikeeh, isih faxe marah yacayu duudam aaxigetto» kaak iyye.
Too yab too waqdiik numma yekke. Nabkadnessar ummattah addak yewqeeh, laahi innah qayso yokme. Naafi xagaral kaak oobeeh, xagor kaak xexxaarah qawî-galih innah gace. Ibi lifiq kaak kimbiroh ibih lifiqih gid yekke.
Woo malcina sanat tatrek lakal malik iyyeemih, «Qaraanay Yalli elle yani wagga hee waqdi, kas yol gaceeh, too waqdi Yallay inkih daga raaqahiyyah candu gacseeh; kaay waarahiyya fayliseeh, essekexxeh.
Kay mulki kulli way waara;
Kay xinto ummaan waarele.
Baaxol enna 'ta ummatta kay garil tu hinna.
Qaraanal tan malayka kee baaxol tan ummatta inkih
kay milkih gubat tan.
Usuk faxeemil saduh gacu duuda num mayan.
Usuk abem macah tekkeeh, iyyu duuda num mayan.
«Maqaane yol tuduure saaku, luk suge muddaqiyinnuuy, luk suge haybaay luk suge nabna kee luk suge abbootan yoh yuduureh. Yi doolatih abbobti kee yi xintoh gexso miracwa, emeete way, yoh garayteh, duma malikih suge saaku luk suge migaaqak yayse migaq gee.
Tonna leemiik yoo Nabkadnessar qaraanal yan Malik faylisaah kaa assakaxxeh. Usuk le nabnat yaabah, usuk abba heem inkih cakkik taniimiiy, kay giti cakki gita. Kaxxiina le marak kaxxiina kalu dudda le» 'yaanam iyye.

Ayrok teena malik Belsaxxar alfi yakke maray kay xintoh miracwah yanihiyyah, isi buxal qibnaytiinoh kaxxa afxago keenih xage. Belsaxxar qinabak bicsen kamri ken lih aaqabuk suge.
Maqabat yanin waqdi, kaa kee kay xintoh-miracwaay kay agabu kee caggô-gubbih caggoh ginnaaqot le agabu elle yaaqubeeni'gidih, Belsaxxar amri yeceeh iyyeemih, «Gexay yi abba Yarusalaamal yan Yallih Qibaadâ-Qarik baahe dahab kee lakqok bicsen kobbaayiy kee sacnitte annah addah culusa» iyye.
Too waqdiik dahabak bicsen kobbaayiy kee sacnittey Yarusalaamal yan Yallih Qibaadah-Qarik dannabah orbiseenihiyya kay qarih adda baahen. Too waqdi too duyyel, kaa kee kay maray xintoh miracwah yanihiyya kee kay agabu kee caggô-gubbih caggoh ginnaaqot le agabu tooqobe.
Oson woo qinabak bicsen kamri yooqoben waqdi, Yallih aftoh lon duyyey dahab kee lakqooy nacaas kee birtaay xeet kee cooxuk bicseenihiyyah saare aben.
Oson tohut yanin waqdi, garciik kay qarih gidaarih bagul, sahdayti gaba tumbulleeh; woo gaba gidaarak noorâ-bagul axcih faanus elle ifisak suge aracal aktubih yublen. Malik too gaba aktubih yuble waqdi,
wariggiteeh; abeh yan wariggak gexxaamah fooci kaak burraaciteeh, guluuba kaak axaxxeh, yinnikisseh.
Too waqdi, «Faal-qida kee baab-abeenit kee cutuk-beyah yoh seeca» iyyeh xongole. Woo mari yemeete waqdi, malik keenik iyyeemih, «A kutbe yakriyeeh teetik maqna yoh warisu waa numuh, malik buxah mari haa qasdiimin sartan kee dahabak bicsen silsilatay massakaxxah fillat haanahiyya aceeyyo. Abbootanah kaadu yok gubal sidochaytô-num akkele» iyye.
Too mari inkih kutbe fan xayyooweh; takkay immay aham num keenik yakrayu yeffereh. Malikih a kutbe intaamih maqna warsa num keenit mageytiminna.
Tahak iyyaanaah abaanam waagiseenih. Too waqdi malikik fooci burraacinaanah dumak lafteh, kaxxam meysite. Kay xintoh miracwa kaadu tahak iyyaanaah abaanam aaxige cineenih.
Malik-ina, malik kee kay muddaqiyyi abah yan waxxaqto toobbe waqdi, afxago elle xagak sugen qari culte. Too waqdi, «Malikow, qumri kok waarayik, a gide mankakkaqinaay annah magacin.
Ku xintoh gubat tan baaxoh addal, *Kudduusuk tan yallitteh roocaaniyya xagarat akak tan num yaniih; ku abba malikih yen saaku, a num tut xayih radiyyaay ixxiga kee yallitte-kas le num kinnim kaak tumbulleh sugte. Ku abbah yen Malik Nabkadnessar, faal-qida kee baab-abeenitiiy cutuk-beya kee ramli-qidak inkih abba kaa abeh suge.
Num aalle waa kas kee ixxiga leeh; soonok maqna warisuh dudda akah le. Missilak kaadu maqna yaaxigeeh, sirrih taniimik maqna yafdige. Too numuh farmo rub. Kaak migaq Daaniyeli. Malik migaaqah Beltasaxxar kaah yeyyeeqeh suge. Usuk ahamih maqna koh warsele» kaak inte.
Daaniyel woo waqdiik malik buxah baaheeniih; too waqdi malik kaak iyyeemih, «Yi abba Yuudâ-baaxok seewah baaheeh Daaniyel akak 'yaanam koo innaa?» kaak iyye.
Qagseh kaadu kaak iyyemii, «Yallittê-roocaaniyya kot taniih, atu duddaay ixxiga kee kas lito 'yaanam oobbe.
Tu-taaxago kee faal-qida akke baaheenih sugeeniih, ‹Aham ikriyaay maqna akak yoh warisa› 'yaanam keenik exceh immay, num keenik yoh warisu maduudinna.
Takkay immay too maral gibdaabina lem kol sahlih taniih; sinam gita akah wayteemih atu gita geyta 'yaanam kok iyyan. Tonna leemiik atu a kiraati tikriyeeh maqna akak teexegek, malik buxah mari haa qasdiimin sartan kee dahabak bicsen silsilatay massakaxxah fillat haanahiyya koh aceeyyo. Abbootanah kaadu yok gubal sidochaytô-num akketto» kaak iyye.
Daaniyel kaal gacseemih, «Anu mattaco faxam mayyu immay, gersi marah taceek muuma. Tonna'mmay malikow, akkel tunkuttubem kee teetik maqna koh warseyyo.
Malikow, Yallay kulliimik daga raaqahiyya ku abbah yen Nabkadnessar kaxxa malik abeeh migaq kee heebatiiy nabna kaah yecee.
Usuk nabna le numuk yeneemih sabbatah, mango baaxoh mara kee mango meelah yoobokeeh mango afah yaaba mari kaak aben meysi kaak axaxitak sugen. Qidam faxa num qidak sugeeh, wadam faxa num wadak suge. Qawratat qidam faxa num qidak sugeeh; yassakaxxem faxa num assakaxxuk suge.
Takkay immay kaxxa kaxxiina kee isih iyyeemih fayxi baahe waqdi, malikannuk oobeeh luk suge nabna weeh.
Ummattah addak yewqeeh, kas kaak saqi kas yekke. Dabqih dibookalwa lih gaceeh laahi'nnah qayso yokme. Xiina waqdi qaraanak ooba naafi xagar kaak arquse. Sarra ellecabol Yallay kulliimik daga raaqahiyya a addunyah abbootan yamlikeeh, isih faxe marah yaceem yeexegeh.
«Takkay immay kooy kay baxah yanihiyya aham aaxagih, Yallah marammitinnitooy,
qaraanal yan Goytak giddih tan taamah taamitteeh; kay qarik dannabah orbisen kobbaayiy kee sacnittel, koo kee ku xintoh miracwaay ku agabu kee caggô-gubbih caggoh ginnaaqot lito agabu, qinabak bicsen kamri tooqoben. Too waqdi yalla axcuk dahab kee lakqooy nacaas kee biriitaay coox kee xeetik bicissen duyyey tu aabbe waytah tu able waytah tu aaxige waytahiyya faylisse. Yallay koo wadaah koo qidaah atu abba haytem inkih gabat lehiyya massakaxxinnito.
Tonna leemiik, Yalli taktube gaba akah ruubem, tohih sabbata.
«Tunkuttube kutbe, ‹Loowo. Loowo. Qilsa. Baxsa› 'yaanam inta.
«Loowo 'yaanamak maqna: Yalli ku abbootan sugu waah gide loowak sugeeh, ellecabo teetik xayyoyse, 'yaanama.
«Qilsa 'yaanamak maqna: qilsak takkeh gide kok yaaxigeeni'gidih miizaanal koo heenih immay, tu'qilsa luk masuginnito.
«Baxsa 'yaanamak maqna kaadu: ku doolat baxambaxsinteh Meediya kee Fursih yooboke marah tontocowwe» 'yaanam kaak iyye.
Too waqdiik malik isi marak, «Daaniyelih malik buxah mari haa sartanay ibak lifiq gufay qasdiimini kee, dahabak bicsen silsilat fillat kaak haa» iyye. Abbootanak kaadu isi gubal sidochaytô-num kaa abe.
Malik isih, too barat edde, marin gabat rabe.
Daryawesiy Meediyah yoobokeh barak lactam kee nammayat yenehiyya, kay aracal gaceh Baabelon-baaxoh-malik yekke.

Daryawesiy kay xintoh gubat tan baaxooxal, bool kee labaatanna takke abbobti reedise.
Toh lih kaadu woo abbobti abta taama wagtaana'gidih, Daaniyel kee gersi namma num reedise. Malik isih taqbe waa'gidih, xinto meqe'nnal gexxa'gidih, woo sidiica num reedise.
Daaniyel gersi marak kasah aysuk yeneemih sabbatah, xayi saakih addat, kaa'lih sinam wagittot heen mara kee baaxoh abbobtik, inkih tayse taamah taamitam kaak tumbulle. Tonna leemiik malik inkih tan baaxoh abba kaa abam faxe.
Tohih sabbatah kaa'lih sinam wagittot heen mara kee baaxoh abbobti, Daaniyel baaxo meqe'nnal xiinisuh abah yan taamat qellat kaak geyaanamih goranat gacen. Takkay immay Daaniyel qellat kee ayrisiyya celtaamak tu'bagul geytimak manannay, tonna leemiik hebeltô-qellat kaat magennon.
Too waqdi tittak iyyeenimih, «Diini kabuk kaat amaate waynek, gersi innak qellat kaal elle hayya hayna'nna nableh manan» 'yaanam tittak iyyen.
Tonnal kaak aboonu waanamal malissa heeniih; tohuk wadir Malik Daryawesil yemeeteeniih, iyyeenimih, «Malikow qumri kok waaray!
Neey ku xintoh gubal abbootan lehiyyay garab akak taamita marih amô-wagittot yaniih garab xintoh abbobtih akak yaniih garab kaadu xintoh abbobtih gubal yan mara kee doolat abbootan elli haa marak titta elle geyneemih: soddom ayroh gide koo akke waytek, gersi mara kee faxinnaan yallal num tu essere waamal bicnek, atu toh xintô-madqa takke'gidih amri ucuy. Ta amri cininnaan num lubooka edde tan boodoh addat nek qid» iyyen.
«Toh kulli num dirkih akah oggolaah; aham Meediya kee Fursih xintoy kore waytahiyya akah takke'nnah, isi asta elle hayte warkatal nee amris» kaak iyyen.
Too waqdi malik Daryawes isi milikkit elle hee warkatay wohim elle amrisehiyya yuktube.
Daaniyel a amri yontocowweem yeexege waqdi, isi buxah gexeeh amô-qari yewqe. Too qarih taagat Yarusalaam magaala fan afkunuk yen. Too taagataak dumaak akah abak yene'nnah, fakimit yan taagatih garik gulubuh gacca 'yeh, kulli saaku ayrol sidiica adda Yalla kallacak dooqa abak suge.
Daaniyel naqboytit yakkeenimik temeeteeh; Yalla kallacam kaak yublen waqdi,
kaak malkitaani'gidih malik fan gexen. Too waqdi malikik iyyeenimii, «Malikow, atu soddom ayroh gide, koo akke waytek, gersi mara kee faxinnaan yallak tuk teena essera num, lubooka elle tan boodot qidenno, 'yaanam elle tan warkatay ku milikkit elle tanihiyya tunkuttubem hinnaa?» iyyen.
Malik keenil gacseemih, «Tunkuttubeh. Woo amri gibdiih, Meediya kee Fursih marih amriy kore waahiyya» keenik iyye.
Oson too waqdi kaak iyyeenimii, «Hay tonnal, Daaniyeli iyyaanah Yuudâ-baaxok seewah baahen numuy akkel yanihiyya koo mayassakaxxaay atu tecee amri cinna heeh, kulli ayrol sidiica adda dooqa aba» kaak iyyen.
Malik toh yoobbe waqdi faxe cineeh; Daaniyel elle catta haa gurra geyam gabbate. Carri tikka 'yam fan, kaa elle cata'nnih malat gace.
Sarrak taaxige mari butta tikka 'yeh, nammeyhaak kaal yemeeteeniih kaak iyyeenimih, «Malikow, Meediya kee Fursih marih xinto elle inta'nnal, inki adda yewqe amri nammeyhaak milaagaanam mabicta» kaak iyyen.
Too waqdi malik, «Daaniyel baahay boodot kaa qida» 'yaanamih amri yeceeh; toh aben. Takkay immay malik Daaniyelik annah iyye. «Ku Dageltay atu baguuk taqbudehiyya koo catay» kaak iyye.
Daaniyel woo boodot qideenik lakal, num kaa akah fake waa innah, malik-milikkit kee kay doolatih asta bagul akak tan kaxxa-xaat, woo boodok afa alfen.
Tohuk lakal malik isi buxah yuduureeh, inkih yan bar maaqo yakamu cineeh, sinam lih walalu cineeh, xin kaadu kaat rade cineh.
Maaci maacise waqdi, malik ugutta 'yeh sissikuk woo boodo fan gexe.
Tokke yemeete waqdi meysitak Daaniyelih seeceh, «Daaniyelow, waara Yallih naqasow, atu baguuk taqbude Yallay ku Dagelta kinnihiyya lubookak koo catee?» kaak iyye.
Daaniyel kaal gacseemih, «Malikow, qumri kok waaray!
Yi Dagelti a lubooka tu yol baahe wayta'gidih, af keenik taxee malayka ruube. Yalli woh akah abem, anu qellat baahe weeh kol umaamat ase weem aaxaguk yeneemih sabbata, malikow» kaak iyye.
Too waqdi malik kaxxam ruffu yeh, «Boodok kaa eyyeeqa» iyye. Daaniyel boodok yeyyeeqen waqdi, Yalla yeemeneemih sabbatah, xagaral anxaqa kaak mananna.
Tohuk lakal malik, «Baatil kaak malkite maraay ken agabuuy ken xaylo inkih, woo boodoy lubooka edde tanihiyyah addat qida» iyye. Woo boodot ken qiden waqdi, lubooka boodok iqiya gufe'kal kaqqa inteh xagaral keenik raddeeh, lafof keenik butuk butuk hayte.
Tohuk lakal Malik-Daryawes kulli rasih ummatta kee mariiy isi kedooda kee isi af akak le ummattay isi xintoh gubat tan baaxooxal geytimtahiyyah inkih, warkat ruubeeh iyyeemih, «Naharak salaamatta siinil qida. Gaddi siinik amagguk yamaggay axcih!
Yi xintoh gubat yan maraw, kulli num siinik Daaniyel yaqbude Dageltak meysitaah kaa yassakaxxem siinil amrisa.
Waara Yalli kaa kinniih;
ummaan way waarele.
Kay xinto way mabaata.
Kay abbootan mayamurruqa.
Umaanek cattaah waddam kaa.
Able weeniih aabbe weenim,
qaran kee baaxô-bagul abtam kaa.
Lubookah afak Daaniyel cattem
usuk yaqbude Dagelta» 'yaanam iyye.
Daaniyel, Daryawes kee Koorisiy Fursih yooboke dardaarinni-dabaanal, kullim gabal akak bicta num yekke.

Baabelon baaxok malikih yen Belsaxxar edde dardaare sanatat, Daaniyel bar qarkaytol deerih yan waqdi, soono kee wacyi innah tanim yuble. Soonoh yublem warkatal yuktubeh raaqise.
Daaniyel yuble soonot yaabeeh iyyeemih, «Bar annah wagga hee waqdi, affara gambik yamaate caacayay bad kaxxa caffo bahsiisahiyya uble.
Too badak fereey takke alluwway nabam nabahiyya amaatih uble. A alluwwa titta ceelak manannaay, tiiy isi ceelo keenik luk yen.
«Naharsi ali lubak ceelak yen. Takkay immay gabilleemah innah galwa luk yen. Woo ala wagitak suge waqdi, galwa kaak kalen. Sarrak woo ala xinkiyya heeniih, too waqdi sinam innah salafti namma ibah soole. Tohuk lakal sahdayti-le-kas kaat heen.
«Aki ali yemeeteeh; woo ali uma-alay sahda qidahiyya ceelak yeneeh; salafah daffeyak yen. Too ali masangalê-lafoofuk sidoc afat luk yen. Too waqdi too alak, ‹Ugutay cadok dudda haytah gide akum› kaak iyyen.
«Anu too alih wagittot an waqdi, gersi ali yemeete. Woo ali kabqi ceelak yen. Buucusul kimbir galwa celtaamak fereey luk yen. Affara moyya luk yen. Abbootan too alah yontocowwe.
«Anu tohih wagittot an waqdi, too wacyil fereyhaytoh ali yemeete. Too ali kaxxa qande luk yeneeh kaxxam akak meysitan alay cunxo sinaamat qidahiyyak ten. Kaxxa moddiiniy biriitah yanihiyyat qide mara kitif kitif heeh yokme. Sarrak wohuk raqteemik amot taqqa 'ye. Too ali gersi alluwwah inna hinna'mmay tabna gaysa luk yen.
«Anu woo gaysoosi kaxxam wagitak suge waqdi, qunxa gaysa keenik addak awaqih uble. Too gaysa arac geyta'gidih, duma sugte gaysoosik sidoc buxuxuk yeyyeeqen. Too gaysa sahdayti intiita kee af luk ten. Afak hida ceela yaabat yaabak ten.
«Anu wokke fan wagitak suge waqdi,
makaabon daffeynah koraasi uble.
Woo koraasik tiyak teenal ‹Kulli Waqdi Yaní›
Sari kaak cankaxi qidih inna luk yeneeh;
xagor kaak qado illi xagoorih inna luk yen.
Kay korsih ibittey koramkortahiyya akak bicseenim
girak ten.
Too korsi girah innah urak ten.
Muxxa giray weeqi innah caxittahiyya
kay foocal caxitak ten.
Tokkel alfitte yakke mari kaah taamitak yen.
Mangah loowo akak amixxige wayta mari
kay foocal soolak kaah taamitak yen.
Too waqdi cokmi buxal daffeyna tekkeeh kitooba fakeenih.
«Qunxa gaysa hida ceela yaabat yabtaah tirtirissaamih sabbatah, anu wohim wagitak raaqe. Fereyhaytoh-ala anu abalih qideenih, raat kaak baysaana'gidih, raysa kaak urta girah addat qiden.
Aki alluwwak luk sugen abbootan beenih. Takkay immay dago waktih gide rabe'kal yanoonay ken iyyen.
«Anu bar woo soonoh addat an waqdi, sahdayti-baxi ceeloh innal tanim uble. Ta sahdayti ceelot yan numuy qamburre marot tabbixe amaatih uble. Sarrak woo ‹Kulli Waqdi Yaní› wokkel sugehiyya fan gexeeh, kay foocal kaa xayyoysen.
Too waqdi mango baaxoh tooboke ummatta kee mango kedoodah tan ummattaay, tonnah kaadu, mariy isi afat akak yaaba inkih, kaa akah taqbude'nnah, too sahdaytuh ceelot yan numuh, nabna kee malikanni qande tontocowweeh ten. Usuk le abbootan waara abbootanak ten. Kay dardaarinni gaba kala dardaarinna hinna.
«Yoh tu gactek, too wacyiy ublehiyya kaxxam yoo wariggiseh kinni'nna aaxige cineh.
Wokkel soolak suge marak numuk teenal amma exceh, ‹Ahak maqna yoh warisey› kaak exce.
«Usuk tohih maqna yoh warseh. Yok iyyeemih,
‹Fereey takke alluwway nabam nabahiyya, affara doolatay addunyâ bagul reeddu waytahiyya.
Takkay immay keenik lakal, Yallay inkih daga raaqahiyyah ummatta too abbootan geeleeh; woo abbootan ken gabak way makata› yok iyye.
«Tohuk lakal woo fereyhaak uble alay, gersi alluwwah ceelo luk suge weeh kaxxam sinam akak meysitta ceelo luk yenehiyyay nacaasak yan iba kee birtak yan moddin luk yeneeh qide mara bututtukku heeh taqqa edde iyyeh gexehiyya, kinnim aaxigem faxe.
Tonnah kaadu woo tabna gaysay woo alak amot tene kee, gersi gaysay sarrak tewqeeh sidiica gaysa tiggilehiyyah qaada kaadu aaxigem faxe. Too gaysa intiita kee af luk ten. Gersi gaysoosik elle baxsintaamah, keenik giffa 'ta ceelo luk teneeh, kaxxiinah hiddootak yaabak ten.
Anu too wagittot an waqdi, too gaysa Yallih marat qeebi abteeh keenik teyseh.
Sarrak woo ‹Kulli Waqdi Yaní› yemeeteh cokmi abeh, ‹Cakki lem, Yallay inkih daga raaqahiyyah mara› iyye. Yallih mari abbootan edde gee wakti gufe.
«Lih yaabak en num, ‹Tohuk maqna ah teeti› yok iyye. ‹Fereyhaytoh ali, fereyhaytô-doolatay tamaatu waytahiyyaay; too doolatat gersi doolatwak baxsa aallele. Baaxol suggu 'teemit inkih ibah aaqatuk baysele.
Tabna gaysa kaadu tabna malikiy woo doolat xiinissu waytahiyya kinni. Wohuk kalah aki malik amaatele. Too malik duma sugte malikwak inkih baxsa le malik akkeleeh; sidooca malik abbootanak oobisele.
Yallay inkih daga raaqahiyyak aaminnaanim axceleh, Yallih ummattat xukkutele. Muusa keenih yecee xinto kee qiddi ayroora elle suge wayte'nnal korisam keh gabbateleeh; wakti kee waktitte kee waktik garab gide
Sarrak qaraanal tan cokmih buxal cokmi yakke'gidih daffeyna heelon. Too daffeynal usuk luk suge qande kaak beeloonuuh inkitanuuk kaa bayselon.
Addunyal enna 'ya marih xintoh qande kee nabna, Yallay inkih daga raaqahiyyah ummattah aceelon. Ken daadarinni, ambaxe sinniih waara daadarinna. Xintoh abbobtiy a addunyah bagul enna 'tahiyya inkih ken akdumelon, amri keenik oggolelon› yok iyye.
«Ublem tama gide. Tohuk lakal anu innih kaxxam meysiteeh, fooci yok burraaciteh. Ubulla heem inkih baguh raaqise.»

«Belsaxxar malik yekkeemih sidochaytô-sanat yekke saaku, anu nammeyhaytô-soono uble.
Soonoh ubleemih: Anu innih Qeelam baddak Suusa deqsitta magaalay gaso maroh edde tanihiyyah addal, Uulay deqsita weeqaytih garil soolak suge.
Wagga hee waqdi, woo weeqaytih qaxal maruw soolah uble. Too maruw namma gaysay xeerihiyya luk yen. Woo namma gaysak tiyak teena xexxar kee qusbaaneh akittok lafitak ten.
Woo maruwih gaysoosi ayrô-culmaay kilbat le kabu kee gabbi-qaxat inkih gufteh ten. A maruwut koysittaah kaak tasillimem mananna. Ta maruw isih faxem abitak sugeeh, tohuk gexxaamah kaxxa cayla baahe.
«Taham kinniimih waagat an waqdi, ayrô-culma le kabuk kaxxam yarde dabeeli, inkih tan baaxooxal tabak yemeete'mmay, abah yan kaxxa ardak gexxaamah ibi kaak baaxo xagak mananna. Namma inti-fanat kaxxam giffa 'ta gaysa luk yen.
Woo dabeeli weeqayti-xaqul-soolah-uble-maruyuy namma gayse luk suge fan quuruk leemiik ardih uble. Sarrak woo maruwut qeebi abah kaa uble.
A dabeeli kaxxam bagcarriteeh, maruw ingiqqi heeh namma gaysa kaak yiggileh. Maruw woo dabeelat edde koysita qande luk manannaay; dabeeli baaxok bagul kaa qideh amot taqqa kaak iyye. Too waqdi a maruw a dabeelak is cattam magenna.
Taaxige dabeeli tohuk lakal kaxxiinah lafitak lafte. Usuk qande baahak elle baahaamal, gaysa kaak tiddigilleh. Too gaysa akak tiddigille aracat kulsa le gaysoosi tooboke. Too affara gaysak tiyaay kabul afkanuk ten.
A affara gaysak tiyak teenah addak qunxa gaysê-baxa tooboke. Too gaysak qande gabbi-qaxaay ayrô-mawqa le kabu kee Baaxooxak-qaxa-tayse-baaxol
Qaraanal tan qaskar kee cutuukat qeebi edde aba qande baahe. Cutuukak tu takkem baaxol qideeh amot taqqa akak iyye.
Qaran qaskarih Mirac lih kinni way qeebi abam faxeeh, kulli ayro kaah abak sugen sadgat abe kaleh. Yallih Qibaadah-Qari nadaasa abe.
Yallih ummatta too gaysah gubat gacteeh; gitat yan sadgat abaanam cabba heenih, wokkel umaane leemit asen. Nummâ-diini baaxot rade. A gaysah abinnaanim gabal bicte.
Tohuk lakal malaykattuk teeni, aki malaykattuk, «Ahamay away wacyih tanihiyya annal magide fan sugelee?» axcih oobbe. Woo malaykatti kaadu essereemih, «Kulli ayrol Yallih Qibaadah-Qaril aban sadgatih aftok, a wacyih nuble umaane magide fan sugelee? Qaraanal tan qaskar kee Yallih Qibaadah-Qarit yaaqiteenim gaba kaltu waytam, maa saakuuy?» iyye.
Too waqdi aki malaykatti kaal gacsemii, «Aham namma alfi kee sidiica boolih carri-bar kee saaku taturtam fan akkuk sugele. Tohuk lakal Yallih Qibaadah-Qari taahirroyseenih, akah suge'nnah aduurele» iyye.
Anu ta wacyik maqna aaxigem faxak suge waqdi, garciik numtin ceelo lem foocal yok soolah uble.
Uulay-weeqaytu le kabuuk, «Jibriilow, ama yubleemih maqna kaah waris» inta xongolo oobbe.
Too waqdi Jibriil yemeeteh, xaqut yok soole. Anu too waqdi kaxxam wariggiteeh, baaxol gommoh rade. Jibriil too waqdi yok iyyeemih, «Atu cagal bani-adantu kinnito'mmay, ahamak maqna ixig. A soono edde yabtam, ellecabô-wakti» iyye.
Usuk yaabak suge waqdi, baaxok bagul afah radeeh inni kasat maraaqiyyo. Too waqdi xabba yoo heeh yoo ugse.
Iyyeemih, «Yallih naqbih ellecabo edde cabtam koh warisu waa. A suwaawur, kulliimik ellecaboy Yalli edde yaabe ayro tamaatu waytahiyya neh yascasse.
Woo tuble maruyuy namma gaysa luk yenehiyyak maqna Meediya kee Fursih marih xinto.
Dabeelak maqna Giriik baaxoh abbootan 'yaanama. Kay namma intih fanak tewqe gaysay gersi gaysoosik giffa 'tahiyya keenik naharsi maliki.
Woo affara gaysay naharsi gaysa tiddigille waqdi temeetehiyyak maqna, naharak sugte doolatay affara ikkel kurruntehiyya. Too doolat qandeh duma sugte doolatih innah magacta.
Woo doolatih xinto gaba kalti gexxah, oson umaaneh lafitak lafitan saakuy digaala keenil tamaatu waytahiyya, isih iyyeemik sah tu oggole waah racmatta sinniih ummatta duquurusa malik amaatele.
Ta malik kaxxa qande baahele'mmay, woo qande isih le qande hinna. Ta malik kaxxam gibdi baatil baaxoh addal uguuguseleeh; abba haam gabal kaak bicele. Qande le mara kee Yallih ummatta kaadu baysele.
Usuk sahda ayriseleh, sahda elle ayrisinnaanim gabal kaah bicele. Kaxxam isit akkeleleh, mango maritteetah aylahu kale'kal annaak ken qidele. Kulliimik daga raaqa malikih yab kinni way cinele. Takkay immay sarrak sahdayti qande akke sinni qandeh gabat bayele.
A wacyiy carri bar kee maaca aban sadgat edde abe waan waktik ko'lih edde yaabeenihiyya nummak maacisele. A wacyil tanim sarrah yan dabaanal akkelek, tuktubem alifay alif asta edde hay» yok iyye.
Anu tohuk lakal dago ayroora boolaateeh, biyaakitak suge. Sarrak ugutta exceh, malik yoo edde hee taamah gexe. Takkay immay ta wacyik gexxaamah, cisabbootiyyat sugeeh; usuk elle yani'nnih adda cedu effereh.

Meediya deqsita marah yooboke Daryawes Baabelon rasul malikih yen. Kay abba migaaqah Ekserkas deqsitak yen.
Usuk edde reede naharsi sanatat, anu taahirik tan kitooba akrayuk, Yarusalaam abuuruh edde raqtu waytaamay YALLI nabi Ermiyaas lih edde yaabeh sugehiyyah acsubuk suge. Abuuruh malcina-tabanih sanat sugtu waytam uble.
Too waqdi dooqa abeh, Yalla kallace. *Qabuddat sartanah gaccaay soomuh assa exceh, gomboduk addat daffa exce. Sarra abne umaanet yaabeeh, Yallay yi Dagelta kinnihiyya kallace. Exceemih,
«Goytaw, atu naba Dagelta kinnito; nanu kok meysinnah. Koo kicna mara kee ku amri oggola mara lih abe bica xagura Dagelta kinnito. Woo mara lih lito kacni mayambaxa.
Nanu dambi le taamat asneh, mako lem bahne. Umam abneh nan. Koo cinneh, atu nek aba intem abnu cinneeh, gitak taniimiy atu nee tuybulleehiyya maaqilleh.
Ku migaaqal yabte nabuwway ku naqoosah tanihiyya, ni malikwaay ni miracwa kee ni kaxxa abbobtiiy ni ummattah inkih warissem cinneh.
Goytaw, atu kulli way cakkik tanim abta. Neh tu gactek, nanu kulli way qaybih aninnaanim ninnil bahna. Neey Yuudah yooboke mara kee Yarusalaam mara kee, tonnah kaadu, inkih yan Israayil maray xayi'kke kee xer ikkel yanihiyyay ko'luk yen imaan cabeemih sabbatah atu baaxot fixixih rubtehiyyak inkih, qaybit radnam numma.
YALLAW, nee kee ni malikwaay ni miracwa kee ni kaxxa abbobti dambi lem kol bahneemih sabbatah, edde nanim wacarriyi.
Yallaw, ni Goytaw, koo cinneh ku nabuwway ku naqoosah tanihiyya Yallih xintol eemena axcuk ne'lih yabte yab oggole cinneh immay, atu racmatta kee qafu le Dagelta kinnito.
Israayil mari inkih gitah taniimiy atu nee tuybulleehiyya maaqileh ku xinto intam abu cineeh ku yab cineh. Nanu dambi lem kol bahne. Tonna leemiik atu ku xintoy Muusay ku naqasuh yanihiyya baahel tunkuttube abaaro nel oobisse.
Nee kee ni abbobtik abeyyo intem abteh. Yarusalaam magaala a addunyah bagul enna 'ta magaaloolik inkih digaalah lafteh.
Muusa baahe xintol warissa hayte digaalah nee digaalte. Takkay immay YALLAW, ni Dageltaw, nanu uxih nummâ gita katayakaay, edde sugne dambik uduurra 'neh, koo ruffa mahannino.
YALLAW, ni Dageltaw, ni digaalah bical gacteeh, kulli way cakkik tanim abtaamih sabbatah, nee digaalteh. Nanu atu aba intem cinneh.
Goytaw, ni Dageltaw! Isi qande ayballuk Masrik nee teyyeeqeemih a saaku fan, ku migaq yaabben migaq yekke'mmay, dambi lem abneeh qellat bahne.
Nanu bahne dambi kee ni kaxxa abbobti abak sugte umaanek gexxaamah, Yarusalaam magaalak cuggaaneh yan mari Yarusalaam kee ku ummatta bursuteh. Goytaw, duma kulliimik nee catak sugte. Uxih Yarusalaam magaalah maral ahaysa isi kaxxa bagcarra xabbacos. Yarusalaam ku magaala. Is ku qaley taahirik tanihiyya kinni.
Goytaw, ni Dageltaw, anu ku naqasuh anik, aba kallaci yok oobbey! Ku qariy yiddigillehiyya meqe intit wagit. Atu Yalla kinnitom kulli mari akah yaaxige'nnah, ku qari meqe intit wagit.
Yi Dageltaw, ayti yoh ucuyaay axcem yok oobbey! Nanu edde nan gadaama ubul! Ku magaalay abuuruh raqtahiyya wagit. Nanu koo akah kallacnam, cakki bagul yan mara nekkek sah hinnay, atu racmatta le Dagelta tekkek sah koo kallacna.
Goytaw, innam nek oobbey! Goytaw, qafu neh ab; nee fan haysit; tibba nek maxcin. Yi Dageltaw, atu Yalla kinnitom kulli num yaaxige'gidih, a dooqa xayuk ugdub. A magaala kee a mari inkih kuumu» axcuk dooqa abe.
Dooqa wohut mayseedeyinniyoy, qagseh innih abe dambi kee Israayil mari abba hee dambit inkih yaabeh; YALLAY yi Dagelta kinnihiyya isi qari akah suge'nnah gacsa'gidih, kaadu dooqa abe.
Anu too dooqat an waqdi, Jibriiliy duma soonoh ublehiyya haadak anu elle ani'kke fan yemeete. Usuk yemeetem carri-barih sadgat edde aban waktik ten.
Too waqdi iyyeemih, «Daaniyelow, akke akah emeetem, takku waytaamih adda koo barsa'gidi.
Atu Yalla kallactam qimbisse waqdi, Yalli woo kallaci koh oggoleh. Yalli kaxxam koo kicnah; tonna leemiik anu away atu abte dooqa Yalli kok oggolem koh warsa'gidih emeete. Taway Yalli Ermiyaas yuybulleemik maqna koh warseyyo'mmay, nagay yoo ankacis.
Ku magaalay taahirik tani kee ku ummattah, waktik malcina-tabanih waqdi malciin-gide
Taaxigem meqemii, Yarusalaam nammayhaak xisoonuuy, elle sugte'nnal tet gacsoonuh amri yeceenim kee, Yalli doore mirac yamaateemik fanat, waktik malcina waqdi malciin-gide kee, lactam kee namma waqdi malciin-gide tatrele. Gititte kee qande le megdeb luk tet xiseloonuh immay too waktil kaxxa gadaama akkele.
Too waktih ellecabot Yalli doore mirac tu luk suge waak,
Too malik inki malciin-gide mango marah bica abele. Woo malciinik garab taturra 'ya waqdi, ummatta abak sugte sadgat kee mattaco inkih abe ken kalele. Yalli faxe baati too ikke amma 'tam fanah, kaxxam umâ-yabulih tanim Yallih Qibaadah-Qarik fayya 'ta aracal heelon. Tamah nagay cubbusay mahawweenin» yok iyye.

Kooris Fursi-malik yekkeemih sidiica sanat yekke saaku, Daaniyelil farmo temeete. Malik, Daaniyelih migaaqah Beltasaxxar yeyyeeqeh suge. Kaal temeete farmo nummâ-farmok tene'mmay, xayih edde radoonu duudan farmok mananna. Yalli woo farmok maqna wacyi gurral kaa yuybulle.
Anu sidooca ayyam rookat suge waqdi,
meqe maaqo maxagiyyooy, cado kaadu akme'kal suge. Qinabak bicsen kamri maaqabiyyooy, too sidooca ayyam gaba kalla haam fan amo file'kal suge.
Sanatak naharsi alsak labaatanna kee fereyhaytoh ayro, Tigras deqsita kaxxa weeqaytih xaqul soolak suge.
Wonnah wagga hee waqdi, *baftak bicsen meqe-sarot sartanah yan numuy agle sinni dahabak bicsen qarum bagul lehiyya uble.
Xagar kaak diifuh bilah inna luk yen. Fooci kaak cankaxi qidih innah urak yen. Intiita kaak urta girah inna luk ten. Ibitte kee gaboobi kaak isiffiyya heen nacaasih innah liliq axcuk ten. Anay kaadu kaak mango marih xongoloh inna luk yen.
Taham suwaawur gurral tublem dibuk yoo. Yo'lih yen mari tahak tu maballinna. Takkay immay kaxxa cunxo keenit hayteh, kudeenih yombooqoreenih.
Tonna leemiik anu tokkel ta suwaawur innah taniimiy qajiibik tanihiyya wagitak dibuk elle raaqe. Boolaateh, qande luk maraaqiyyo. Fooci yok gombod ceelot gace.
Kay anay oobbe waqdi, baaxok bagul afah radeeh inni kasat maraaqiyyo.
Sarrak gaba yoo tibbixeeh gulub kee gabah yoo cabte. Too waqdi axaxitak suge.
Tohuk lakal malaykatti annah yok iyye. ‹Daaniyelow, Yalli koo kicnak, ugutaay anu kok axcem ankacis. Ku fanah yoo ruube›. Toh iyye waqdi axaxitak ugte.
«Sarrak yok iyyeemih, ‹Daaniyelow, mameysitin. Kol temeete farmoh adda ceddi hayteeh, Yalla kinni ku Dageltih meysih rammitteeh miskiinitte ayrok wadirih, ku dooqa oggolsimtem koh warsa'gidih emeete.
Fursih doolatat dacayrih yan malaykatti labaatanna kee inki ayroh gide amaate yoo kalak suge. Woo Fursih-doolatak gexe yoo kalak yeneenimih sabbatah, Mikaayiliy malaykah abbobtik numuk teena kinni, yoo cata'gidih yemeete.
Away akah emeetem, sarra yan saaku ku marat takku waytam koh warsa'gidi. Ah sarra takku waytaamih wacyi› yok iyye.
«Usuk toh iyye waqdi, anu guduqqa maxcinniyoy baaxok addah wagte.
Sarrak sahdayti ceelo luk yen malaykatti sokto gabah yok xageeh; too waqdi yaabam duudeh. Foocal yok soolak suge malaykattuk exceemih, ‹Yi goytaw, a wacyiy ublehiyya kaxxam yoo biyaakeemih sabbatah boolaateh an.
Away qande luk maraaqiyyoy, ufuy qandeh ruubah anik, yi goytaw, yooy ku naqasu kinni ko'lih manni'nnal yaabu duuda?› exce.
«Sahdayti ceelo luk yen malaykatti kaadu qagisak gabah yoo xageh, too waqdi xagar yok qande baahe.
Too waqdi yok iyyeemih, ‹Yalli kaxxam koo kicnahak, atu tuk mameysitin. Yallih nagayna ko'lih tanayak, niya haysitaay digga inxic› yok iyye. Usuk ah iyye waqdi anu nagay ekkeh; kaak exceemih, ‹Intam faxxam inxicey, away nagay yoo abtek› kaak exce.
«Usukuuy, ‹Anu koo fan akah emeetem maay taaxige? Woo Nummâ-Kitaabal tanim koh qaddoysa'gidi. Taway uduurra exceh, Fursih marat dacayrih yan malaykattut qeebi abeyyo. Woo malaykattuk gexa waqdi, Giriik marat dacayrih yan malaykatti amaatele. Mikaayiliy Israayil marat dacayrih yani, kalih malayka yoo macatta.

Meediya deqsita marah yooboke Daryawes edde reede naharsi sanatat, anu innih Mikaayil catak kaa agiirise› yok iyye.
Qagseh iyyeemih, ‹Anu taway koh warisu waam numma.
« ‹Ahak sarra Fursi-rasul sidiica malik reedele. Keenik lakal yamaatu waa fereyhaytô-malik gaddaliinoh keenik inkih aysele. Usuk leh yan qande kee gaddaliinok gexxaamah, Giriik xintot qeebi abam faxele.
Tohuk lakal agiruh yan malik amaatele. Too malik kaxxam naba abbootan luk sugeleeh; isih faxxa heem abele.
Usuk kaxxa qande elle baaha ikkel, kay doolat addigilleleeh, affara ikkel gacele. Kay durruyyatak ane waa mari, kay aracal reedele'mmay, qandeh kay inna mayallan. Tonnal kay doolat kurruumeleeh, aki mari elle reedele.
« ‹Masril gacu waa malik kaxxa qande baahele. Kay qaskar abbobtik tiyak teeni, kaak naba qande baaheleh, kaxxa doolatih abba akkele.
Dago sanootak lakal Masri malik Suuriyah malikit qalla haysiteleeh; baxá digibih kaah aceele. Takkay immay ken qalli kaxxam masuga. Tet qande maraqtaay; baqli-qande kaadu gaba kalele. Woo waktih addal tet kee, tet baahak qalla haysite mara kee, tet abba kee qande teetih acayuk yen num inkih bayelon.
« ‹Sarrak teetih ramad le marak numuk teeni, tet abbah aracal malik akkele. Woo malik Suuriyah malikih qaskarat qeebi abele. Ken megdebitteh adda culeleeh; qeebil keenik aysele.
Oson yalla 'yeenih yaqbuden duyyeey birtak bicsen ceeloola kee, dahab kee lakqok bicsen duyye Masri fan dannabah beele. Tohuk lakal dago sanootah Suuriyah malikit qeebi maaba.
Sarra Suuriyah malik Masri wararele. Takkay immay wadir kaa gacselon.
« ‹Suuriyah malikih xaylo qeebih bica abeleeh mango qaskar gaaboysele. Keenik numuk teeni, weeqi'nnah duufut beyak warareleeh, ken naqboytiitih megdeb elle yani ikke fan qeebi abak amaatele.
Too waqdi Masri malik bagcarritak, Suuriyah malikit qeebi abeleeh; kay qaskaray mangohiyya qeebit abbixele.
Too waqdi woo marak abeh yan iisak gexxaamah kaxxiina baaheleeh; mango alfitte takke qaskar qidele. Takkay immay tohuk wadir iisa geyak maraaqa.
Macaay intek, Suuriyah malik uduurra 'yeh duma luk suge qaskarak ixximah mango qaskar gaaboysele. Bica geya saaku, mango qaskaray nagay tan tikya lehiyya haysitta heeh kaadu gexele.
Too saaku mango mari Masri malikit qeebi abele. Ku baaxoh marak Daaniyelow, inkinki qamalleelah yan mari yublen soonoh sabbatah, kay milkih gacaanam cineloonu'mmay, abaanam ken gabal mabicta.
Suuriyah malik gaso maroh edde tan magaalat maro hayya heeh tet abbixele. Too saaku Masri qaskar qeebih gacak gacele. Keenik qeebil agiirah tan qaskar kinni way, qeebi edde abta qande luk maraqta.
Suuriyah malikiy qeebi keenit abahiyya isih faxxa heem abeleeh; num kaat makoysita. Baaxooxak qaxa inkih tayse baaxo isi gabat heeleeh, too baaxo edde bayisu duuda qande luk sugele.
« ‹Tohuk lakal Suuriyah malik inkih tan qaskar haysitta heeh Masri fan gexaamal malsitele. Masri doolat baysa'gidih, qalla malikit haysiteleeh, baxá digibih kaah aceele. Takkay immay too malay usuk malsehiyya kaa macattaay, gabal kaak mabicta.
Tohuk lakal baddaafal tan baaxooxal yan marat qeebi abeleeh, mango marak keenik aysele. Takkay immay aki baaxok yemeete makaabanti kaak ayseleeh; luk suge kaxxiinat kaa macaba. Too num sinaamat abak suge kaxxiinak gexxaamah, sinam kaal akah kaxxiinitta'nna kaak abele.
Malik too waqdi isi baaxol tan magaalooliy gaso maroh edde tanihiyya fan aduurele'mmay, qeebil gaceh amaatele. Toh kaak ellecabo akkele.
Too malikih lakal gersi malik amaatele. Usuk isi baaxol gaddaliino fayya inta'gidih, sahdat xukkutaah gersi maral gabbara osisa num ruubele. Too malik maraagay, xayih bayele. Elle kaa qidan inna sinam kaak mataaxigay, yambulle carbit maraba› yok iyye.
«A malaykatti kaadu qagseh yok iyyeemih, ‹Wohuk lakal Suuriyal malik yakkeemih, cakki alle waa malikiy umâ-yabulih tan taama lehiyya reedele. Num kaa cube'kal, garciik amma 'yeh sahda ayrisak malik akkele.
Naqboytiitih kaak tan qaskarat qeebi abeleeh baysele. Too qaskar dibuk hinna'mmay, kaxxa seekih agantah baysele.
Lih bicca 'ye doolat wadir ganele. Abbah akak yakku waam qunxa doolata'mmay, toh kinniimih qandeh aysuk aysele.
Kaxxa maalu le rasu garciik wararele. Kay kaxxa abbobti ahayduma abe waytem abele. Dannabah orbise duyye kee gadda, kaa kataata marih fanal kurele. Megdebitte elle tan aroocat qeebi abaanamih malat gacele'mmay, tohim inkih yimixxige wakti sugele.
« ‹Sarrak Masri malikit qeebi aba'gidih kaxxa qaskar ugsele. Too waqdi Masri malik canê-gacsah nabam mangoh qande le qaskar haysitta heeh qeebi kaat abele. Takkay immay kaa ganeloonuh, tohih sabbatah faxem gabal kaah mabicta.
Kay maray maaqo kaa'lih akamuk sugehiyya kaa ganele. Qaskarak mangom kaak duufut beeloonuuh; ambaxele.
Sarrak a namma malik maaqo titta lih takme'gidih inki ikkel daffeele. Num numuh umam keenik acsubeleeh, num numul dirab keenik aceele. Wakti akak gufe'kal sugeemih sabbatah, faxak sugeenim mageyan.
Suuriyah malik dannabah bee duyye luk isi baaxo fan adaaruk gitat yan waqdi, Yallih diinih mara baysaamal gaba kalele. Isih faxxa heem abak yeneek, isi baaxol gacele.
« ‹Yalli doore waktil, Masri kaadu qagitak wararele. Too saaku caalat dumî bis kaal mayalla.
Roomah mari maraakibit amaateleeh, saduh kaak gaceloonuh, tohih sabbatah meysi kaat radele. Tohuk lakal bagcarritak aduureleeh, Yallih marih diini baysam gabbatele. Yallih diini cine marih fayu aabbele.
Usuk ruube qaskar, megdeb kee Yallih Qibaadah-Qari culak, nadaasa abele. Kulli ayro aban sadgat abe ken kaleleeh, sadgat elle abak yenen aracal Kaxxam Umâ-Yabulih-Tanim elle heele.
A malik Yallih diini cine mara ayrisele. Too mari kay xaqut gacele. Takkay immay, Yalla oggole mariiy digga axcuk, qeebi kaat abele.
Kasloytit isi kas ummatta lih haysitele. Keenik tu yakke mari, dago waktit carbit rabe kee girat ken carrise akkelon. Garabak kaadu midir buubeloonuuh seewah ken beelon.
Sinam tittin qidiyyat tan waqdi, Yalla oggole mari catok dagoom geele. Mango mari isinni nabsih catoh keenit angalele.
Ummatta agirribuk taahirrowta'gidih, woo kasloytiitih tan miracwak tu takkem annikissele. Taham ellecabô-waktiy Yalli yaaxigehiyya tamaatem fan akkuk sugele.
« ‹Suuriyah malik isih faxxa heem abak sugele. Yallitte akak inxicci 'yaanamak nabiyoh axcuk tirtirisele. Yallittek naba Dagelta kinni way, uma'nnal xaafele. Yalli kaa digaalla haam fan toh abak sugele'mmay, Yalli hununuh abeyyo inxicca 'yem abele.
A malik kay kaxxa abbobti yalla axcuk aqbuduk sugte duyye kee, agbi faxaamat baaqid mahaa. Yallitte 'yeenih yaqbudeenim maaqileleeh, wohuk inkih anu nabiyo axcele.
Takkay immay megdebitte dacrisa yalla akak iyya yalla assakaxxele. Kay kaxxa abbobti aqbuduk sugtem hinnay, gersiimiy yalla akak iyyah, dahab kee lakqooy bila kee gersi duyye acayuk assakaxxele.
Tonna leemiik, aki baaxoh mari yaqbudem kaa catak, qande le megdebitte qeebit abbixele. Atu nummah abba kinnitoh 'yaanam kaah axcinnaan marah, kaxxa arac abeleeh, kaxxa taama kee buqre keenih aceele.
« ‹Ellecabô-wakti xayyoowa waqdi, Masri malik qeebi kaat abeleeh, too waqdi Suuriyah malik gaariira kee faariisa kee mango maraakib haysitta heeh kaa'lih aamele. Mango baaxo weeqi'nnah duufut beyak wararele.
Baaxooxak qaxa inkih tayse baaxo kaadu wararele. Mango alfitte yakke mara qidele. Takkay immay Edom kee Mooyab rasih mara kee, tonnah, Qammon rasih marak raqtem asillimele.
Masri agantah warareleeh abbixele.
Masri mari yooqoreh suge dahabaay lakqo kee gersi duyyey kaxxa limo lehiyya buubele. Liibiya kee Kuus rasuk qeebil aysele.
Tohuk lakal ayrô-mawqa le kabu kee kilbat le kabuk yamaatu waa xaagi cunxo kaat qidele. Tonna leemiik kaxxa naqabu xagarat luk qeebi abeleeh mango mara qidele.
Usuk isi kaxxa sirooqa bad kee taahirik tan qaley qaxmeqehiyyak fanal heele. Ellecabol rabele'mmay, rabak num kaa macata› yok iyye.

«Too malaykattuy meqe-sarot sartanah yani yok iyyeemih, ‹Too saaku woo qande le malaykattuy Mikaayil deqsitaah ku ummatta dacrisahiyya amaatele. Kaxxa gibdaabini edde yan wakti sugele. Ummatta tunkullukeemik xabba haanamaay akke, sinaamat way akke wayte gadaama akkele. Too saaku ku ummattak migooqa Yallih kitaabal akak tunkuttube mari inkih cattiimele.
Mango maray rabeh yomoogoqeh sugehiyya ugteleeh wadir gacele. Garab keenik ambaxe sinni waarah waarele. Aki garabaay amurruqe sinni qaybi kee ilaq-gadda akkele.
Kas le miracwa qaraanal yan ifih innah ifele. Too maray sinaamak cakkih tanim aba axcuk fayu acayuk sugehiyya, kulli way cutuukah innah ifelon› yok iyye.
«Kaadu yok iyyeemih, ‹Daaniyelow, ama kitab alifay ellecabo edde takke wakti fanah alifay asta edde hayis. Mango mari takkeemih maqna yaaxige'gidih, kaxxam taqabelon› iyye.
«Tohuk lakal namma malaykattuy weeqayti xaqul soltahiyya uble. Keenik tiyaay woo weeqaytuk a qaxa kee woo qaxal soolah uble.
Keenik numuk teeni, *baftak bicsen meqe-sarot sartanah yen malaykattuy weeqayti amol soolak yenehiyyak iyyeemih, ‹A qajiibik tanim maa saaku fan sugeleeh?› iyye.
«Too malaykatti namma gaba fayya haak, waara Yallih migaaqal xiibitah kaa oobbe. Iyyeemih, ‹Wakti kee waktitte kee waktik garab
Usuk iyyem maxcok oobbeh immay maqna akak macediyyo. Tonna leemik, ‹Yi amoytaw, ahim inkih mannal gaba kalele?› exce.
Too waqdi usuk yok iyyeemih, ‹Daaniyelow, aham ellecabô-wakti yakkem fanah uqurat sugteh, num aaxige waama.
Mango ummatta amqiyyiruk taahirroowele. Uma mari tahat maradaay, akah sugen umeynitih raaqelon. Ahat raddu waytam, kas le mara.
Kulli ayro acayuk sugen sadgat edde yeyseeden ayroy woo kaxxam umâ-yabulih tanim edde hoonu waanak, wadirih alfi kee namma bool kee sagla-tabanih ayro tatrele.
Alfi kee sidiica bool kee soddom kee koona ayro taturra 'tam fan asbiruk sugu waa mari, ruffa le mara.
Tonna'mmay, Daaniyelow, atu lito imaan ellecabo fan boolaate'kal kok sugay. Rabettooh, isi galto ellecaboh ayro geyta'gidih ugtetto› yok iyye».

Quddiyya kee Yootam kee Acad kee Ciskiyyaahu Yuudâ-rasul malikwah sugteeh, Israayil rasul kaadu Yahoqás-Yarobqam malikih suge dabaanal, YALLI Beqeerí-Hosiqal farmo ruube. Ruube farmo ah teeti.
YALLI naharak Hosiqal ruubem, Israayil marih giddinaamak ruube farmok ten. Iyyeemih, «Hosiqaw, gexay digib. Digibih abittu wayta barra, xiiqareh-xiinayto. Is xaltu wayta xaylo kaadu teetik kaxxih imaan maleela akkelon. Macaay intek, yi mari yot darre cabeeh, xeet kee cooxuk bicsen duyye yaqbuden» kaak iyye.
Hosiqa Goomar deqsitta barral rihime. Goomar-abba Diblayim deqsita numuk ten. Naharsi-baxa kaah xalte saaku,
YALLI kaak iyyeemih, «Ama yooboke awkak migaaqah Yidraqel
Yidraqel-Daqarih addal Israayil qaskar le qande selsiiseyyo» iyye.
Goomar qagisak teedeqeeh baxá xalte. Too saaku YALLI kaadu Hosiqak iyyeemih, «Tama awkák migaaqah Racmat-Wayti inxic. Macaay intek, Israayil marah tahaysa maracmata. Qafu kaadu keenih maaba.
Yuudâ marah tu gactek, keenih xuwaaweyyo. Yoo YALLAY ken Dagelta kinni ken cateyyo. Ken elle catu waam, carbi abitto hinnaay, seef kee gaysê-baxa hinnaay, faaris kee faaris amot yan mara hinnay, inni qandet ken cateyyo» iyye.
Goomar too baxá anguk teyyeeqek lakal, kaadu teedeqeeh lab-baxa xalte.
Too waqdi YALLI kaadu kaak iyyeemih, «Tama awkak kaadu migaaqah Yi-Mara-Hinnon, 'yaanam inxic. Macaay intek, Israayil mari ahaysa yi mara hinnoonuuy, anu kaadu ken Dagelta hinniyo» iyye.
YALLI iyyeemih, «Takkay immay Israayil mari loowo akak duudume waytah gide akkeloonuuh; mangah baddi-afih qiddeh gide akkelon. Anu, ‹Yi mara hinniton› keenik elle exce ikkel, wadir inni mara ken abeyyooh, Yallay waarahiyyah xaylo akkelon.
Yuudâ mara kee Israayil-mari wadir kaadu angaleleeh inki mara akkelon. Inki amoyta haysitelon. Isinni baaxol gaddaleela akkelon. Yidraqel-ayro,

Tonna kinnuk Israayilih yooboke maray sin toobokoh yanik, Yallih maray Yalli akah racmata, inxic>> 'yaanam yok iyye.
«Yi xayloy, sin ina ahaysa yi barra hinnaay, anu tet baqala hinniyo'mmay, ama abtah tan dalwa kee caraamu maabina teetik inxicaay tet kallaca.
Siinik cintek, sara teetik kalla heeh, tooboke saaku qasunuk akah sugte'nnah, qasunuk tet heeyyo. Kafte baaxoy tu elle aabuke waytah innah tet heeyyo. Bakaarah rabele.
Tet xayloh kaadu maracmata. Ken ina dalweenaay; abta dalwat mawacarriyta. ‹Inni mareytit fan gexeyyooh, lee kee maaqo oson yoh aceelon. Xagar meqe sartanay illi xagor kee *baftak bicseenihiyya oson yoo sariselon. Caxâ xaylok bicsen *zeyti (saliid) kee qinabak bicsen kamri oson yoh aceelon› 'yaanam is isih inteh ten.
Tohih sabbatah keenan le daggek bicsen gasot tet heeyyo. Gititte gee wayta'gidih, xiseh an gasot tet alfeyyo.
Mareytit lakal ardele'mmay, ken maalelta. Ken gorrisele'mmay ken mageyta. Too waqdi intu waytaamah, ‹Ahaysa inni baqala fan aduuru waa. Away edde an caalatak, duma elle suge inni yoh yayse› axcele.
«Maaqooy qinabak bicsen kamri kee caxâ xaylok bicsen *zeyti teetih teceem yook tene'mmay woh yoh maaxaginna. Baqal axcuk yaqbuden duyyeh qibaadah hayte lakqo kee dahab teetih teceem yook tene'mmay; toh yoh maaxaginna.
Daro kee qinab orobta saaku, inni daro kee qinab xaylo teetik gacsiteyyo. Sarittuh teetih ecee illi xagor kee *baftak bicsen sartan teetik beeyyo.
Tet mareytiitik garil qasunuk tet cabeyyo'mmay, yi gabak num tet macata.
Kulli alsih bilooy kulli sabtih diini migaaqal abta qiid kee gersi qiiditte abta farcat ahaysa teetik raaqiseyyo.
Tet qinab xala coox kee tet sublâ-cooxuy is, ‹Yi mareytit yoh tecee› akak intahiyya teetik bayseyyo. Qinab coox kee bustaan elle tuysubuke arooca garbo teetik abeyyo. Too cooxuy qinab xala kee bustaan alluwwa baysele.
Yoo hawwenna hayteh Baqal akak iyyan duyyeh qaydarus qeerisseh; bilqitta inteh mareytit lakat gexxe'mmay, toh teetit macabay, tet akah digaaleyyo. Tahat yabtam yoo YALLA» 'yaanam iyye.
YALLI kaadu qagseh iyyeemih, «Wadir woo elle sugte bacarik tan baaxo fan tet gacseyyo. Tokkel teetih liyoh an kacanu teetih warisu waa waqdi, yol aduurele.
Duma luk sugte qinab xala coox teetih gacseyyo. Gadaamâ Golo deqsitta golo, niya elle moqon golo akkele. Tohoysa baxuwwah Masrik tet eyyeeqe saaku akah yoo oggolte'nnah, yoo oggolele.
Tohuk wadir ‹Yi Baqalaw› yok axcele ikkal, Baqal deqsitta duyyek elle inte'nnal, ‹Yi Wannaw› yok m'inta.
Ahak wadir Baqal
«Too saaku alak alaakulleyti yi mara xage waa'gidih, qahdi heeyyo. Carbi edde abba haan silaacak seef kee gaysê-baxa baaxok ayyaaqeyyo. Yi ummat amaanah xintay 'yaanam axceyyo.
Israayil ummatey, num barral akah rihima'nnah, anu innih sin haysiteyyo. Cakki kee qadaalatat sin xiiniseyyo. Ahaysa kulli way kacanu kee xuwaawat sin xiiniseyyo.
Siinih cule xagna siinil mamaka. Akah exce'nnah, inni mara sin abeyyo. Too saaku YALLA kinniyom yoh aaxigetton» iyye.
«Yi mari yot aban kallaci keenik oggoleyyo. Rob keenih baaheyyo. Baaxol daro kee qinab xaylo kee *daytuun keenih aysubukeyyo. Yidraqel-Daqarih xaqul daro kee coox aysubukeyyo.
Inni mara le baaxol nookiseyyooh, ken gaddaliseyyo. Racmat-Wee akak axcuk suge marah racmateyyo. Yi mara hinnon akak axcuk sugen mara, inni mara abeyyo. Yi mara kinniton keenik axceyyo. Ni Dagelta kinnitoh yok axcelon» iyye.

YALLI kaadu Hosiqak iyyeemih, «Gexay woo mareyta lih dalwa abta barra fan gexay, tet kicintom teetih waris. Anu Israayil mara uxih akah kiciyyo innah, atu tet takcinem kol tan. Israayil mari yalla akke sinni gabat bicsen duyyeh sadgatah qinab-xayloy kafseeni yeceen immay, tohuh, ken kiciyyoh» kaak iyye.
Hosiqa iyyeemih, «Tet geya'gidih, qado lakqok taban kee koona cabbat kee, gabru deqsitta darok bool kee kontom kiilo ecee.
Sarrak ‹Caraamu kee dalwat ase waytaamaay mango wakti yoo qambaltaama; anu kaadu koo qambaaleyyo› teetik exce.
Israayil mari kaadu tonnah malik haysite'kal, abbah num hee'kal, sadgat abe'kal, xeetik bicsen qamidway yaqbudeenihiyya kee Yalla 'yeenih tu elle esseran duyye aalle'kal, mango wakti qambaalak sugelon.
Tohuk lakal Israayil mari YALLAY ken Dagelta kinni kee ken malikih yen Dawuduk rade amoytih fan edde yaduuroonu waan wakti amaatele. Too saaku YALLIH meysi xagarat keenik gaceleeh; YALLIH maqaane geelon» iyye.

Israayil ummatey, YALLI siinik iyyaah sin akah sahitam oobbeya. YALLI siinik iyyaamah, «A baaxol yan mari imaan cabeh yan. Kacni keenik yeerreh yan. Yalla kinniyom yok mayaaxigan.
Xagana akah culeenim maduudusan. Diraabat yaaban. Sahda qidan. Garqa abaanah dalwat asan. Biili biiluk yembeggeh. Sahda kulli ayro titta qidak assa.
Tohih sabbatah baaxo kafele. Baaxô-bagul sugga 'tem inkih boolaatak boolaatele. Alak alaakulleyti inkih ambaxele. Kimbir kee kullum selliimele» iyye.
YALLI kaadu iyyeemih, «Cubbi abita. Sinaamak inkih tu waa mara makkina. Yoh tu gactek anu seekak wayto liyo.
bar kee laqo adaf sin geeleeh; nabuwwa kaadu sin innah andafoofele. Inâ baaxo siinik bayseyyo.
Yi mari yoo aaxige weenimih sabbatah bayele. Isin kaadu seekak, yooy sin Dagelta kinnihiyya siinih eyyeeqe xinto cinteenih yoo cinteenih. Tohih sabbatah anu kaadu sin cineeh, sin xaylo yi seeka matakka.
«Isin seekak, elle andarruk tandarreenimil, abtan dambi siinik amagguk yamagge. Tohih sabbatah meqe migaq elle luk tenen ikkel qaybik sin qideyyo.
Yi mari abah yan dambi kalootuh orba sadgat siinih gaddaliino xale. Tohih sabbatah uxih mango dambit asaanam keenik faxxan.
Sinaamak kaxxih digaala siinit akkele. Sin inkih digaaleyyooh, abba hayten umaane siinil gacseyyo.
Maaqo geettoonu'mmay, qulul sin macaba. Xalay fayxih, gabak bicsen duyyey yallah litoonuhiyyah qibaadah aracal dalwa abak sugteeni'mmay, xalay mageytan. Macaay inteenik, yoo cabba hayteenih yalla axcuk duyyeeya tuqbuden» iyye.
YALLI kaadu qagseh iyyeemih, «Qinabak bicsen qusba kamri kee suge kamri yi marak kas beeh.
Caxxak-kuren-exxa, Yallak tu keenih bahtam yakkalen. Caxxi oson faxaanam keenih warselem yakkalen. Ken Dagelta cabba heenih, kacoobuh lon kacanu kee, xeet kee cooxuk bicsen duyyet aban qibaada, makot ken beyte.
Qaleelah amol tan aroocal sadgat aban. Koomaamih amol silal meqeeh ayyuufa le caxah gubal qaydarus qeerisan. Too qaydarus woo cooxih gubal akah qeerisaanam, woo cooxih silal keenit yemqek sa. Tonna kinnuk siinik say-xaylo kacob tekke. Sin xayloh agbi dalwa aba.
Tohuh, anu ahah ken madigaala. Macaay inteenik, isin isinnih qibaadah qarih addal xiiqareh-xiina lih xintaanah, tonnah kaadu, ken lih gabak bicsen xeet kee cooxuh sadgat abtan. Missilah, ‹Hawri sinni mari finqitah› 'yaanam tan. Toh numma.
«Isin Israayil maraw, yoo ganteenih. Yuudâ mari sin akke way! Gilgal kee Beet-Awen
Israayil mari yabti cinah lac yekken. Hay, ta mara qayso yayloolen marqih innah mannal ken aylooleh dacrisaa?
A mari yi aftok xeet kee cooxuk bicsen duyyet aban qibaadah milkih gacen. Ahaysa yanoonay ken inxica.
Qinabak bicsen kamrik cayya iyyan waqdi, dalwa abaanaah farcaan yakken. Meqe migaaqay luk sugeenik qaybik radaanam dooriten immay, kaxxa caacayih gadda akkeloonuuh, xeet kee cooxuy yalla 'yeenih yaqbudeenihiyyah aban sadgatat wacarriyelon» iyye.

«Seekay, ankacisa. Israayil ummatey, axcem oobbeya. Malikwa kee keenih ramad le maraw, edde yaaba yab ayti yoh acuya. Abtan cokmi qadaalatat abtaana'gidih, siinil yontocowweh immay, woh maabinnitoonuuy; tonna leemiik isin abba haytan cokmi siinil aduurele. Mixfa deqsita aracal, sahdah oflo tekken. Taabor qaleh amol, sabakat kullum elle yabbixen innal sahda tabbixen.
Tikible-magaala deqsitta magaalah addal, sahda addat akak radda adda xer boodo tekkeeni'mmay, takkeenimik sin digaaleyyo.
Israayil addal tekkem nagay aaxige. Israayil yok edde tambooqore'kke mali. Imaan keenik yeerreh yi qibaadah mabican. Nadaasa is abte» iyye.
Hosiqa iyyeemih, «Ummat abtam Yalla fan adaari ken haytah matan. Oson xeet kee cooxuk bicsen duyyeh abak sugen qibaada Yallak ken teyxeereh. YALLA yaaxagoonu cineenih.
Israayil mari le kaxxiina, kinnon mara keenik taybullee. Ken dambi ken yaydafoofoleeh, ken yankiseh. Yuudâ mari ken lih annikissele.
Yallih sadgatah illi kee laa qideloonu'mmay, toh tu keenit mahayta. YALLI ken cabeh ikkal, kaa mageyan.
Oson xalan xaylo ilmu kinnuk, YALLA lih luk sugen xagana makeenih. Tohih sabbatah ken kee oson elle sugen baaxo alsi-bilot bayele» iyye.
Hosiqa kaadu qagseh iyyeemih, «Gibqal baanta ugura! Raamal turumba kaayisa! Beet-Awen deqsita aracal qeebih tirtirisa! Benyam maraw, qeebih ittikiya!
Israayil ummatey, digaala siinit edde takku wayta ayro xayih. Israayil foyya akkele. Israayil ummatey, tah nummaak takku waytaama» iyye.
YALLI iyyaamah, «Yuudâ marih abbobti Israayil baaxo geyta'gidih, cuduudul suge xeet kala marih innal tekke. Tohih sabbatah yi bagcarra weeqi innah keenil oobiseyyo.
Israayil mari tu xiqe sinni xeet kee cooxuk bicsen duyye kaxxam faxaanamih sabbatah, xukkot yaniiniih, too digaalah biyaakat yanin.
Irimbi caxa elle baysa'nnal, Israayil ummat bayseyyooh; Yuudâ maral abicte dale innah keenil aameyyo.
«Israayil ummat biyaakittu waytaah, Yuudah ummat daleela lem isik tabalu wayta saaku, Israayil catoh Assuuriyah malikil gexele. Takkay immay biyaakak ken macatay; daleelak ken muurusa.
Israayil kee Yuudâ marat lubak qeebi elle aba'nnal keenit abeyyo. Anu innih rike rikeh kurra ken heeh ken cabeyyo. Ken hirriigisu waa waqdi, num ken macata.
Yi mari dambik abeenimil yoo qaddoowe'kal, keenil maaduura. Gadaamah addat yanin waqdi, yoo kassiteloonuuh yoo gorriselon» iyye.

Ummat intaamah, «Ahaysa YALLAL nadaaru wayna. YALLI nee biyaakeh immay nee qaffoysele. Nee mudeh immay dale neh urusele.
Namma ayro kee sidiica ayrot, mano net gacseleeh; kay xaqul anenno.
YALLA naaxagay. Kaa naaxige'gidih, digga innay. Tonnal, barak lakal maaci maacisam akah naaxige'nnah, YALLI nel amaatelem digga hayna. Dabayba kee sugum rade rob baaxo akah doogisa'nnah, YALLI rooci nek aqusbuusele» iyyan.
Takkay immay YALLI iyyeemih, «Israayil kee Yuudah ummatey, maca siinik abu? Yoh liton kacni saaki-silaalo elle gexxa'nnal, siinik gexa. Ayro laqta way taarre saldah innah, siinik yeerreh.
Inni nabuwway farmo gabat le sin fanah ruubeeh, uma cokmi kee baati siinit akkelem siinih akah warsem tohu. Anu siinik faxam qellu lem hinna.
Anu siinik faxam, kulli way yoo takcineenimi'kkal, saq sadgatah yoh qiddaanam hinna.
«Adamak kaxxih
Gilqad deqsitta magaala, umeynit kee biileenit dabaq tekke.
Seeka, siftay sinam qidimih raarissa tekke. Seekem magaala fan beya gitih addal kinni way sahda qidan.
Israayil addal, ableh uma umaane akkih able. Yi mari duyyeeyâ-qibaadat gaceeh nadaasa is abe.
«Tonna'mmay sin tiyah tu gactek Yuudâ maraw, sin edde digaalu waa wakti eexegeh aniih, abba haytaanamah sin digaaleyyo» iyye.

YALLI iyyeemih, «Israayil ummatay yi marah tani catam faxaah, maqaane keenih abam faxinnaan waqdi, aaminnaan taama kee gacca intaamat asah ken able. Titta ayrisan. Sahdâ-buxaaxi garqan. Sahda giti addal radan.
Anu oson abba heen umaane aaxigem mayaaxigan. Oson abba heen dambi marot ken yabbixe. Oson aban taama yok maqellitta» iyye.
YALLI iyyeemih, «Ummat uma-taamat assa waqdi, malik kee kay gubal tan doolat abbobti inkih ruffa intaah, ken dirab kicnon.
Ummat inkih makô-mara tekkeeh, yaamineenim cabteh. Oson, gaqambo elle alaysaana'gidih yoskonoonocen giray barge waytahiyyah bis lon.
Malik xigla edde abe ayro, kaal malse mari kaa kee kay gubal tan abbobti qinab-kamrit iskirra 'teh hangi keenik akah gexa innah aben. Usuk kaal malse mari abah yan anqaasat gaba yessegelle.
Oson muufê girah bis lon. Gidiidin bar inkih ken naqbi ankonoonocuk xinna 'tah, saaku urta girah gide.
Abeenih yanin bagcarrah isinni abbobti qideenih. Isinni malikwak numuuy way keenik qideeni'mmay, num keenik cato yol messerinna» iyye.
YALLI kaadu iyyeemih, «Israayil mari gambi akak alaye wee gaqamboh gide. Dariifal keenik yan mara lih gacca 'yeenih yoomen.
Too mari qande ken waysiiseemit isinnik maradan. Qumri keenik sugu waam dagoh gide kinniimit maradan.
Israayil maral, loonuh yanin kaxxiina sumaaqitta. Mangom keenit tekke'mmay, tohuh, yooy YALLAAY keenik kaadu Dagelta kinnihiyyal maaduurinnon.
Israayil mari hawri cabeeh, kimbir innah meekita. Way catoh Masri mara fan yardeeniih, way kaadu Assuuriyah mara fan yarden.
Takkay immay kimbir innah oflo keenih qideh, too oflot ken abbixeyyo. Inki ikkel gaabooweenih aben yaabal, ken digaaleyyo.
Bayeenih! Yi yab cineeniih, yoo cineenih. Ken catam faxeh immay finqitelon. Makot yoo yuqbudeeniih, tohih sabbatah bayelon.
Afqadook yoo maqbudinnon. Dooqa aban waqdi, gitat tet maaban. Takkay immay daffa 'yeenih diini-maleela akah abta'nnah, waxxaq axcukuuy boogisak aban. ‹Baaxol daro kee qinab nee mawaysiisin› axcuk dooqa aban waqdi, diini-maleela akah abta'nnah, xagar isinnik qanxisan. Yoo cineeniih darre yot caben.
Ken teynebeeh, ken qande bahsissem yook tene'mmay, yok aboonu waanamah malat gacen.
Yoo cabba heenih, yoo akke sinniimiy hebeltohim xiqe waytah qibaadat gaceenih, makot tan gaysey tu anfiqe wayta yekken. Ken abbobti kaxxam kaxxiinitta'mmay, uma rabah rabeloonuuh, Masri mari keenil anqaasah rabelon» iyye.

YALLI kaadu qagseh iyyeemih, «Baanta nagay kaayisa. Qawi qaraanak raarisak elle yamaate'nnal, naqboytit baaxol raarisak yi marat tamaate. Yi ummat anu ken lih hee bica yol makteeh, anu aba keenik exceemit darre cabte.
Israayil mari, ‹Ni Dageltaw, nanu koo naaxigeh› yok iyyaanah immay,
meqeemit maasan. Tohih sabbatah naqboytit ken tayradde.
«Yi mari malikwa keenih yekke mara isinnih dooriteeni'mmay, woo dooro yoo maleh, isinni amok aben. Abbobti keenik yakku waa mara dooriteenih immay, woo dooro keenik moggoliminna. Buxal luk sugen qado lakqo kee dahabak, yalla axcuk yaqbuden duyye bicsen. Too duyye baati keenil baahele.
Samaariyal yan maraw, dahabak bicsen daheltih ceeloy taqbudeeni ablem mafaxa. Tah aba mara anqibeh. A mari taahirik tan taama abu waam, maa saakuk tan kaa?
Israayil mari yaqbudem, num gabak bicse duyye ikkalah Yalla hinna. Samaariyal yan mari yaqbude daheltih ceelo bututtukku heelon.
Umaane yaysubukeenih, kaxxa umaane ken geele. Orbise ween darok gaqambo mabicsan. Daro orbiseenih gaqambo akak bicseenik, marin baaxoh marih gadda keenik akkele.
Gersi rasih mari Israayil yunxuqe. Israayil mari gersi rasih marih innal gaceemih, kallak bicsen buutiy yiddigille yekken.
Yabti cinah dabookali yekkeeniih, isinnih faxen gitat gexa mara yekken. Assuuriyah rasu fan catô-goranah gexeeniih, doolatwak nee catah guqul yeceen.
Tonna'mmay ta saaku yakkeenimik gaabossa ken heeh, ken digaaleyyo. Assuuriyah malik keenit xukkutu waa saaku, keenit yakkeh yan biyaakah iihiselon.
Dambi-kalootuh sadgat elle aboonuh, mango qibaadah-arooca elle xisaanamal, dambi keenik amagguk yamagge.
Ummat mango baritto barsa. Takkay immay tu xiqe waytaah foyyâ-baritto tet aban.
Yi migaaqal sadgatah saq qidan. Qiden saqih cado yakmen. Takkay immay yooy YALLA kinni ken inqibeh, ken faxah maan. Oson baahen dambi aaxaguk ken akah digaaleyyo. Akak yemeeten Masri fan ken gacseyyo.
Israayil mari malik qarwah xiso yeexegeh immay, ken gine Dagelta hawweeneenih. Yuudâ mari, meqe magaalooli dacayrih xisen. Oson malikwah xisen qarwa kee magaalooli keenik bayissa gira keenil ruubeyyo» iyye.

Hosiqa iyyeemih, «Israayil ummatey, qiidih assan saaku diini-maleela akah abta'nnah maabinaay; kaxxam ruffa maxcina. Isinni Dageltak texxeereeniih, kaal luk sugten imaan siinik yeerreeh; qusbih orbisen daro kee caffa tittak elle meexxan aroocal, migaaqah Baqal akak intaanamay raabitteenihiyyah qibaadat gacten. Daro Baqal siinih yeceem takkalen; yoo cinten.
Takkay immay ama away liton daro kee *daytuun kee qinab edde waytoonu waytan wakti maxeeri.
Israayil mari a YALLIH rasul maraaqay, ahak sarra Masri fanah aduurelon. Assuuriyal caraamak tan maaqoh gacelon.
Too baaxoy kenim akke waytahiyya gexoonu waan saaku, qinabak bicsen kamri YALLIH sadgatah acayuk maraaqan. Sadgatah saq qidaanamah YALLI keenik maraabita. Tonnah yan sadgat woo saaku akminnaan numul caraamu akkele. Rabe numih migaaqal yakmen maaqoh gide keenil akkele. Satqak bagi kibah yakmen maaqoh gidek keenih loowimele. Oson sadgatah qidan saqih cado, YALLIH Qibaadah-Qaril aban sadgatah keenik moorobta.
YALLIH qiidih ayro ta mari maca migaqsitele?
Ken baaxo bayisu waa saaku, yasillimu waa mari Masri baaxol gexeleeh, magaqah Moofu deqsita aracal ken aaguqelon. Oson duma yedderen qado-lakqo elle luk sugen arooca kee, dabaaqah edde sugen buxaaxi elle ten aroocal, keenik waaqex kee sissib aabukele.
«Digaala siinit edde takku wayta uddur xayyooweh. Too saaku siinih taguude digaala siinit akkele. Sin garil nabi duquruuy; Yallih wacyi elle oobe num cissit ane waa numuh tablen. Kaxxa dambit asseenimih sabbatah, nabi kaxxam niqibton.
Nabi, Yalli Israayil ummatay kay marah tanihiyyah aylahu kaleh, takku waytam keenih warsa'gidih ruube numu. Tohuh isin kaa ablinnaan waqdi, kimbiro oflot elle yabbixen innal, kaa tabbixeenim faxxaanaah, Yallih Qibaadah-Qaril kaa tinqibeenih.
Gibqa deqsita rasul akah abak sugga iyyen innah, umaanet badih innah sutta 'ten.
Yalli iyyeemih, «Israayil ummat naharak gee saaku, bacaril tooboke qinab caxah bis luk yenen. Sin kaxxa abbobtiy isin akak raddeenihiyya, coox elle yaabuke waktil naharat xalte *sublaytoh bis luk yenen. Takkay immay Faqor deqsitta qale yemeeten saaku, Baqal akak iyyan duyye Yallah haysiten. Ableh uma qibaadat gacca 'yeenih, uma ceelot aseenimih sabbatah, uma mara yekken.
Israayil mari luk yen kaxxa nabna, bar yublen soonoh innah, saaku mamaacissa. Tahaysa xaylo maxalaanaay, agbi keenik mayaadiqaay; mayandarran.
Dadlisen xaylo kinni way, num raaqe'kal keenik beeyyo. Ta marat darre cabu waa saaku, woyyow keenil obtu waytaamak!» iyye.
«Israayil, Suur innal qaxa le baaxo anih ableeh, takkay immay away ken xaylo masgaada beelon» iyye.
Nabi Hosiqa iyyeemih, «YALLAW, a marak maca abeh meqe? Agabu fanak keenik xalisay, angu keenik kafis» iyye.
Yalli iyyeemih, «Oson umaane elle qimbiseenim, Gilgal deqsita araca. Anu naharak ken inqibem too ayrok ten. Oson aben umaaneh sabbatah, inni baaxok ken ayyaaqeyyo. Ken abbobti yi yab cinteh immay yok kaadu keenih luk suge kacni gaba kaleh.
Israayil mari buxux akak kafe caxay xaylo xale wayta yekken. Xaylo maxalan. Xaleenik kaadu kaxxam kicnon xaylo keenik qideyyo» iyye.
Hosiqa iyyeemih, «Yi Dagelti isi mara cinele. Ken akah cinu waam, kay yab cineenimih sabbata. Marin baaxol marin marih addat meekita mara akkelon.

«Israayil mari qinab caxay mango xaylo xaltah innal yeneeni'mmay, gaddaliino osak keenih elle ossaamal, yalla akke sinni duyyeh qibaada elle aban arooca xisen. Baaxo keenih allaggoowak allaggowteeh mango daro kee caxâ-miri aabakuk keenih elle yoobokeemil, xeetik bicsen qamidway yaqbudeenihiyyat aban bilqa lafitak laften.
Afqado keenik makot taniih; too makoh sabbatah, celta digaala keenit akkele. YALLI oson bicsen qibaadah arooca kee xeetik bicsen qamidway yaqbudeenihiyya bututtukku keenik heele.
Oson too waqdi iyyoonu waanamah, ‹Nanu YALLAK meysitak suge wayneemih sabbatah, malik mannu. Malik luk sugna way, mannal nee catu duudak yen?› axcelon.
Tu xiqe sinni yaabat yaabaanaah; abe wayoonu waanam abenno iyyan. Agdube waan bica sahda lih haan. Qadaalat sinna, robti lakal taabuke xaacalle elle baxacta'nnal, baxacte.
Samaariyal yan mari dahabak bicsen dahaltuy yaqbudeenihiyyay Beet-Awenil
Too ceeloy aqbuduk sugeenihiyya Assuuriya fan beeloonuuh, tokkel too malikih gabbarah aceelon. Israayil mari qaybit radeleeh gaca mara akkelon. Toh keenit akah takku waytam macaay inteenik, oson kattaatan fayuk gexxaama.
«Malik keenik, cataatuffay leeh addat ruubaanah innah gexele.
Beet-Awenil fayya le ikkel tan aroocay uma-taama elle abak sugeenihiyya bayele. Oson bicsen qibaadah aroocal waaqex kee keenan aabukele. Ummat qaleelak, ‹Nee uqura› axcele. Koomaamik, ‹Nel radaay› axcelon» iyye.
YALLI iyyeemih, «Israayil mari, Gibqa deqsita aracal dambit ase ayrok wadir, dambi abittok way maadayinnon.
Anu a dambileelal gaba qidam faxaah, ahaysa ken digaaleyyo. Doolatwa titta keenil geyya hayteh, abba heen mango umaaneh, seewah ken beelon.
Santiitat gexa rakub num elle kataya'nnal, Israayil mari duma yoo kataatak sugeh, anu aba excem abak sugen. A saakuh tu gactek, qilsa quuka ken fillal heeyyooh, kaxxa taamah abittot ken qaneyyo. Ken kee Yuudâ marat inkih baaxo abqursiiseyyo. Israayil marat daro elle qidoonu waan baaxo fiiriseyyo.
Qusba baaxo ubquruta keenik exce. Cakki ubquray, maqaane orbisita. Yoo sin YALLA fanah edde aduureh meqe wakti a saaku'mmay yol uduura. Yol tuduureenik, barkat siinit heeyyo» 'yaanam siinik iyye.
«Takkay immay isin yi yab cinna hayteenih umaane tubqureeniih; woo umaaney tubqureenihiyya orbisitten. Isinni diraabat geyten murtik adoobitten. Toh akah tekkem macaay inteenik, isinni qande kee isinni qaskaray kaxxam mangohiyyal kibalsitteenimih sabbata.
Sin marat qeebi akkeleeh; koositih bicissen arooca foyyaase siinik lon. Malik Salman Beet-Arbel magaala carbit bayse saaku tekkem akkele. Too saaku inaani kee xaylo umâ-yabulit raben.
Beetalal yan maraw, siinit kaadu takku waytam tohu. Toh siinit akah takku waytam, isin abten kaxxa umaane. Israayil malik carbik qimbot rabele» 'yaanam iyye.

YALLI iyyeemih, «Israayil qunxuk yen saaku kaa kicinuk en. Tonna leemiik, inni baxih innal, Masrik addak kaah seece.
Takkay immay anu keenih elle seecaamal, yok axxeeruk yexxeeren. Yi mari Baqal akak iyyaanamay yallah loonuh sadgat aban. Gabak bicsen duyyeh dooqah qaydarus qeerisan.
Takkay immay Israayil ummat ibi gexo barissem yook ten. Yi mara kinnoonumih sabbatah baaxok gabal ken soolise. Tohuh ken dacrissam yoo kinnim yoh maaxaginnon.
Keenih liyoh an kacanuh innil ken xayyoose. Gabah xabba ken heeh inni aliilit ken hee. Qununna exceh inni gabah ken adoobise.
Tohuh, yol aduure cineenih. Tohuk gexxaamah, Masri fan ken gacseyyo. Assuuriyah mari keenil ackumele.
Magaalooli keenik carbit bayele. Magaaloolih afoofi keenik carbit addigillele. Yi mari yoo cineh isit celtem abeeh; tohih sabbatah carbit ken bayseyyo.
Yok yaxxeereenim dooriteeni'mmay, fillal keenik hoonu waan quukih catô goranah sahdat xaaqimeloonuuh; yol kaadu weeqelon. Too saaku cato rikek mageyan» iyye.
Kaadu qagseh iyyeemih, «Israayil maraw, siinit darre cabam yoh mabicta. Siinit takkeemik tibba axcem yoh matakka. Adma deqsita aracak akah abe'nnah, sin maay baysoo? Xiboyimil baahem siinil maay baahoo? Toh baaham maduuday, kaxxam sin kiciyyo.
Siinih abah an naqabut sin mabaysa. Israayil ummatey, ahaysa sin mabaysa. Anu Yalla kinniyo ikkal, sahdaytu hinniyo. Taahirik yan Dagelta kinniyooh sin lih an. Ahaysa siinit mabagcarrita.
Anu lubak innah xongolu waa waqdi, yi mari axaxitak ayrô-culmaak yoo fanah amaatele.
Masrik kimbir innah haadak, yoo fan amaatelon. Assuuriyah rasuk kukkurruh innah, sissikuk yol aduurelon. Ahak sarra ken baaxo ken gacseyyo. Tahat yabtam yoo YALLA» iyye.
YALLI kaadu iyyeemih, «Israayil ummat dirab kee ayra yol tecee. Yuudâ mari yi yaabih cinat yanih; yooy digga leeh taahirik yan Dageltah yani cineenih.

Israayil mari, maaci maacissiy bari tikka 'yam fanah, baatik sah keenih xiqtam alle waytaamat asan. Titta ganaanam kee umaane tittal baahaanam qaada keenik tekke. Masri kee Assuuriyah mara lih bica haysiten» iyye.
YALLI Yuudâ-marat tu haysitah; Israayil mari aba taamah YALLI ken digaalele. Abeenim keenik gacsele.
Oson akak raden ken kaxxa abba Yaqkuub bagut yan saaku, isi toobokoyta Qiisoy inâ bagut gangaytuh kaa'lih yanihiyya dibqi yibbixeh kaa'lih yoome. Yenbe saaku kaadu Yalla lih yingiicille.
Malaykattu lih abe giclol malaykattuk yeyseh. Tohuk lakal weeqeeh, barkat kaal essere.
Tohum, YALLAY Nabaamak Naba Dagelta kinnihiyya. YALLI, kaa elle xaaqita migaaqa.
Tonna kinnuk Yallay sin Dagelta kinnihiyyal eemenaay kaal uduura. Yallak kalihim maqbudina; maqaane kee qadaalat le mara tika. Yallih cato tamaatem fanah, wonnah maxcinaay annah maxcinay kaa qambaala.
Yalli iyyeemih, «Israayil mari aamanti cabeeh, makot yan miizaanal duyye sinaamah keexan.
Too waqdi afak, ‹Nanu gaddaleela nekkeeh; abne taamal geyneh, makot abnem mannuy dambit maasinnino› iyyan.
Takkay immay yoo, YALLAY Masrik sin yeyyeeqehiyya, uxih sin Dagelta kinniyo. Ahak sarra bacarih tan baaxol sugten saaku edde sugten siraaqah sin gacseyyo.
«Nabuwwal wacyi oobiseeh, ‹Yi ummata lih yaabaay, maabina isinni Dageltal uduura keenik inxica› exce.
Gilqad deqsita aracal kaxxa umaanet asa mari ambaxele. Gilgal rasul awurwa sadgatah qidaanah immay sadgat elle aban arac gubbik bagul gaaboysen qalum akkele» iyye.
Nanu akak radne ni kaxxa abba Yaqkuub isi baaxok kudeeh; Mesbotaamiya fan rihim goranah gexe. Tokkel barra geya'gidih taamitak, illi-duwat suge.
YALLI, Israayil mara Masril edde sugen naqoosannuk yayyaaqe'gidiiy ken amo dacrisa'gidih nabi keenih ruube.
Israayil mari YALLAT kaxxa naqabu culseeh; tohih sabbatah kaxxa digaalah ken digaalele. YALLI, isit aben burah, ken digaalele.

Dumah yan saaku Efrayimih yooboke mari yaaba waqdi, Israayilih yooboke mari meysih axaxitak suge. Amo qunuunusak ken fan wagitak sugen. Takkay immay Baqal akak iyyaanamih qibaadat gaceeniih, dambi lem baahen. Tohuk gexxaamah bayen.
A saaku inkinnah woo umaanet bisoh gexak gexaanaah, isinni gabak lakqok bicsen duyye yaqbuden. Too duyye gabâ-naggaarinna keenik leh yan mari bicissa haah, sarrak yaqbudeenih. «A duyyeh sadgat aba» iyyan. Laahi ceeloy gabak bicseenihiyya fugtan! Sahdayti isi gabak bicse ceelo wadir mannal fuguta?
Tohih sabbatah ta mari, saaku maacisa naafu kee qubul ayro tewqek wadir elle baata'nnal, bayelon. Anfiyan daroh caffa caacay elle beya innal qellitelon. Girak yawqe qer elle baya innal bayelon.
YALLI iyyeemih, «Anu YALLA kinniyooh, sin Dagelta kinniyo. Masrik sin bahtem yoo. Yook sa Yalli mayana. Sin cattam dibuk yoo.
Woo bacarih tan baaxol tenen saaku, amo siinik wagitak sugtem yoo.
Takkay immay niqmatak tan baaxo culten saaku, faxxaanam geyteeniih cayteenih; kaxxiina siinit hayteeh yoo hawwenteenih.
Tohih sabbatah, lubak innal sin dadheyyo. Kabqi gital raarisak suggu 'yeh sahda elle yabbixe innal, sin abbixeyyo.
Baxi akak baye say-kabqih innal, sin abbixeyyooh qanxissa sin heeyyo. Lubak innah sin anxuqeyyo. Alluwwah innal kitittiffa sin heeyyo.
Israayil ummatey, sin bayseyyo'mmay, num sin macata.
Malik kee abbobti fanxa yok inten. Away sin cata malik mayanay, abbobti le magaala matan.
Sin inqibe saaku malik siinih hee. Siinih bagcarrite saaku woo malik siinik kale.
Israayil marih umaane temeggeeh, daanat abbixe.
Israayil mari kas weeh, meqe mano cineenih; inâ-bagut yan baxay awqe cine yekken.
«Ta mara raba kee akeerak maay cateyyoo? Rabaw, ken bakta'gidih am! Akeeray, ken hirig! Ahaysa keenih maxuwaawa.
Israayil ummat away wir intam celtaamah; ayrô-mawqa le kabuk bacarih tan baaxok ruubu waa laqin caacay ken kafsele. Too caacay buyyitte kee qelwa keenik kafsele. Keenit muquk sugtem inkih beele.
Samaariyah mari yi yab cineemih sabbatah, digaala keenil tamaate. Xaylo keenik carbit rabele. Qunxa urri keenik xeetil tafqelon. Bagut le agabuk bagu fakelon» iyye.

Hosiqa iyyeemih, «Israayil ummatey, YALLAY sin Dagelta kinnihiyya fanah uduura. Edde tanin dambi baati siinih xale.
YALLAL uduuray, a dooqa Yallih garil oggol siinik geytay. Dooqah intaanamah, ‹Abba hayne dambi neh cab. YALLAW, sadgatah awurwa koh qidnaamak koo faylisnak, abnah nan dooqa nek oggol.
Assuuriya nee macatta. Carbi faaris catoh tu neh maxiqa. Ahaysa gabak bicsen duyyek, ‹Ni Dagelta› m'inna. YALLAW, qayxiixah racmata Dagelti dibuk koo› inxica» keenik iyye.
YALLI iyyaamah,
«Ahaysa keenit luk suge bagcarra xabbacoowe'mmay
yoo fan ken gacseyyooh, baguuk ken akcineyyo.
Israayil mara, qabar le baaxo rob elle doogisa'nnal doogiseyyo.
Qobor innah wir axcelon.
Lubnaan rasih cooxih innah,
qande le daabisiyyah ken daabiseyyo.
Qusba ubka keenit abeyyooh, meqe xintoh xiinelon.
*Daytuun cooxih innah wir axcelon.
Lubnaan *sariidah innah, banniy axcelon.
Ahak sarra yi dacayrih xiinelon.
Meqe daro aysubukeloonuuh;
qinab xale cooxih innah xaylo xalelon.
Lubnaan rasul qinabak bicsen kamri migaq-gexxoh le inna aallelon.
Israayil maraw, ahaysa xeet kee cooxuk bicsen duyyeh intit
yoo tableenim siinik moggola.
Dooqa siinik oggoltaah sin dacrissem yoo.
Anxax caxah innah sin silaalissem yoo.
Eelli haan barkat siinit haytem yoo» iyye.
Kas le mari a kitaabal yan yaabat radeleeh, afqadot raaqisele. YALLIH giti, cakkik yan gita. Cakki gitat gexa mari kay gita kataatele. Dambileelaay a yaabat baaqid mahaytaay, tohih sabbatah, kay giti adaf keenil yakke.

YALLI Fatuwél-Ayyuqel deqsita nabil ruube farmo ah teeti.
Idoolay ankacisa. Yuudâ rasul yan maraw, a yaabah ayti ucuya. Axayyu tekkem, sin dabaanal duma tekkem hinnaay, sin abbobtih dabaanal tekkem hinna.
Taham isinni xayloh warisa. Sin xaylok kaadu isinni xayloh warisa inxica. Oson kaadu ken lakal tamaatu wayta adoh warsaanama.
Kaxxam mango qanaytuy titta lakleh yemeete tubqureenih sugteenim siinik seleeh; naharak yemeete qanaytuk raqtem, wohuk lakal yemeete qanayti selli hee. Woo qanaytuk raqtem, keenik lakal ciggiile qanayti yokme.
Hay sakaaray, ugutay weeqa. Qinabak bicsen kamrit yiskire maraw, takkeenimiik boogisa. Qusba kamri akak bicissan qinab xaylo bayteeh finqitteh.
Mangah loowo sinni qanayti baaxo nek warare. Kaxxa qande loonuuh; moddin keenik afah lubak moddiinih gideey; qangabbi keenik moltâ qangabbi gide.
Qinab xala coox sella nek heeh; sublâ-caxak tu macabinnaay, qalloh agaantah yokme. Coox kafinuk cabba hee'mmay weeqa.
Baqli akak rabe qibnah innah, boogisaay rookâ-sartan sarita.
YALLIH Qibaadah-Qarih addal sadgatah acayuk sugen qinabak bicsen kamri kee daro gaba kalteh. Seekay YALLIH naqoosah tanihiyya abak ten sadgat ahaysa mageytaay, tohih sabbatah rookitan.
Buqre elle abak yenen baaxol buqre matakkaay, baaxo foyyah raqta. Macaay inteenik, aabakuk ten daro bayteeh; qinab xaylo kaffa karacca inteeh; zeyti (saliid) akak bicsan xaylo xalak yen coox kafe.
Buqre aba maraw, boogisa. Qinab xala coox aysubukuk yen maraw, rookita. Macaay inteenik, kamadi kee gabru deqsitta darooy, wohuk kalah tan daro inkih bayte.
Qinab xala cooxuuy sublâ-coox kee rummaanat xala coox laqaymuumeh. Tamira xalak ten nakliita laqaymumte. Yakmen xaylo xala coox kee garbol yan coox inkih laqaymumma 'yeh kafe. Tohuk gexxaamah ummat abak sugte farcat gadaamat cabe.
Hay tonnal, isin seekay sadgat elle aban aracih foocal taamittahiyyak, *qabuudut gacca 'xicay rookita. YALLIH Qibaadah-Qarih addal inkih yan bar rookitak xiina. Ahaysa Yallih sadgatah baahak tenen daro kee kamri gaba kaleh.
«Takkeenimiik inki aracal qibaadah gaabowwa 'xicay sooma» 'yaanam inxica. Yuudah abbobti akak macabinay, Yuudâ marah inkih seecaay; Qibaadâ-Qaril sin Dageltal weeqa.
YALLIH cokmih-ayro xayiih; woyyow, woo ayrot takku wayta baati! Nabna le Dagelti too saaku bala ruubele.
Nubqure daro kee maaqo nek baatam nable. Yallih Qibaadah-Qaril akkuk yen farcat gaba kaleh.
Buqreh qiden dariyyi leê waytih kafe. Daanisen daro masugta. Daro edde daanisak yenen riigittet daro ane waytaamih sabbatah, riigitte finqitte.
Laahi qululuh gardaah; elle alooluk yen niqmatak tan baaxo kafte. Illi kee wadar takme qayso mageyta.
Qayso kee caxa elle aabakuk ten baaxo, gira edde gexxeh innah, kaffa karacca inteeh; tohuk gexxaamah, YALLAW, kol weeqa.
Dubaali leê-waytih bakaarite. Lee akak aaqabuk yen buyyitte kafteh. Tohuk gexxaamah dubaali kinni way kol weeqa.

Baanta ugura. Taahirik tan Siyon Qaleh amook turumba kaayisa. Israayil ummatey, YALLIH cokmih-ayro xayih immay cunxita.
Too ayro baaxol data qamburreey gaanibiy kaxxa dite le radele. Casri sinni qanaytuy baaxol oobehiyyak gexxaamah, qaleeli amballayuk maraaqa. Tah duma akke wayteeh, sarra akke waytu waytam kinni.
Ta qanayti, cafit gexxa gira kafin caxa elle selta innal, baaxol tanim sela. Foocat keenik tan baaxo Qadan bustaanih inna le. Salafat keenik raqta baaxo, caxa elle aabuke wayte bakarroyta celta. Tu matasillima.
Too qanayti faaris weelo leeh; carbih xoxbisan faaris gurral yamaate.
Qaleelah amol ooba waqdi, kafin bocot gexxa girah xaw xaawaah; xoxbisan faras gaariirah xaw xaawa. Carbih gaadda qaskarih innah rooruh yamaate.
Ta qanay amaatih yable marat warigga radda. Fooci sinaamak dattoowa. Garih akak yemeete marat axaxo hayta.
Ta qanay qeebih qaskar bis leeh; gidaarwah amo, qaskar elle korta'nnal, kora. Missowwa 'yeenih inki kabuk titta waklisak yamaaten.
Tuuy kabul keenik magexxay titta waklisak yamaate. Faxem kaa waasu maduuda. Bisoh elle gexaamal,
magaalah adda warara. Gidaarwak amo korak, qarwak amo gacca 'yeh taagataak garqi innah qarwah adda cula.
Ta qanayti yamaate way, baaxo axaxittaah qaran yangayye. Ayro kee alsal dite radda; cutuuka bar ifak maraqta.
YALLI kakkaqô-xaw xaawak isi qaskar amrisaah; kay qaskaray kay amri oggolta kaxxa manga kee qande le. YALLIH cokmih-ayro takku waytam nummaak gibdiimi. Tahak iyyi nuwwuk raaqa?
YALLI iyyaamah, «Away kinni way baguuk toobitaay sooma. Abteenimih weeqay yol uduura.
Qaadiyyah sara isinnik qanxissaanam xiqtam mali. Abten umaaneh nadaamitta 'xicay qado baguuk yol uduura» yaanam iyye YALLI.
YALLAY sin Dagelta kinnihiyyal uduura. YALLI maqaane leeh, racmatta le Dagelta. Kaxxa kacanu yaybulle Dagelta kinni. YALLI dagoomut mabagcarrita; digaalat mayasissikaay sahda abta umaaneh sahdah qafu aba Dagelta.
YALLAY sin Dagelta kinnihiyya siinih loowe digaalak yaduurem takkeh. Orbissan murtit barkat heeh, yaymaggem takkeh. Too saaku kamadi kee qinabak bicsen kamri sadgatah YALLAH aceetton.
Siyon qaleh amol *baanta ugura. Sahdak, «Qibaadah gaabooway soomuh gaca» inxica.
Inkih tan ummatak idoolaay, qunxa urru kee angu taaxe salaadah agantah, gaaboysay taahirik tan gaabowna keenih aba. Malcino qaril sugte qarus kee qibna takke way, too gaabownak raaqe waanama.
Yallih Qibaadah-Qarih adda akak culan culma kee sadgat elle aban aracak fanal, seekay YALLIH naqoosah-tani YALLAL weeqak dooqa abtaama. «YALLAW, isi marah xuwaw. Sahda nel asuule kalaay, sahda, ‹Sin Dagelti ankel yan?› axcuk elle qangaasalta mara nee maabin» axcuk dooqa abaanama.
Ellecabol YALLI isi baaxo kee isi mara akcinuk keenih xuwaaweeh keenih racmateh.
Ken dooqa oggoleeh keenik iyyeemih, «Tahak wadir, darooy, qinabak bicsen kamri kee caxâ xaylok bicsen *zeytik (saliidik) sin cayiseyyo. Tahaysa sahda sin mabursutta.
Kilbatak yamaate naqboyta siinik waaseyyo. Too macaxuk garab bacarih tan baaxo fanah siinik xiiriyeyyo. Foocat yan macaxu Rabe Badat qideyyooh, salafti macaxu Maditraaniyah badat qideyyooh; barugi keenik baaxo abcisele. Macaxi gibdim siinil baaheemih sabbatah, anu ken bayseyyo» iyye.
Baqurê-baaxoy, YALLI nabam koh abem ubulaay, ahaysa mameysitinaay ruffu 'xic.
Lac kee dubalway! Ahaysa mameysitinaay ruffu inxica. Qayso siinih aabukeleeh; caxa xaylo siinih xalelek. Mango sublah-xaylo kee mango qinab aabukele.
Siyon maraw, YALLAY sin Dagelta kinnihiyya siinih abem ubulay, ruffa 'xica. Duma elle ruubak suge'nnal, dabayba kee karmaay sugumul, dudda le rob siinih ruubeh yan.
Daro elle orbisak yenen aracal mango daro orbele. Mango qinab kee zeyti (saliid) akak bicsen cooxih xaylo orbiseloonuuh; qusba kamri kee zeytik tanooka amaggele.
YALLI siinik iyyaamah, «Qanayti siinik selli heem, wadir siinih gacseyyo. A qanaytih macaxu siinit rubtem, yoo YALLA.
Ahaysa maaqoh takmeenim mawaytaanaay cayyetton. YALLAY sin Dagelta kinnihiyyay a axxul le maqaane siinih abe faylisetton. Yi mari ahaysa bursuten mara mayakka.
Too saaku Israayil maraw, sin lih aniyom yok aaxigetton. Anu YALLA kinniyooh, sin Dagelta kinniyom aaxigetton. Yok sa Yalla alle waytaanam aaxigetton. Ahaysa sinam sin mabursutta.
«Sarrak kulli maral inni Roocaaniyya oobiseyyo.
Siinik lab-xaylo kee say-xaylo yi farmo sinaamah warsele.
Idoola siinik soono sooniteleeh;
furrayna siinik sirri innah tanim ablele.
Naqoosak labim kee sayimih agantah,
woo ayroora yi Roocaaniyya keenil oobiseyyo.
Daga yan qaraanaay baaxô-bagul ablewaynu aybulleeyyooh; wohimiiy qabalaay gira kee mango qeeri.
YALLIH ayroy sahda akak meysitta kaxxa ayro kinnihiyya tamaateemik naharal, ayro dattooweleeh alsi qisih qabal innah gacele» iyye.
YALLAH seecinnaanih num waddiimele. YALLI akah iyye'nnah, «Yarusalaamal sugu waa marak tu takkem asillimele. Anu dooreh akah seece mari cattiimele» iyye.

YALLI iyyaamah, «Too ayroorah addat, Israayil kee Yuudâ marah luk sugen gaddaliino gacseyyo.
Too waqdi, baadal tan ummat inkih gaabossa heeh, YALLIH Cokmih-Daqar baaheyyo. Tokkel Israayiliy yi mara kinnihiyyal bahha heenimih keenik malkiteyyo. Israayil mara marin baaxo fixixisen. Israayil rasuy yim kinnihiyya kurraasiteenih.
Yi maray seewah orbiseenihiyyal saami caxxa qiden. Lih xiinen xiiqareh xiina kee yooqoben kamrih, meklah, yi marih xaylok say urru kee lab urru racmatta sinnuk yeceen» iyye.
YALLI kaadu iyyeemih, «Suur kee Sayda kee *Filistiin maraw, maca yok abtaanam faxxan? Siinil baaheemih caneh yol gacissaanam faxxaanam maay liton? Faxxeenik, yi mogoy tammoysetton.
Yi dahab kee lakqo kee limo gibdi duyye beyya hayteenih isinni qibaadah qarwah addal hayten.
Yuuda kee Yarusalaam mara le baaxok xer baaxo fan ken ruubaana'gidih, Giriik maral ken teylemmen.
Ta saaku isin ken edde teylemmen marih gabak beyya ken heeh, ken baaxo fan ken gacseyyooh, keenil bahha hayteenim siinil baaheyyo!
Xaylo Yuudâ-marat siinik aylammeyyo. Oson kaadu Saaba deqsita xer baaxoh marat ken aylammelon. Tahat yabtam yoo YALLA» iyye.
Kaadu qagseh iyyemii, «Taham baadal tan ummatah warisa. ‹Qeebih bical gaca. Qeebi abta gaadileh seeca. Qaskar gaaboosaay gaaduh uguta.
Buqre edde abtan biriitak seefwa bicisa. Cooxuk luudwa edde argaquk sugten gileelak, macaxu bicisa. Boola le mari kinni way qeebik raaqe waay.
Dariifal yan maraw, takkeenimiik sissikuk cokmi elle yakke golo fanah amay gaaboowa› inxica» 'yaanam iyye.
YALLAW, maysattaka keenit abta'gidih ku qaskar rub!
YALLI iyyeemih, «Baaxooxal yan mari inkih bical gacay. YALLIH Cokmih-Daqar fan yamaatoonay. Tokkel yooy YALLAH yani daffa exceh dariifal enna ta baaxooxah maral cokmi abeyyo.
A mari kaxxa makri-leela kinnon. Orbisan daroh innah maaytat ken irgiqa. Qinabak axmuumiyyat lee akah yayyaaqen innah, ken xagarak qabal yawqe'gidih keenit iqita» iyye.
Loowo sinni mari Cokmi-Goloh addal yan. YALLIH cokmih ayroy xayihiyya elle takku waytam tokke.
Ayro kee alsa dattooweleeh; cutuuka ifak maraqta.
YALLI Siyon qaleh amok lubak innah xongolele. Kay xongolo Yarusalaamak antaabbele. Qaran kee baaxo axaxitele. Too saaku YALLI isi ummat dacriseleeh; reebu keenih akkele.
«Too saaku Israayil maraw, anu YALLAY sin Dageltah yani kinniyom yoh aaxigetton. Anu elle anim, Siyon qaley taahirik tani kinnim aaxigetton. Yarusalaam taahirik tan magaala akkeleeh; afak temeete qaskarih gabat maradda.
Too ayrooral qaleeli qinab cooxuk amaggele; laahi kulli qaleelal aloolele; Yuudâ baaxol inkih yan sanat buyitte racele. Yallih Qibaadah-Qarik obta lee Tikible Golol darah oobele.
Masri bacarih tan baaxo akkeleeh; Edom tu elle aabuke wayta foyyah tan baaxo akkele. Toh akah takku waytam, oson Yuudâ rasu yibbixeenih, teetil sugte masaakiinah yan mara qiden.
Rabe marih cane gacseyyo. Umaane abe marat macaba. Takkay immay, Yuuda kee Yarusalaam mari, adok ado fanah isi dabaq macaba. Yoo YALLAH tu gactekiiy Siyon Qalel gaceyyo» iyye.

Ah Qaamus maxco. Qaamus Takooqa deqsitta magaalal yan saqi marih fanat suge numu. Yalli, Israayilih takku waytam elle warse wacyi kaal oobisem, woo baaxol baaxoh angoyyi yakkeemik naharat namma sanatak ten. Too dabaanal Quddiyya Yuudâ-rasul malikih sugeeh; Israayil rasul kaadu Yahoqás-Yarobqam malikih suge.
Qaamus iyyeemih,
«YALLI, Siyoonuk lubak xongoloh innah tan xongoloh xongoleeh,
Yarusalaamak kaxxa xongoloh xongole.
Woo xongolo tontoobbe waqdi, saqi alooluk suge qayso inkih kafte.
Karmel qaleh amol coox kee anxaxuk sugtem inkih kafte» 'yaanam iyye.
Qaamus iyyeemih, «Aham YALLI iyyaama. ‹Suuriyah mari fiiruk geerah dambi le taama abeenih; tohuk gexxaamah ken digaaleyyom digga le. Gilqad maral umaane baahak, nacrurta sinni xintot ken abbaxuk sugen.
Tohuk gexxaamah malik Cadayel gasot gira ruubeyyooh, malik Banihadad hee megdebittet gira rubbu heeh gombod tet abba heeyyo.
Damaskoh magaala akak culan gasoh afoofi aggiggileyyo. Awen Golo deqsitta'kkel dabaaqah yan mara bayseyyo. Beet-Qadan xiinisa abba kaadu bayseyyo. Suuriyah mara Kiir rasu seewah beelon› iyya» 'yaanam iyye.
Kaadu qagissa heeh iyyemii, «Aham YALLI iyyaama. ‹Gaadâ-mari fiiruk geerah dambi le taama abeenih; tohuk gexxaamah ken digaaleyyom digga le. Inkih yan ayyunta seewah beenih, Edom maral naqoosah ken yeylemmen.
Tohuk gexxaamah Gaadâ-magaalat maroh tan gasoosat gira ruubeyyo. Too magaalah addal tan megdebittet gira ruubeyyo.
Asdood kee Askalon deqsitta namma magaalal abbobtih yan mara qideyyo. Ekron magaalah maral gaba qideyyooh ken digaaleyyo. *Filistiin marak raqqa 'tem inkih bayele› Tah intam YALLAY Mulki lehiyya» 'yaanam iyye.
Kaadu qagissa heeh iyyemii, «Aham YALLI iyyaama. ‹Suur magaalal yan mari fiiruk geerah dambi le taama abeenih; tohuk gexxaamah ken digaaleyyom digga le. Israayil mara luk sugen qalla hawweeneenih; magaala kee magaala deraafil tan gaandoodil sugga iyye mara inkih, Edom marih naqoosah xaamiten.
Tohih sabbatah Suur magaalah gasoosat gira ruubeyyooh, teetil tan megdebitte girat bayseyyo› iyya» 'yaanam iyye.
Kaadu qagissa heeh iyyemii, «Aham YALLI iyyaama. ‹Edom mari fiiruk geerah dambi le taama abeenih; tohuk gexxaamah ken digaaleyyom digga le. Israayil ummatay ken toobokoh tanihiyya admoh qidan dubaalih gurral qiden. Racmatta sinni qidimih ken qiden. Way cabe waan naqabu afqadot keenih heen.
Tonna-leemiik Teman deqsitta magaalat gira ruubeyyo. Bosra deqsitta magaalal tan megdebitte kaadu carariseyyo› iyya» 'yaanam iyye.
Qaamus kaadu qagissa heeh iyyemii, «Aham YALLI iyyaama. ‹Qammonuh yooboke mari fiiruk geerah dambi le taama abeenih; tohuk gexxaamah ken digaaleyyom digga le. Carbit Gilqad baaxo abbixenno 'yaanam niyal haak, soonibih yan agabuk bagut tan xaylo yeyyeeqen.
Tohuk gexxaamah, Rabba deqsitta magaalat maroh tan gasot gira ruubeyyo. Woo magaalal tan megdebittet gira ruubeyyo. Too ayro kaxxa deero kee waxxaqa radele. Too carbiy caffat gexxe girah innah baaxo gufele.
Baaxoh abba kee doolat abbobti keenik seewah beelon› iyya» 'yaanam iyye.

Qaamus qagissa heeh iyyemii, «Aham YALLI iyyaama. ‹Mooyabah yooboke mari fiiruk geerah dambi le taama abeenih; tohuk gexxaamah ken digaaleyyom digga le. Edom amoytih lafat gira ruubeeniih noora akak bicsen.
Tohuk gexxaamah, Mooyab rasut gira ruubeyyo. Karyot deqsitta magaalal tan megdebittet gira ruubeyyo. Mooyab-mari baantay tamugguree kee carbi addat takke tirtirah addat ambaxelon.
Mooyab rasuk abbah yan num kee baaxol tan makaabon qidsiiseyyo› iyya» 'yaanam iyye.
Kaadu qagissa heeh iyyemii, «Aham YALLI iyyaama. Yuudah yooboke mari fiiruk geerah dambi le taama abeenih; tohuk gexxaamah ken digaaleyyom digga le. Yoo YALLI, aba keenik exceemit maqal haysite cineeniih, yi amriy aba keenik excehiyyal anqaasah haysiten. Oson akak raden ken kaxxa abbobti aqbuduk sugte duyyey xeet kee cooxuk bicseenihiyyah qibaadat gacen. Tohuk gexxaamah makot gexa mara yekken.
Tonna-leemiik Yuudâ-baaxot gira ruubeyyo. Yarusalaamal tan megdebitte carariseyyo» 'yaanam iyya.
Qaamus kaadu qagissa heeh iyyemii, «Aham YALLI iyyaama. ‹Israayil mari fiiruk geerah dambi le taama abeenih; tohuk gexxaamah ken digaaleyyom digga le. Qellat sinni maray isi mago yagdiyu duude waahiyya sinaamal xaaman. Gersim hinna'mmay, magok yeceen kabel edde gacsan dudda alle wayta masaakiina, magoh aftok naqoosah haysitan.
Boola leeh, is cata mara sinni tu-maleela tassammeh biyaakittam keenit meqe. Masaakiinah yan mara yassammeh biyaakitam keenit meqe. Baxa kee abba inki baxuwway ken naqasoh tanil yangaleeniih, nammayak fido teetit faxan. Yi migaaqay taahirik yani, too abtol nadaasa aban.
Yi qibaada elle aban aracal mago tagdiyu teffere masaakiinak damaanatah been sartanal xiinih gacan. Yooy ken Dagelta kinnihiyya elle yaqbuden qaril, mago edde lon marak magoh aftok meklah been kamriy qinabak bicseeni yaaquben.
« ‹Takkay immay yooy YALLA kinnihiyya, Amoora deqsita maray xexxaarah calawwayti gide yakkeeh caylah lubak inna luk yenehiyya, sella akah heem, sin taagak ten.
Too Amoorah mari ikoytah luk suge baaxo siinih acee'gidih, Masrik addak sin eyyeeqeeh, bacarih tan baaxol morootom sanat sin abbaxuk suge.
Lab-xaylok nabi yakku waa mara siinik doore. Qahdi-culeyna deqsitta furrayna kaadu sin addak doore.
« ‹Takkay immay Qahdi culeena yekke mara qinabak bicsen kamri tefqeeniih; nabuwwak, Yallih farmo neh mawarisina 'yaanam inten.
Tonna leemiik siinit aaqiteyyo. Yi digaalah, qari elle qilsa faras-gaari innah, araadaqisetton.
Kaxxa arda le mari kinni-way mayasilliman. Celeemah yan mari qande weelon. Qeebil agiirah yan mari rooci edde haa ikke mageya.
Gaysê-baxi qidimil timixxige labha, ken fan qidan gaysê-baxak isinni elle raaqisan wale mageyan. Ardal assaaquk yen mari kinni way mayassaaqa. Faras amot yan mari rooci edde haan ikke mageyan.
Too ayroy sin digaalu waahiyya, carbil agiirah tan qaskar kinni-way, silaac baaxot qideenih aawwelon. Tahat yabtam yoo YALLA› 'yaanam iyya» iyye.

Nabi Qaamus iyyeemih, «Israayil ummattay YALLI Masrik yeyyeeqehiyyaw, siinit takku waytaamay YALLI naharal garci siinih akak kalahiyya ankacisa.
YALLI iyyaamah, ‹A addunyal enna 'ya marak inkih addak dooreeh dacrisam siini. Tonna-leemiik abba haytan dambih sin akah digaalu waam, toh kinnim ixiga› siinik iyya» keenik iyye.
Qaamus qagseh keenik iyyemii, «Safar titta lih abam faxa mari gexo edde aban uddur naharak titta lih aaxige'kal safraanam bictaa? Mabicta.
Admoh yakmem gee'kal, garboh addal lubak annaak maay garada? Magarda.
Gablah addal admoh yakmem alle waa lubak annaak maay garada? Magarda.
Kimbiro teetih heen ofloh addat takme maaqok tuk teena able'kal, kaqqa 'teh addat raddam bictaa? Mabicta.
Tabbixem aalle wayta oflo annaak maay alfintaa? Malfinta.
Carbi yaniimih warsah kaayisan baanta magaalah addal kaayisan waqdi, ah yaabbeh meysite waa num maay yan? Mayan.
Yallih amri maleh magaalat umam takkem bictaa? Mabicta.
Tonna'mmay YALLAY Mulki le kaadu, nabuwway kay naqoosah tanihiyyah takku waytam naharal warse'kal tu maaba.
Lubak gardam yaabbe way meysite waa num mayan.
YALLAY Mulki le yaabe waqdi, kaak yoobbem ummatah warse waa nabi mayan» 'yaanam iyye.
Qaamus qagseh, «Asdood magaalal tan kaxxa qarwah adda kee Masri rasul tan kaxxa qarwah addal yan marak, ‹Samaariyah xaqul yan qaleelal gaaboowa. Wokkel tan amaan-sinna kee ummat abta umaane wagita› inxicay awadah keenih warisa» iyye.
YALLI iyyamaa, «Numma akak inxicca 'yaanamak, isinni yeyxeere mara kinnon. Marin im dulmi kee qandet beyaanaah isinnih haysitan. Edde yaddereenim, marin imi.
Too umaane kee baatiliy oson abaanahiyyak gexxaamah, qaduwwi baaxo keenik marot heeleeh, naqboyti culaamak magaaloolit maroh sugte gasoosa butukka keenik heeh qarwa keenik buubele. Tah intam yooy YALLAY Mulki le kinni.
«Illi duwa-num, lubak afak namma lak takkuu, aytik exxa takku, saaboh elle raaqisa'nnal, Israayil maray Samaariyal dabaaqah yanihiyyak saaboh raqtu waytam, qarkaytoh iba» 'yaanam iyya.
YALLAY Nabaamak Naba Dagelta kinnihiyya iyyaamah, «Yaqkuubuk rade marah garci kala.
Israayil mari abe dambih digaalu waa saaku, Beetal-magaalal tan sadgat elle aban arooca keenik aggileyyo. Sadgat elle aban aracak affara ruknil tan gaysoosi bututtukka axceleeh; baaxot radele.
Cagayak-cagay elle gacan qarwa kee, gilalak-gilal addal akak dabaaqah gacan qarwa keenik bututtukka heeyyo. Dakani moddiinit bilqisen qarwak tu maraqtay, bututtukka axcele. Mango qarwa addigilleleeh, suge wayteh innah gacele» 'yaanam YALLI iyya.

Qaamus kaadu qagseh iyyemii, «Gabâ-qaysoh yabbixen laahih innah arooduh gace Samaariyah rasul yan agabow, siinik axcem liyok ankacisa. Boola le maral umam bahtan. Masaakiinat xukkuttan. Gennaaqot sin tabbixe labhak, ‹Gexay kamri neh baaha› intan.
Tohuk gexxaamah, YALLAY Mulki leeh *taahirik yanihiyya siinik iyyamaa: ‹Sanat santiita siinik hayya heenih, gillaabat badak addak yayyaaqen kulluumih innah, sin giitak beyoonu waan ayroora amaatelem ixiga.
Too ayro kulli barra siinik beeloonuuh, xayi'kket siinik aninnaan gasoh foxok sin eyyeqqa heenih, Carmon deqsita aracat sin qidelon› axcuk siinih xiibita» 'yaanam keenik iyye.
YALLAY Mulki le iyyaamah, «Israayil maraw, fardi siinit celtek, Beetal gexay dambit asa. Gilgal gexay, dambik dudda hayteenim aba. Yok wayteenik, maacak maaca sadgatah lac baahay qidaay, sidochaytoh ayro dakaat ucuya.
Ahaysa wadir maxcina! Candi gacsah Yallih sadgatah bahtan gaqambok maadayinay baaha! Ahak kalah sadgatah bahtaanamal tirtirisa. Toh hinnaa, isin kaxxam edde takkaleenim!» 'yaanam keenik iyya.
YALLI qagissa heeh iyyaamah, «Anu afah xagtan maaqo waysissa sin heeh, inkih tan magaaloolit siinik qulul ruube'mmay, toh ubulla hayteenih yol maaduurinniton.
Daro edde taabuke alsittet rob sin waysiise. Magaalak teenah rob eceeh, magaalak teenal rob waysiise. Buqre baaxok baaxok teenah rob eceeh baaxok teenah kaliteh.
Tohuk gexxaamah, mango magaaloolih mari kaxxa bakar ken yibbixe waqdi, lee elle geeloonum yekkelen magaala gexeeni'mmay, lee elle magennon. Toh inkih abalih yol maaduurinniton.
«Tooboke daroy orobe'kah tanihiyyat kaxxa caacoy kafissu waytahiyya ruube. Kudaaray yoobokehiyya kee qinab xaylo kafissa heeh; *daytuun kee *sublat inkih qanaytu ruubeeh too qanayti selli hee. Takkay immay tah inkih abalih yol maaduurinniton.
«Duma Masrit ruube bala siinit ruube. Labha siinik carbit akah rabta'nnah abeeh, ken raysay baaxot qideenihiyya elle tiffidigen aracal uma'nnah abicte. Qeebi edde abtan faaris qeebi addat akah yabbixen innah abe. Hay, toh ubulla hayteenih yol maaduurinniton.
«Sodom kee Gomorrâ magaalooli akah bayse'nnah, mango mara siinik bayseh. Isin raaqe marak, girak raaqe bocoyti innah, radda balah addak raqten. Hay, toh ubulla hayteenih yol maaduurinniton.
Hay, siinit abeh anim kaxxa digaala. Yooy sin Dagelta kinnihiyya cokmi siinil abam faxa'mmay, bical gacay suga» keenik iyya.
Qaleela tuklukeeh, silaytu gintem, YALLAY Nabaamak Naba Dagelta kinnihiyya.
Sahdayti rooci ginteeh; abu waam sahdaytuh warissam kaa.
Ayrô-diifuk ditel korissam kaa.
Baadal inkih mulki lem kaa.
YALLAY Nabaamak Naba Dagelta kinni abam cubbusa!

Qaamus kaadu qagseh iyyemii, «Israayil ummatey, siinit takku waytaamah takke booge ankacisa.
Israayil ummat seefit tinnikisseeh,
ahaysa uguttam madudda.
Ken baaxol dibu ken cabeeniih;
ken cattaah, ken ugussam matan.
Macaay inteenik, YALLAY Mulki le iyyamaa, ‹Israayilik inki magaalak alfi takke qaskar gaaduh gexele. Takkay immay too qaskarak, booluk biso yakke mari mayaduura. Bool qaskariiti gaaduh akak gexe magaalak, tabna qaskariiti aduurele› 'yaanam iyya.
«YALLI Israayil ummatak iyyamaa, ‹Yol uduura. Yol tuduureenik, mano geetton.
Bersabaq fanah qibaadah magexina. Beetal magaalal kaadu qibaada maabina. Macaay inteenik, Beetal foyyâ magaala akkele. Gilgal kaadu magexinaay, Gilgal magaalal dabqih yan mara seewah beelon› iyya» 'yaanam iyye.
Qaamus iyyemii, «Maabinay YALLAL uduura. YALLAL tuduureenik, mano geetton. Toh cinteenik, Israayil ummatal Yalli, giray sahda takmehiyya siinil akkele. Beetal magaalal yan mari girat laqlaqimele. Woo gira keenih bargusa mara mageyan.
Cokmi makot beyaah, numma diraabat milaaga maraw, abletton.
«Adal deqsitta cutuuka gintem YALLAAY;
Malcino qaran bagul haytem kaa.
Bartî lakal saaku gintaah, maaci lakal bar gintam kaa.
Baddi lee qaran eyyeqqa hayteeh, wadir baaxol tet oobissam kaa.
Cayla-leela bayissaah; reebuh lon gasoosa taggilem kaa.
Toh YALLA kinnim ixiga.
«Cokmi maroh addal, ceele-wayti yassacakke mara tanqibeeniih, nummat yaaba mara tablen waqdi sakkittaanah!
Masaakiinah cakkit taaqiteeniih, daro keenik dirkih beyya haytaanah, isinnih haysittan. Tonnal, ama gabah oren xeetik bicsitten qarwat buxah magactan. Meqe qinab tuysubukeenih taniini'mmay, tuysubuken qinabak bicissen maqab mataaquban.
Abtan umaane kee dambiy edde taniinihiyya siinik yemeggeh yanim digga haa. Meqe marih amot gactaanaah, xakaake ken kaltaanaah; guqul takmeeniih; masaakiina cakki waysissan.
Ta wakti uma wakti kinnuk; tonnah tanim takkem yable waqdi, tibbat raaqe num bagi kas gee numu.
«Nummâ manoh xintaana'gidih, meqeemik sah umam maabina. Toh abteenik, away isin elle intan inna, YALLAY Nabaamak Naba Dagelta kinnihiyya nummah sin lih anele.
Umam inqibaay, meqem ikcina. Cokmi maroh addal, cokmi qadaalatat akah yakke'nnah aba. Tonnal YALLAY Nabaamak Naba Dagelta kinnihiyya Israayil ummatak baatik saaboh raaqe marah yamqem takkeh. Keenih racmatam takkeh.
«Tohih giddinaamak, YALLAY Nabaamak Naba Dagelta kinnihiyya iyyam siinih warisu waa.
Gititteh addal sahda abta weeqa kee booge antaabbele.
‹Woyyow! Boogeew!› axcelon.
Rookah aban weeqal yimixxige marah seecelon.
Buqre abta buqre-abeenitih kinni way,
rookat gaba yassagalleeni'gidih seecelon.
Qinab elle aysubukuk yenen baaxol ummat weeqat sugele.
Ah siinit akah takkem, anu sin digaala'gidih sin adda gace waqdi. Toh intem YALLA» keenik iyye.
Qaamus qagseh keenik iyyemii, «Isin YALLIH cokmih ayro qambaala maraw, woo ayro diteh tan ayro'kkal, meqe ayro hinnaay; woh abletton!
Too ayro, naharak lubak afal gaceeh, lubaakak yisillimem yekkele waqdi, kabqih afal gaceeh; kabqik isillimeh ahaysa buxa wadbiteh iyye waqdi, qari afal sugte abeesa edde arte numih ceelallo siinit akkele.
YALLIH cokmi yakku waa ayro ditek sah, ifi magacaay, baaxol kaxxa dite radele.
«YALLI iyyamaa, ‹Sanatal abtan qiid siinik inkinnah faxah maan. Diini migaaqal abtan modod yol sakkih yan.
Cado akak carrisan sadgat kee, daro yi migaaqal sadgatah bahtan way, anu siinik moggola. Gablusen saqih sadgat siinik moggola.
Yoh abtan saare wonnah yok beya; aabbem mafaxak. Kirar aagaruk yoh abtan saare siinik maraabita.
Toh cabba haay qadaalat le taamah taamita. Cakkik tanim aba. Cakki baatam hinnaay; kulli way darah gexxa leeh inna.
« ‹Israayil ummatey, morootom sanatih gide, bacarih tan baaxol foocat siinik gacca exceh beyak sin suge saaku, sadgat siinik maay faxee?
Awayah tu gactekiiy, malikih yan yalla akak intan Sakkut deqsittaamih ceelo kee, Kaywan deqsittaamih ceeloy cutukti-yalla akak intaanahiyya tuqbudeenimih sabbatah, too ceeloh quukat gacetton.
Toh abtoonu waytaanam, Damaskok daga raqta baaxo sin askiliqu waa saaku. Ahat yabtam yoo YALLAY Nabaamak Naba Dagelta kinni› 'yaanam iyya» iyye.

Qaamus kaadu iyyemii, «Siyoonul meqe manoh tan abbobti kee, Samaariyal raacatat tan abbobtiy, siinit takku waytam abletton. Israayiliy kaxxa doolatah tanihiyyak kaxxa mara kinniton. Catoh sinam siinih tamaateemih, siinit takku waytam abletton!
Kalne deqsitta magaala fanah gexay wokkel tanim ubula! Wokkek bisoh taturra 'xicay Camat deqsitta kaxxa magaala kee Gaat deqsitta magaalay Filistiin mari elle yanihiyya fanah gexay tanim ubula. Woo mari siinik maay yayseeh, ken baaxo sin baaxok maay taysee? Mataysa.
Isin, ‹Ahaysa uma ayro matamaata; temeetek kaadu xayuk matamaata› 'yaanam intaanah, tohuk gexxaamah uma-taamat assan. Sin uma-taama woo ayro xayyoysele'mmay, siinit takku waytam abletton.
Maaqo xagtan waqdi elle inaaqittaanam, dakani moddiinik bilqisen kaqaadiidi. Maaqoh akah taniinim, qunxa illi kee nagay mulkuqusen rugaageh cadooy; elle taniinim, raacat le koraasih bagu.
Dawud akah abak yene'nnah, kirar aagaruk gad abtaanaah, isi taagah qusba gadih bica abtan.
Qinabak bicsen kamri kobbaayatal mataaqubaanay buxux le kaxxa sacanil taaquben. Sukutik meqe sukutit isinni taskuten. Takkay immay Israayil ummat edde tan biyak siinih mayambullaay, akah mabiyaakittan. Tamahak gexxaamah, siinit takku waytam umaamaay abletton!
Tohuk gexxaamah naharat baaxok tawaqu waytaah tankiliqu waytam siini. Too saaku a saaku edde tanin farcat kee raacat gaba kalelem taaxigeenimi» iyye.
Qaamus kaadu iyyemii, «YALLAY Mulki leh Nabaamak Naba Dagelta kinnihiyya isi migaaqal xiibiteeh iyyemii, ‹Israayil mari abah yan kaxxiina nabam inqibeh an. Oson dabaaqah edde yanin kaxxa qarwa ablem sakkih yol tan. A saaku dabaaqah elle yanin inaytah tan magaala kee tet addal enna 'tam inkih, naqboytit gabal keenik heeyyo› 'yaanam iyye» keenik iyye.
«Too saaku raaqe marak inki qaril tabna num tenek, inkih rabelon.
Rabe marah ramad le numuy magaq absiisahiyya ginaada qari addak yayyaaqu waa waqdi, woo qarih addal rabak saaboh raaqe numuk, ‹Kok sah rabak raqtem maay tan?› axcele. Esseren num, ‹Yok sah raqtem matan› kaak axcele. Too waqdi naharak essere num, ‹Wohoysa YALLIH migaq xagnam nel matanak, tibba 'xic› 'yaanam kaak axcele.
«Tonnal YALLI elle amrise'nnal, qunxa qarwa kee kaxxa qarwa addigillele.
«Faaris booloh amol yardem mabicta. Bad awurwat yabqureenim mabicta. Hay, isin qadaalat summi celsissan; qado-numma qeero le intan.
« ‹Lodabar magaala nibbixeh› axcuk elle tirtirissan. ‹Karnaayim magaala ninni qandet nibbixe› axcuk hidah elle rabtan.
Takkay immay YALLAY Nabaamak Naba Dagelta kinnihiyya isih iyyamaa, ‹Israayil ummatey, baaxo qeebit siinik yabbixeeni'gidih, marin marak qaduwwi siinit ruubeyyo. Too qaduwwi, Camat deqsita daabay gitah gacaanahiyyak xabba haanamaay Qarabâ-dora deqsitta'kkeh amma 'yaanam fan, baaxo xabba siinik heenih siinit xukkutelon› iyya» 'yaanam iyye.

Qaamus kaadu iyyemii, «YALLAY Mulki lehiyya sirri yoo yuybulleeh; tohu, malik daro orobba 'teh nammayhaytô-daro edde taabuke waktit, Yalli too darot qadad sinni qanaytu ruubah uble.
Too qanayti too baaxol ubukku 'teh anxaxxowwa 'tam inkih selli haam uble. Toh uble waqdi, dooqa abeeh exceemih, ‹YALLAW, Mulki le Dageltaw, ummat bahte dambik qafu keenih ab. Israayil ku ummataay; dago mara kinnoonuuh; tohuk gexxaamah ahak elle raaqan inna maloonuk, qafu keenih ab› 'yaanam dooqah exce.
«Too waqdi YALLI keenih racmateeh, keenil ruube raare bala matakka iyye. Yok kaadu, ‹Ama qanaytuy tublehiyya keenit maruuba› 'yaanam iyye.
«Tohuk kalah kaadu gersi sirri yoo yuybulle. Too saaku kaadu ublemii, YALLAY Mulki le ummat girat digaala'gidih bicat yanim uble. Too gira baaxok guba raaqa kaxxa bad akamih uble. Too badak gaba kalte waqdi baaxo kaadu cararisah uble.
Too waqdi dooqa abeeh, dooqah excemii, ‹YALLAW, Mulki le Dageltaw, ku maganah a gira bargus. Israayil ku ummataay dago mara kinnoonuuh; tohuk gexxaamah ahak elle raaqan inna maloonuk, a gira keenik bargus› 'yaanam exce.
Too way YALLI keenih xuwaaweeh, ‹Ruube raare girah bala matakka› iyye.
«Wohuk kalah gersi sirri yoo yuybulle. Too sirril xisen gidaarih xaqul Goyta soolah uble. Woo gidaar missat xiseenim kee xise weenim elle yaaxigen miizaan gabat abbaxih kaa uble.
Too waqdi YALLI yok iyyemii, ‹Qaamusow, maca table?› yok iyye. ‹Gidaar xisan waqdi makot tanim kee ane waytam elle yaaxigen miizaan able› exce. Too waqdi YALLI yok iyyemii, ‹Hay tonnal, anu ta mansafat Israayil mari makot yan mara kinnim aybulleeyyo. Tahaysa ken digaaleyyo ikkal, wadir akak maxca.
Israayil ummat qibaada elle abta aroocay taahirik tanihiyya addigillele. Iscaak durruyyatih qibaadah arooca abur akkele. Yarobqam kee kay dardaarinna inkitanuuk finqa abeyyo› 'yaanam yok iyye» iyye.
Too waqdi Beetal magaalal kaxxa seekih yen Amaxya deqsita num, Israayil malikiy Yarobqam deqsitahiyyah farmo ruube. Farmoh kaah ruubemii, «Qaamus akak iyyan num Israayil marih addat gacca 'yeh, kok abu waamih malat yan. Kay yaabat ummat aylahitta 'teh baaxo baatam faxxa.
Qaamus, ‹Yarobqam carbit rabeleeh, Israayil ummat carbit xabba heenih seewah beelon› 'yaanam iyya» inta farmo kaah ruube.
Sarrak too sek Qaamusuk iyyemii, «Ahaysa sirri yable numow, abtem koo xiqtahak idiy. Faxxek, Yuudâ baaxo fanah gexay, ama table sirri wokkel waris. Maaqok woo mari koo adoobisay.
Takkay immay Beetal malik qibaada elle abaah, ummat dooqa elle abta qari kinnuk, tahaysa tokkel sirri uble 'yaanam maxcin» 'yaanam iyye.
Too waqdi Qaamus kaak iyyemii, «Anu lac kee subla dacrisa num kinniyo. Nabi hinniyooy, nabuwwal yimixxige marih num hinniyo.
Takkay immay illi elle duwak suge ikkek YALLI isih yoh secca 'yeh, ‹Gexay ama table sirri Israayil ummatah waris› yok iyye.
«Tonna'mmay taway kaadu YALLI iyyem koh warisu waak yoo oobbey. Atu, ‹Iscaakak rade marah isih tuble sirri mawarsinaay, Israayil ummatat takku waytaamat mayaabin› yok inte'mmay,
YALLI kok iyyem koh warisu waa. ‹Barra kok a magaalal xiiqareh-xiina akkele. Xalte xaylo carbit kok rabele. Ikoytah lito baaxo qaduwwi kok kureenih keefelon. Atu kaadu diini-maleelah yan marih baaxol rabetto. Israayil marah tu gactek, carbit xabba ken heenih seewah ken beelon› 'yaanam iyye» kaak iyye.

Qaamus kaadu qagseh iyyemii, «YALLAY Mulki le kaadu gersi sirri yoo yuybullee. Too waqdi kaadu sirrih ublemii, kafaqay kudaarak kibuk yanihiyya uble.
Too waqdi YALLI yok iyyemii, ‹Maca table?› yok iyye.
« ‹Kudaarak kibuk yan kafaq ableh an› 'yaanam exce.
«Too waqdi yok iyyeemih: ‹Yi maray Israayilih yoobokehiyyah ellecabo
« ‹Yi cokmih ayro, malik qarih addal yakke saxxaq, weeqa keenil akkele. Mango marih ginaada kulli aracal qangalaylut raaqele. Raysitte kulli ikkel mamaxxaage sinnim qidimih sugele›. Tah intam YALLAY Mulki lehiyya.
«Tonna-leemiik, isin masaakiina yadlumeeh, tu-maleela baaxok yayyaaqem faxa maraw, a yab oobbeya.
‹Daro limmosna'gidih, alsi edde bila qiidih edde asna ayro xayuk nek gexinnay› 'yaanam intan. ‹Daroora limmosna'gidiiy tuk teena milaaguh (libaakih) edde geyna'gidih, sabtih akah asna qiid xayuk gaba nek kalinnay› intan. ‹Too waqdi, daro elle keexna keexok addah heenno'mmay, mango lakqot limmoysenno. Miizaanak makot yan miizaanal daro keenit kalak sugenno.
Caffa kee daro tittat esgella hayneh sinaamat xaamenno. Mago edde lino masaakiinay mago tagdiyu teffere woo magoh aftok ninni naqoosa abenno. Woo mago ibat lon kabeelih limo gide takkem kinni-way, ninni naqoosa ken abenno› 'yaanam intan.
«Tohuk gexxaamah, YALLAY Yaqkuubuk-rade-mari-yassakaxxehiyya isi migaaqal xiibiteeh, iyyemii, ‹Sin taama aaxigeeh, mahawweena.
Sin qamalak gexxaamah baaxo angayyele. Baaxol enna 'ya mari inkih weeqele. Niil weeqayti leek yamagge kee salca saaku akah yangayye'nnah, inkih tan baaxo digaalah angayyele.
Yi cokmih ayro, laqo ayro suteleeh, wallaqenta baaxol dite qideyyo. Tah intam YALLAY Mulki lehiyya.
Qaffaydah abak tenen farcatih aftok rookitetton. Saxxaq elle abak tenen ikkel, boogisetton. Dubuk lon baxi akak rabe xaleenah innah boogisettoonuuh, amo isinnik molla hayteenih *qabuudut sartanah gacetton. Too ayroh ellecabo mameqeey, qeero siinit aallele.
« ‹Baaxol qulul edde radu waa ayroora xayih. Too waqdi ummat qululeleeh, bakaaritele. Takkay immay too bakar kee qulul ken akah yabbaxu waam, maaqo kee leê-wayti hinnay, YALLIH qangarah wayti kinni. Tahat yabtam yoo YALLAY Mulki lehiyya.
Ummat inkih, kilbat le kabuuk gabbi-qaxa kee ayrô-mawqa kee ayrô-culma le kabul, bad kee barril meekitelon. YALLIH qangarah goranah kulli ikkel qayyaawelon. Takkay immay yi qangara mageyan.
Too ayro qaafiyatak nagay tan furrayna kee, duddu hee baxuwih agantah bakaarak gexxaamah boolaatelon.
Too ayro Samaariyal tan ceelo iyyaah Daan mari yaqbudem iyyaah, Bersabaq-dageltaw axcuk yaqbuden duyyeh migaaqal xiibita mari inkih bayele. Too baatik muugutan› 'yaanam yok iyye» iyye.

Qaamus kaadu qagseh iyyemii, «Goyti sadgat elle aban mansafih xaqul soolah uble. Too waqdi iyyeemih: ‹Dooqa elle aban qarih culmah ranko tangayyem fanah, qari elle soola qamiddu utuk. Butukka haay qari sinaamal akah yaddigille innah ab. Too qari elle yiddigille marak kalih maray raaqehiyya anu seefit seleyyo. Yaawweenimih mayasilliman. Yasillimeenim yakkaleenimih rabak mawaddiiman.
Baaxo dagga heenih ardik guba gacaanamah, tokkek handifeh ken ayyaaqeyyo ikkal ken macaba. Qaran yawqeenimih ken gacseyyo.
Karmel deqsitta kaxxa qaleh amo yawqeeniih sasan way, gorrissa ken heeh ken gacseyyo. Adda le badat culla 'yeenih yok sassaanam gabbatan way, badak addal yan gawi keenit ara'gidih amriseyyo.
Qaduwwi seewah ken beya way, tokkel seefit ken qidsiiseyyo. Tahak wadir ken mawaday, ken baatih ugteyyo› iyye» 'yaanam iyye.
YALLAY Dagelta kinnih, Nabaamak Nabahiyya baaxol inti haa waqdi,
baaxo diyaayak sutta inta.
Niil weeqayti leek yamagge saaku elle koramkorsima'nnal,
baaxo kabuk kabul koramkorsimta.
Teetil yan mari inkih weeqa.
YALLI isi dabaq qaraanal hee.
Baaxok dagal hawa xiseeh, daabiseh.
Baddi lee qaran eyyeqqa hayteeh, wadir baaxol tet oobissam kaa.
Toh inkih abtam YALLA kinnim ixiga.
YALLI iyyemii, «Israayil ummatey, isin Kuus marih bis yol maay aalle waytan? Sin Masri baaxok akah eyyeeqe innah, Filistiin mara Kireet rasuk eyyeeqeeh, Suuriyah mara kaadu Kiir rasuk eyyeeqe.
Yoo YALLAY Mulki le, ahaysa Israayil ummatay yab aabbe sinnihiyyal inti haam faxa. Israayil ummat baaxô-bagul macaba. Takkay immay Israayil nasab inkitanuuk mabaysa. Tah intam yooy YALLA kinni.
Israayil mara yanfiyen daroh innah ken anfiyeyyo. Marin marih addat ken fixixise waqdi, ken addak uma mara ayyaaqeyyo.
Yi marih addak too dambi le maray ‹Umam net matakkaay tu nee maxagta› iyyahiyya seefit seleyyo» iyye.
YALLI iyyamaa, «Dawud dardaarinnay yiddigille qarih innah yiddigillehiyya edde xisu waa wakti amaatele. Gaso akak xiseyyo. Abur wadir akak aqusbuuseyyo. Duma akah suge'nnah gacseyyo.
Too waqdi Edom rasuk raqtem kee, yi migaaqal elle dardaarak sugga iyyen baaxooxa Israayil marih im abeyyo. Tahat yabtam yoo YALLAY ah duudusu waahiyya» 'yaanam iyya.
YALLI kaadu iyyamaa: «Daro toobokem kee orobtem inki adda edde takku wayta wakti amaatele. Qinab xala coox mango qinab xaleleeh; woo qinabak kamri ummaan way edde bicissu wayta wakti amaatele. Qaleelak salfa le qinab-kamri tif axcele. Koomaami qinab-kamri darah innah caxitele.
Israayiliy yi ummat kinnihiyya le baaxoh gacseyyo. Tiddigille magaalooliy abur tekke wadir xiseloonuuh; addal dabaaqah akak gacelon. Qinab aysubukeloonuuh, qinabak bicsen kamri attaaqabbelon. Mango coox aysubukeloonuh xaylo akak akmelon.
Israayiliy yi ummatah tanihiyya dumaak ikoytah keenih ecee baaxo gacissa ken heeh, dabaaqah ken elle daabiseyyo. Tohuk wadir tokkek mayarraanaay elle anelon. Tahat yabtam yoo YALLAY sin Dageltah yani» 'yaanam iyya.

Ah, Qobadya deqsita nabi Edom giddinaamak naharal edde yaabe yaaba. Toh YALLAY Mulki lehiyya kaa yuybulleeh, edde yaabeemi.
YALLI isi farmoyta baadal tan ummatah ruubeeh; nanu kay farmo noobbe. Too farmoyti iyyemii, «Nee ugusay Edom marat qeebi abna'gidih nee beya» iyye.
YALLI Edom marak iyyeemih, «Sin boolayseyyooh, kulli num burute mara sin abeyyo.
Isin liton kaxxiina sin aylahisseh. Boolaalik addat inaytah magaala liton. Buxaaxi siinik fayya le aroocal tenek sah, ‹Akkek iyyi nee oobisu duudah?› bagul intan.
Qarwa siinik fayyah qawi qari elle xissitta aracih missal xissaanamah, cutuukâ-missat missossaanamah, addah sin oobiseyyo. Tah intam yoo YALLA.
«Garqi bar buxa garqa waqdi, buxal sugga 'tem mabeyay, isih faxem addak dooreh beya. Sahda qinab xaylo tafiile waqdi, caxah amot dagom cabta. Takkay immay sin naqboytit gaba siinil haytu wayta saaku, tu siinik macabaanay foyya sin abelon.
Qiisok rade maraw, lakqo kee midir siinik buubelon!
Wakalih luk sugten mari sin makele. Too mari qeebi siinit abeloonuuh, qeebil siinik ayselon. Sarrak baaxok sin ayyaaqelon. Qalla sin lih luk yen mari wadir sin ganele. «Oson luk sugen kas anke keenik gexee?» siinik axcelon.
Edomuh yooboke mara digaalu waa saaku, kas le mara keenik selli heeyyo. Luk sugen kas ken waysiiseyyo.
Teman deqsitta magaalal keenik tan qaskarat warigga qideyyo. Tonna-leemiik Edomuh ubukka 'te qaskar bayelon. Tahat yabtam yoo YALLA.
«Isin akak radden Qiiso kee Yaqkuub toobokok tene'mmay, Yaqkuub-duruyyat wararteeniih, ken qiddeenih. Tohuk gexxaamah selliimetton. Kulli waqdi qaybit rada mara akketton.
Naqboytit magaalak afa keenik iggillaay, saami caxxa tet addal sugga 'teemil qidak, too duyye weerra heeh keenik bee saaku, isin allak asseleelequk raqten. Naqboytit innal sugten.
Sin toobokot umam takke saaku, umaanel keenil tasuuleenim sin ceelak mananna. Keenit baati takke waqdi, tafriceenim sin ceelak mananna. Oson gadaamitan waqdi, wadir keenil horrissaanam, sin migaaqak mananna.
Kaxxa gadaamah gadaamiten ayro, naqboytit luk magaala keenik cultaanaah, keenit tekkem tassaleeleqeenim siinik faxxiimak mananna. Gadaamah addat yanin saaku, oson yedderen midir keenik qandet beytaanam sin ceelak mananna.
Giti addal gacca 'teenih, Yuudâ-maray yasillime faxa, asillime ken kaltaanam sin ceelak mananna. Oson gadaamitaanam tableeniih wadir naqboytit gabal ken haytaanam sin ceelak mananna.
«Yoo YALLI kulli numul abeemih mekelu waa ayro xayih. Edomuh yooboke maraw, isin sinaamak abba hayteenim siinit akkele. Sin abini siinil aduurele.
«Yuudâ-maraw, isin yi digaalay qeero lehiyya, kamri innah, yi qaley taahirik tanil tooqobeeni'mmay, sin dariifal enna 'ta doolatwa qeeroh tohuk gibdi digaala kamri innah aaqubelon. Yi digaalay qeero le aaqubeloonuuh, bayelon.
«Takkay immay Yarusalaamal tan Siyon qaleh amol sugu waa mara cattiimele. Too arac taahirik yan arac akkele. Yaqkuubuk rade mari isi baaxoy ikoytah luk sugehiyya geele.
Yuuda kee Israayilih yooboke mari girah innah sahda cararisele. Qiisok rade mara, caffat gexxe girah innal, carariselon. Qiisok rade marak num maraaqa. Tahat yabtam yoo YALLA» iyye.
«Yuudah yooboke maray gabbi-qaxat raaqahiyya, Edom rasu abbixele. Ayrô-culmat raqta mango koomaami le baaxol keenik raaqa mari kaadu, Filistiin-rasu abbixele. Israayil mari Efrayim kee Samaariyah rasu raaqiselon. Benyaamah yooboke mari kaadu Gilqad deqsita arac abbixele.
Israayilik kilbat le kabul suge maray a saaku marin baaxol yanihiyya aduureleeh, Finiikiya deqsita rasuk Xarafat deqsita aracah amma 'yaanam fan tan baaxo, qeebit raaqiselon. Yarusalaamak been maray Sardis deqsitta magaalal yanihiyya, Yuudâ-baaxok gabbi-qaxat raqta magaalooli abbixelon.
Yarusalaam mari, Qiisoh yooboke marak qeebil ayseleeh, baaxo keenik xabba heenih keenil ackumelon. YALLI too saaku isih, malik keenik akkele» iyye.

Ayrok teena YALLI, Amittay baxa Yoonas lih yaabe. Kaak iyyeemih,
«Kaxxa magaalah tan Nanawê-magaala gexaay; tet marih umaane ableh anik, tet marat takku waytam keenih waris» iyye.
Tonna'mmay Yoonas YALLAK kuda'gidih, aki qaxal gexe. Yaffa fan gexeeh; tokkel Isbaaniya gexxa doonik gee. Too doonikih kira igdiyya heeh, YALLAK elle yambooqoruh Isbaaniya gexa'gidih teetit kore.
Too waqdi YALLI badal kaxxa caacay ruubeeh, baddi sabo doonik aggile raarte.
Baddi mari wariggiteh kulli numuuy isih le yallal cato essere. Sarrak doonik sutimik cattinta'gidih, amol teetik suge quuka badal qiden. Oson tohut yanin waqdi, Yoonas doonikik addah culla 'yeh kaxxa xiinih xiineh yen.
Doonik beya num kaal yemeeteeh, annah kaak iyye, «Away mannal xintaah? Ugutay isi yalla kallac. Ku yalli neh xuwaaweh rooci nek catam takkehik» iyye.
Sarrak baddi mari, «A qawwalayla net akah takkem faxxaamih sabab naaxige'gidih, saami caxxa qidnay» tittak iyyen. Saami caxxa qiden waqdi, woo saami caxxi Yoonasal yewqe.
Too waqdi kaa essereeniih, iyyeenimih, «A umaane inkih net akah takkem iyyin sababaay? Atu akkel abtam macaay? Ku baaxo ankeey? Ma maraay?» kaak iyyen.
Yoonas keenil gacsemii, «Akah oobokem Qibraayisti. Elle aaminem YALLA. Usuk qaraanal yaniih; baaxo kee bad inkih gintem kaa» keenik iyye.
Sarrak akak kudam YALLA kinnim keenih warse.
Too waqdi baddi mari kaxxam wariggitak hagga iyyeenih kaak iyyeemih, «Atu abtem umaamaay abaanam hinna» kaak iyyen.
Badal sabo gacak gacteeh, too waqdi baddi mari Yoonasak, «A sabo taade'gidih, ko'lih maca abnam tayse?» iyyen.
Yoonas keenik iyyeemih, «Yoo badat qida; tonnal aadelek. Ah siinit akah takkem yi sabbata» keenik iyye.
Baddi marah tu gactekiiy quuruuk seeb abeeniih, woo doonik baddi afah baahaanam faxen. Takkay immay bad haffo gibdah amattakuk yeneemih sabbatah, kabul yangayyeenim maduudinnon.
Too waqdi YALLAL weeqen. Iyyeenimih, «YALLAW, a numuk rooci nayyaaqeemih nee maqidin. YALLAW, atu elle faxxe'nnal abteemih sabbatah, nanu a numuy tu nel baahe weehiyya qidneemih nel mabeetin» iyyen.
Tohuk lakal Yoonas doonik addak eyyeqqa heenih badak addat qiden. Muxak suge bad too waqdi yeede.
Toh yublen waqdi, baddi mari YALLAK kaxxam meysiteh raaqeeh; tonna leemiik YALLIH migaaqal sadgat abeenih nadri kaah culen.
Yoonas badat qiden waqdi YALLI kaxxa kulluntak, «Yoonas unxuq» 'yaanam iyyeeh, woo kullunti kaa yunxuqeeh; kullunti bagih addat sidiica ayro kee sidiica bar suge.

Yoonas kullunti bagih addat yen waqdi, YALLAY isi Dagelta kinnihiyya kallaceh,
iyyeemih,
«YALLAW, gadaamite saaku koh seeceeh;
wohul woo seecol yol gacisseh.
Kabri addak catoh koh seece waqdi,
yoo toobbeh yoo catte.
Badak ragid fan yoo rubte;
baddi lee marot yoo hayte;
ku baddih haffoy qande lehiyya
amol yok muxak muxxe.
‹Kok exxeereh anih› exce.
‹Ku qibaadah qariy taahirik yani
qagisak maay ableyyoo?› exce.
Lee bagul gacca yok 'teh
ufuy yoo waysisseh.
Baddi addal taabuke qayso
amo yok buulteh.
Bad inkitanuuk yoo yunxuqeh.
Qalek ragid fan oobeh, sutta exce.
Akeeray afa kulli waqdi alifit le
oobe raareh, sutta exce.
Rabi yot xayyoowem uble waqdi,
YALLAW, kooy yi Dagelta kinni kallace.
Wokkek addak nuwwuk yoo teyyeeqe.
Isi qibaadah qariy taahirik yanik
dooqa yok toobbeh.
Tuxxiq sinniimil yaamine mari
YALLAY cato yacee caban.
Yoh tu gactek koo saariseyyooh;
ku migaaqal sadgat abeyyo.
Abeyyo excem duuduseyyo.
Umaanek sinam cattam YALLA» iyye.
YALLI woo kulluntak, «Yoonas badak afal tuf» iyye waqdi, woo kullunti badak afal kaa tufe.

YALLI nammeyhaak Yoonas lih yaabeeh, kaak iyyeemih,
«Nanawey kaxxa magaalah tani fan gex. Tokkel anu keenih waris kok axcu waam keenih waris» kaak iyye.
Too waqdi Yoonas Yallih yab yoobbeeh, Nanawe fan gexe. Woo magaala kaxxam naba magaalak teneemih sabbatah, adda teetik taboonuh sidiica ayro beyak ten.
Naharsi ayro inki ayroh gexo le baaxo tet addat gexak aseeh; elle gexaamal, «Morootom ayroh addat Nanawê magaala bayele» 'yaanam keenik iyye.
Nanawê magaalah mari too farmoy Yallak temeetehiyyal yeemeneh. Tohuk gexxaamah kulli num keenik soomaamal malsen. Yakkeenimiik qunxa numuuy kaxxa numuh toobiteenim yaybulloonuh, *qabuudut sartanah gacen.
Nanawê magaalah malik aham yoobbe waqdi, elle suge dardaarinni korsih baguk uguttu 'yeh, edde suge ibak gulub maada kameesik katta 'yeh, *qabuddat gacca 'yeh gombod addat daffee.
Sarrak Nanawê mara fan farmo ruubeeh iyyeemih, «A amri siinih rubtam, yoo kee yi gubal taamita mara. Maaqo num afah siinik xage waama. Sahda kee laay illi kee wadaraay buxal enna 'ya saq inkih, maaqo afah xage waamaay; leek aaqube waama.
Sahda kee saq inkih qabuudut gactaama. Kulli num baguuk Yalla fan dooqa abaama. Kulli num uma caalat kee uma taama cabaama.
Tonnal Yalli bagcarra cabba heeh neh racmatak xuwaawam takkeh. Tonnal kaadu rabak cattiimenno» iyye.
Yalli oson uma taamak raaqeenim keenik yubleh. Tohuk gexxaamah keenit abeyyo iyyeh suge digaalak raaqeeh, ken madigaalinna.

Yoonas tah yuble waqdi faxe cineeh, kaxxam bagcarrite.
Tohuk gexxaamah YALLA fan dooqa abe. Dooqah iyyemii, «YALLAW, anu ku farmo gabat luk buxak ugte saaku, ah abtu waytaamih cunxoh inni bagul luk suge. Isbaaniya baaxo akah kudem tohu. Atu kulli way maqaane kee racmatta le Dagelta kinnitom kok aaxigeh. Dagoomut mabagcarritaay digaalat matasissikaay kaxxa kacanu taybullee. Sahda abta umaanek sahdah qafu aba Dagelta kinnitom kok aaxigeh.
YALLAW, ahaksa rabay yoo inxic; aniimik rabam yoh taysek» iyye.
YALLI kaak iyyeemih, «Bagcarrittaamih cakki maay lito?» iyye.
Too waqdi Yoonas elle suge magaalak ayrô-mawqa le kabul yan arac fan gexeh, tokkel elle yeede. Tokkel iraawo haysitta heeh, Nanawê magaala takku waytam yable'gidih, too iraawoh gubal daffa 'ye.
Too waqdi YALLAY Dageltah yani Yoonas garil caxa yuysubukeeh; Yoonasah iraawo takkeeh usuk ruffu iyya'gidih, too caxay kay amol tooboke xer caxa tekkeh. Yoonas woo caxa nabam yikcine.
Nammeyhaytoh ayro maaci maacise waqdi, Yalli amriseemih sabbatah, woo caxat xaariya raddeeh kafteh.
Ayro laqte waqdi, Yalli ayrô-mawqa le kabuk laqin caacay ruubeeh; Yoonas ayrô-dahan kaxxam kaa biyaakeemih sabbatah damaysiteh. Tohih sabbatah isi bagul, ahak rabam yoh aysuk ten, iyyeeh, «Aniimik rabam yoh tayse» 'yaanam afak kaak tewqe.
Too waqdi Yalli annah kaak iyye: «Atu a caxat tekkem tanqibeemih cakki maay lito?» kaak iyye.
Yoonas Yallal gacseemih, «Anqibeemih cakki liyoh. Naqbi yoo qidda haam fan anqibem yol tan» iyye.
Too waqdi YALLI kaak iyyeemih, «A caxa inki ayroh addat toobokeh gersi ayro kafteh. Tet taysubukem koo hinna; teetih abba haytem mantu. Hay, tonnal macah teetih qaaddaa?
Hay, Nanawê magaalah addal bool kee labaatanni alfih numuy meqem kee umam baxse waahiyya yaniih, tonnah kaadu mango saqi elle yanik, anu mannal teetih qaade waah?» kaak iyye.

Yootam deqsita malikiiy Acad deqsita malik kee Ciskiyyaahu deqsita malik Yuudâ-rasul itta kataatak dardaaren saaku, YALLI Miika deqsita nabiy dabqih Moreset deqsitta magaalal yenehiyyal farmo ruube. YALLI too farmol Samaariya kee Yarusalaamat takku waytam kaa yuybullee.
Ayyuntaw, ta yab oobbeya.
Inkih yan baadal geytintam,
ta yab taabbay, ankacissay.
YALLAY Mulki le qaraanak
sumaaqah siinil radele.
Taahirik yan isi qarik
YALLI sin lih yaabah yanik,
usuk iyyam ankacisa.
Kudduusuk yan isi-aracak,
YALLI yamaateh yanim kaa.
Qaleelak amol oobele;
qaleelal ibah gexele.
Yallih itqat too qaleeli,
samqiiti-innah diyaayele.
Too qaleelak ooba diyay,
leeh innah daqar oobele.
Tah inkih akah takku waytam, Israayil mari edde ase dambih sabbata. Israayil mari Yallih yab cineh. A mara dambit asissem iyyaay? Keenik inaytah tan Samaariyah magaala. Yuudâ-rasul xeet kee cooxut aban qibaada ankeey? Yarusalaam magaala.
Tahih giddinaamak YALLI iyyeemih: «Samaariya hunah tan baaxoy qinab elle yaabukehiyya abeyyo. Taddigille qarwak radu waa xeet kee coox golot qideyyo. Qarwak rakiibo abuuruh raaqele.
Xeet kee coox kee biriitak bicsen duyyey aqbuduk sugeenihiyya riira akkele. Woo duyyeh qibaada elle aban qaril tan xiiqareh-xiinah yan agabuh acayuk sugen duyyet inkih gira gexele. Too yaqbuden duyyeeyah ceelo bayele. Woo duyye naqboytiitih keenik yan mari keenik beeleeh; too duyyey beenihiyya isinni yallitteh ceelo elle yaqbuden qarwal tan xiiqareh-xiinah aceelon» iyye.
Miika iyyeemih, «Tahamay siinit takku waytahiyyah sabbatah, anu rookat an, siinih qaadah. Siinih qaadaah, rookitam yok elle taaxagoonuh, ibqasih gexeyyooh, qasunuk baaxo meekiteyyo. Goroyyah innah kak axceyyo. Wakrih innah wiq axceyyo.
Samaariyah mara yabbaxu waa biyak, caba biyak hinna. Yuudâ mara kaadu too bis le biyak abbixele. Baati yi mari elle yan Yarusalaamak culma gufele» iyye.
Miika kaadu qagseh iyyeemih:
«Filistiin mari elle yan Gat deqsitta magaalal xaagu mawarsina.
Abtan weeqa isinnik able kala.
Beetal-qafra deqsitta magaalah maraw,
siinit takku waytaamah rookitay
gomboduk bagul omborooroka.
Saafir deqsitta magaalah maraw,
qasunuk gacca inxicaay
qaybik isinni qidak, baaxok inkiliqa.
Daanan magaalal yan mari elle yan magaalak mayawqa.
Beet-Eedal magaalal yan mari booget yaniih, cato siinih mayakka.
YALLI Yarusalaamal bala oobisu waa saaki yoofeh yan.
Tohuk gexxaamah Maarot magaalal yan mari
maqaaneh raksitaana'mmay waaga kee cisaabat yanin.
Laakis magaalal yan maraw, faarisit gaari xakabaay,
edde kuday isillima.
Israayil mara abah tublen dambi ken kataatak abteeniih,
Yarusalaam mara dambit asissen.
Tahaysa Moreset-Gat deqsita mandarak salaamata inxica.
Israayil amoytitte Akdib deqsitta magaalak cato mageyan.
Maresa deqsitta magaalah maraw,
YALLI naqboytiitih siinik yan marih gabal sin heeleeh;
too mari magaala siinik abbixele.
Israayil makaabonuy kaxxa migaq gexxo luk tenehiyya
Qadullam deqsita aracal tan gablah addat ambooqorelon.
Yuudâ maraw, kicinuk tenen xayloh rookah
amo isinnik moola.
Xaylo siinik seewah beeloonu'mmay,
ken rookah gaali-gumah amoh innah
moyya isinnik muxcah aba.

Miika kaadu iyyeemih, «Deerih gacca 'yeh umam acsubuk xiina maraw, woyyow siinit takku waytaamow! Toh abtoonu duddaanamih sabbatah, maaci maacisa waqdi, xayih bar acsubuk xinten umaanet assan.
Marin buqreh baaxo isinnih faxxan waqdi, le marak bukkoh beytan. Marin qarwa faxxan waqdi bukkoh beytan. Sinaamat xukkutak, midir kee ikoyta caylah keenik beytan» iyye.
Tohuk gexxaamah YALLI iyyeemih: «Anu too maral bala ruubam faxa. Anu ruubu waa balak num siinik macattiima. Kaxxa gadaamah gadaamitetton. Tahaysa kaxxiinah amo qaraanal haak magexxan.
Woo ayro siinit takkem yabalu waa mari qadar siinil abele. Iyyoonu waanamah,
‹Gaba kalleh, foyya nekkeh nan!
YALLI baaxo nee waysiiseh yan;
qaduwwi nek yan marah yecee›
iyyaanam anqaasah siinik axcelon» 'yaanam iyye.
YALLI toh akak iyye mara kinnitoonuuh; tohuk gexxaamah, YALLIH mari baaxo kulli buxah marah kuru waa saaku, isin too baaxot afto manton.
«Isin ahaysa, a geysiisih mataqbina› yok iyya mari yan. «Yalli qaybik nee maqidak, ahamat mayaabin» yok iyyan.
«YALLIH sabri gaba kalem maay takkalee? Annah tanim abelem mannal kot celta?» 'yaanam yok iyyan. Yaqkuubuk rade mara kinnino iyya maraw, annah tanim intaanam mafaxxinta.
Yalli tohuk siinik iyyeemih, «Cakkik tanim aba marak meqem axce.
Takkay immay isin yi marak naqboytit tekken. Ummat carbik isi buxa taduure waqdi, amaanah sugelem akkaluk yamaateeni'mmay, oson lon sartan bukkoh keenik beytan.
Yi marih agabuy isi buxa kicinuk sugehiyya le buxaaxik tayyaaqen. Ken xaylo daayiman yi maqaane akah gee wayta'nnah abtan.
«Tonna'mmay ahaysa a baaxol amaan mageytaanak, ugutay gexa. Isin abtan dambi a baaxo bayseh.
A mari faxam dirab keenil yecee nabiy ken duquurusa. ‹Qinabak bicsen kamri kee kamri darah innah siinih caxitele› keenik iyya nabi faxan» 'yaanam siinil gacse.
YALLI iyyeemih, «Israayil maraw, baatik raaqu waa mara inki ikkel gaaboyseyyo. Bar gasoh orbisan saqih innah tittal sin gacseyyo. Mangah, baaxol rob yan saaku mango qayso elle tooboke ikkel yaloole illih innah, gacetton» iyye.
YALLI gita keenih fakele. Magaala akak culan afa butukka heenih, num xagar keenik xage'kal gexelon. YALLAY keenik malikih yanihiyya isih foocat gacca 'yeh ken beele.

«Israayilik abbobtih yan maraw, yoo ankacisa. Qadaalatat taamittaanam sin taamak tene'mmay,
meqem niqbaah, umam kicna mara tekken. Yi marak arab nuwwih tayyaaqeeniih, lafâ bagul tan cado keenik kaltan.
Yi mara selteenih. Xagarak arab siibba keenik hayteeniih, lafa keenik butukka hayten. Buutil alaysan cadoh innah ken kitiften.
«YALLAL elle weqtoonu waytan wakti xayih, yemeeteh immay, too saaku YALLI too weeqa siinik moggola. Umâ-yabulih tanim abak sugteeniih, tohuk gexxaamah YALLI abtan dooqa siinik moggolaay darre siinit cabele» siinik axce.
YALLI sinam duquurussa nabuwwah farmo ruube. Oson guquluh lakqo keenih yecee marak, ‹Tu sin maxagtaay, amaanah xiinettoonu› iyyaanaah; lakqo keenil kalita marak, ‹Carbi siinit akkele› iyyan.
YALLI, hay, too nabuwwak iyyeemih, «Isin toh abta nabuwwak, sin wakti ahaysa xayyooweh. Laqô-bar siinil radele. Ummat yok gitak hoxisseeniih, tohuk gexxaamah tahaysa wacyi siinil mooba. Takku waytam wacyih matablan.
‹Sarra woh akkeleeh, ah akkele› iyya mari iyyeemit wacarriyele. Anu ken yab moggolaay, tohuk gexxaamah qawratak radelon» iyye.
Nabi Miika iyyeemih, «Yoh tu gactek, YALLI isi Roocaaniyya dudda luk yol oobiseeh, isi qande yot hee. Qadaalatah tanim yoo yuybulleeh, Israayil mari aba dambit inti qasuk keenih edde warisa dudda yoh yecee.
Tonna'mmay, Israayil abbobtik, isin yoo ankacca haay, siinih warsam yok oobbeya. Isin qadaalat qansiisa mara hinniton. Gitah tanim makot abtan.
Yarusalaam Yallih magaalaay; away tet elle xissaanam, qabal-cayxi kee qadaalat sinna.
Magaalah abbobti, siinik guqul keenih acinnaan marah, iyyan. Seeka Yallak temeete xinto, maalu keenih acinnaan mari elle faxa innal, barsan. Nabuwwa lakqo keenih yecee marah, takku waytam warsan. Too mari inkih arraabak too waqdi, «YALLI ne'lih yan» iyyan. «YALLI ne'lih yaniih, umaaneh net takkem mali» iyyan.
Sin sabbatah Siyon-qale buqre elle takke booxah raaqele. Yarusalaam magaala abuuruh raaqele. Yallih Qibaadah-Qari elle yan qale garbo akkele» iyye.

Tamaatu wayta ayroorah addat
YALLIH Qibaadah Qari elle yan qale
kulli'kkek fayyah giffa axcele.
Kulli qalek fayyah giffa luk raaqele.
Kulli koomak fayyah giffa luk raaqele.
Mango baaxol yan mari tet fanah amaatele.
Baadal tan ummat too saaku intu waytaamah:
«Qibaadâ-Qari elle yan YALLIH Qale fan nee beya» tittak axcelon.
«Israayil ummat doore Dageltih Qari elle yan arac nawaqu wayna.
YALLI tokkel isih faxem nee barsele.
Usuk faxe gitat gexenno» 'yaanam axcelon.
YALLIH baritto elle tanim, Yarusalaam magaalaay;
Siyon qalek isi ummat lih yaaba.
YALLI baaxooxal yan tittin way bicsele.
Kaxxa doolatway qande leh fanat bica abele.
Qeebi edde abak sugen seefwa
buqre edde aban biriitah gacselon.
Qeebi edde abak sugen macaxu
caxak luud edde yargiqen gileelah gacselon.
Ahak wadir doolatwa gaaduh tittah magexxa;
ahaysa qeebi tittat aboonuh masilaacsitan.
Kulli num isi buqre kee isi bustaanih garil amaanah xiineleeh;
akak meysitaanam matan.
Tah abtu waytaamih xagana cultem,
YALLAY Nabaamak Nabahiyya.
Gersi baaxoh mari Yallih aftok gersim yaqbudeeh ken gita kataya.
Neh tu gactek, kulli way YALLAY ni Dageltah yani aqbudennooh; kay yab aabbenno.
YALLI iyyeemih «Anu digaale maray fixiixit yaniih ceyah addat yanihiyya, edde gaaboysu waa ayro amaatele.
A mari aymiteeh, buxak yexxeere marah yaniini'mmay, meqe bica keenit abeyyo. Too mari kaxxa doolat akkele. Siyon Qaleh amol too ayrok wadir anu innih ummaan waqdi keenil ackumeyyo.
Siyon-qaley, duma akah sugte'nnal, yi marah reebu akkettooh; Yarusalaam dumaak akah sugte baaxok inaytâ-magaala akkele» iyye.
Yarusalaam maraw, kaxxa weeqah macah weqtan? Lacawat tan barrah innah macah iihissan? Malik aalle waytaanamah maay weqtan? Sin fayisak suge mari siinik rabeemih annah gactaanah?
Yarusalaam maraw, iihisa. Xalay edde xayyoowe barrah innah emreqeeqeda. Ahaysa magaalak awqettoonuuh, booxak bagul dabaaqah gacetton. Baabelon rasu sin beeloonuuh; tokkel cattiimetton. YALLI too rasul naqboytiitik sin wadele.
Mango baaxoh mari siinit qeebi aba'gidih gaabooweh yan. «Yarusalaam qaybit raddam meqe; a magaala abuuruh raqtam nablem fanna!» iyyan.
Toh iyya mari YALLI abam faxam mayaaxiga. Daro caffak elle meexaana'gidih inki aracal akah gaaboysan gurral, YALLI ken digaala'gidih ken gaaboysem mayaaxigan.
YALLI iyyeemih, «Yarusalaam maraw, gexay isinni naqboytit ibah iqita. Gayse birtak akak bicseenih, xukcuno nacaasak akak bicsen awurih innah qandeh sin heeyyo. Mango baaxoh marak qeebil aysetton. Oson umam abittot geen gaddaliino yoo fan baahelon. Anu YALLAAY; inkih yan baadal yan Goyta kinniyo» 'yaanam iyye.

Yarusalaamey, qaskarak litom qeebih bical haa.
Edde nee yabbixeenim marooy; Israayil malik caxxat yaaguren.
YALLI iyyeemih, «Beetlacam Efratey, Yuudâ-rasul tan magaaloolik inkih qunxa magaala kinnito. Takkay immay Israayil ummat xiinisu waa abba ku addak ayyaaqeyyo. Kay samad dumaak ugteeh, dumî-dabaanaak migaq-gexxo le marak ten» iyye.
Barra lab-baxa xaltam fanah, YALLI isi marat darre cabele. Tohuk lakal marin baaxol keenik yan mari isi baaxo fanah aduureleeh, isi marat angalele.
Illit dacayrih yan loyni isi illi elle dacrisa'nnal, too abba YALLAK geya qandet baaxo xiinisele. YALLAY kay Dagelta kinnihiyya le hayba kaat gacele. Addunyâ-bagul yan mari kay nabna isinnih ablelon. Tonna leemiik kay mari amaanah xiinele.
Baaxoh amaan bahtem kaa.
«Assuuriyah mari ni rasu yabbaxuh,
qaskar edde tan megdebittek koroonu waan waqdi,
ni miracway celeemah tanihiyya keenit ruubenno.
Too macaxi nee cateleeh keenik aysele.
Nimrud elle suge Assuuriyah marih baaxo abbixeloonuh
qande luk ken xiiniselon» [axcuk tirtirisa mari yan.]
Takkay immay Assuuriyah mari baaxo nek yabbixe'gidih yemeetek, ken gabak nee waddam, YALLI ruubu waa abba.
Marin baaxooxal, mango marih addat yan Israayil maray saaboh raaqehiyya, YALLI ruuba naafi qayso akah doogisa innah, too marah tonnah doogiselon. Yalli ruuba rob coox akah doogisa innah doogiselon. Keenik dariifal yan mari barkat keenik geele. YALLA akke waytek sahdal kibaal mahannon.
Israayil maray saaboh raaqehiyya marin baaxooxal marin marih addat, lubookay garboh addat raarissa akkelon. Illi addat radde lubookah innah, maasayya maasayyah ken kuramkurelon. Too illi lubak afak cattam akah ane wayta innah, Israayil marak ta mara cattu waytam matana.
Naqboytiitit qeebi abay sella ken haa!
YALLI iyyeemih, «Too ayro faaris siinik beeyyooh, faaris-gaariira kaadu siinik bayseyyo.
Magaalooli siinik bayseyyo. Isin naqboyti culaamak hayten koosit inkih foyya abeyyo.
Ama sicrih xagarat liton duyye siinik kaleyyo. Sarra takku waytam warissa kalluwalle kee ginnili siinik bayseyyo» iyye.
«Xeet kee cooxuk bicsen duyyey taqbudeenihiyya siinik bayseyyo. Xeetik bicsen qamidway yaqbudeenihiyya siinik bayseyyo. Ahak wadir isinni gabak bicissen duyye mataqbudan.
Aseera deqsittaamay yaqbudeenihiyyah astah heenih sugen gurumuuda ragidiik siibeyyo. Magaalooli siinik bayseyyo.
Tohuk lakal yi kaxxa bagcarrat, yi amri cinna hayte doolatway faxe baaxol yanoonay digaaleyyo» 'yaanam iyye.

YALLI iyyam ankacisa. «Ugutaay, yi mari baahe umaanet marô-foocal yab! Qaleela kee koomam atu edde yabtam taabbay» yok iyya.
Qaleelaw, baaxo daffeynah elle tan rakiiboy waartahiyyay, YALLI a mari baaheemik edde yaabam oobbeya. YALLI isi marak wayto le. Israayil marak malkitele.
YALLI iyyaamah, «Yi maraw, anu siinil baahem macaay? Anu siinil quuka elle ekkem manna? Siinil quuka elle ekke inna yoh warisay!
Masrik sin eyyeeqe. Edde sugten naqoosinnak sin kale. Muusa kee Haaruun kee Miriyam foocat siinik gacteh sin miraacissa'gidih, siinih ruube.
Baalak deqsita numuy Mooyab rasul amoytah yenehiyya siinih loowem, yi ummatey, kassa haay. Too malay siinih malseenihiyyal Baqor-Balqam kaal gacsem kaadu kassa haa.
«YALLAY kulliimik daga raaqahiyya naqbude'gidih namaate waqdi, sadgatah gabat maca bahna? Sanatat yan mangassa cado akak carrisan sadgatah maay bahna?
Sadgatah illik mango alfi baaheey, qadad sinni zeytiy (saliidiy) caxâ-xaylok bicseeni kaah bahnaamah, YALLI ruffa edde maay iyya? Hinnay kaadu abne dambih kaqalsoh, naharsi-baxa, cado inkitanuuk akak cararisan sadgatah naceemih, YALLI ruffa edde maay iyya?» intan sin tekkek,
YALLI meqeemiy abtaanahiyya siinih warseh. Toh macaay inteenik, qadaalat le taamah taamittaanam siinik faxa. Aggiriqe sinni kacanu taalleenim siinik faxa. Rammitta inteenih Yalla kinni sin Dageltih gita kataata mara takkeenim siinik faxa.
Yallak meysita mari, kas gee mara. YALLI iyyeemih: «A magaalah mara kee a meelah maraw, axcem ankacisa.
Umeenitow, gita maliinot geyten duyye buxaaxih addal kibuk liton. Duyye makot yan miizaanal keexxan. Toh anu niqibiyo taama.
Makot yan miizaan kee keexol duyye keexa marah qafu maaba.
Siinik gadda leelah yan mari tu maleela yadlume. Takkeenimiik dirab leela kinniton. Sinam duquurussan.
Tohuk gexxaamah abuuruh sin cabbaay, bayissa sin haamih addat an. Toh akah abam, sin dambih sabbata.
Adoobittaanamah cayya m'intaanaay, satqa sin macabta. Abtaanam takkaleenim gabal siinik mabicta. Cattaanam takkalen duyye macattaanaay, carbit siinik bayseyyo.
Buqreh qidden darok murti morbissan. Caxâ-xaylok zeyti (saliid) bicsettoonu'mmay tu akak maxagtan. Qinab xaylok kamri bicsettoonu'mmay akak mataaquban.
Tah akah takku waytam, Malik Qomri kee kay baxa Malik Acab abak sugte uma-taamah amo tibbixeenimih sabbata. Tohuk gexxaamah sin bayseyyo. Sahda inkih sin ilaaqele. Kulli baaxoh mari qunxa intit sin ablele» iyye.

Nabi Miika iyyeemih, «Woyyow yi nabsow! Satqiteh yemeete numuy caxat caxâ-miru weeh, qinab-xaylo wee ekke. Qinab kee salfa luk yen caxâ-miruk tu matan.
Baaxô-bagul yaaminen num maraaqinna. Yallal imaan haa num mayana. Num numtin qidimih raarisa. Kulli num isi baaxoh numuh alluwwah innah admoh gexa.
Umam abittol ken celtam matan. Doolat saqolti kee cokmaaba guqul faxxaah, milki le mari faxxa heem aban. Yakkeenimiik sahdak aboonu waanamal malsitan. Isinnih faxaanamah sinam dirkisan.
Ken kaxxa mari foyyaay, baaxok bagul yooboke waaqeexik mayaysa. Yalli ummatah dumal elle ken nabuwway ken dacrisak sugteh kabuk keenih elle warse innal, ken edde digaalu waa ayro temeeteh. Too waqdi baditit sugelon.
Cuggaaneh kok yan num maamanin. Kataysal bagu maacan. Isi barra luk edde yabta yab kinni way cubbusak yab.
A dabaanal lab xaylo isi xaleena duquura takkaleeh, say xaylo isi inantih amot gacta. Qunxa barra isi ballo lih mabicta. Buxâ-mari tittak naqboytit yakke.
Yoh tu gactek, anu YALLI abam YALLAK qambaaleyyo. Yi Dagelti yoo catelem aaxigeeh, kaa qambaaleyyo. Yi Dagelti yi yab aabbele» iyye.
Yarusalaam mari iyyeemih, «Naqboytit nel akah tirtirissam mali. Boolatneh sugne'mmay, YALLI boola nee cabsiisele. Away diteh addat nani'mmay, YALLI noori nel oobisele.
Dambi lem bahneeh, tohuk gexxaamah YALLI nee yinqibeh. Tonna leemiik ta saaku usuk net aba digaala raabitnam nel tan. Macaay innek, YALLI ellecabol umaanek kalalu neh akkele. Sinam duma nel bahte umaaneh aftok neh amqele. Ditek iful nee ayyaaqele. Nee cateleeh, kay cato geenno.
Ni naqboytit aham isi intih ablele. Duma ‹YALLAY sin Dagelta kinnihiyya ankel yan?› axcuk suge maray Israayil marak naqboytiitih yaniih, nee qansarisak sugehiyyah nek gaca mara ken ablenno. Naqboytiitit kallah innah aaqitenno» iyyen.
Yarusalaam maraw, Yarusalaam gasoosa nammeyhaak edde xisoonu waan wakti xayih. Too saaku sin baaxo kaxxa baaxo akkele.
Sin mari elle suggu 'ye ikkek isi baaxo aduurele. Assuuriyah rasul yan mari isi baaxo fan aduurele. Masril tan ummat sin fan aduurele. Furaat weeqaytih qaxal yan mari sin fan aduurele. Xer ikkel yan badih qaxal yan mara kee, xer ikkel tan qaleelal yan mari inkih siinil aduurele.
Takkay immay too baaxooxa, teetil suge marih uma-taamak gexxaamah, bacari akkele.
Ummat inteemih, «YALLAW, saqi-loynah innal, isi mara dacris. Isi maray isih doorittehiyya dacris. Nanu elle nanim garboh tan baaxo'mmay niqmatak tan baaxo dariifal nek tan. Dumî-dabaanal akah abak sugne innah, Basan kee Gilqad rasuy niqmatak yanihiyya fan genxeh caynay nee inxic.
«Masrik nee teyyeeqe saaku akah abte innah, uxih qagabah tanim neh abetto.
Doolatwa tah tabalu wayta saaku, faxe cayla luk sugtaamah niya keenik butukka 'teh, af kee aytil gaba heelon.
Abeesah innah cerriy axcuk ballaaqek bagul gexelon. Yallak aben meysih axaxitak, koositih bicsen-aroocak yewqeenih amaatelon. Aben meysih YALLAY ni Dageltah yanil aduurelon.
«Kok sa Yalli mayana. A saaku ku digaalak cattiime marah qafu abte. Akak aduure wayta naqabuh matanqiba. Amurruqe sinni kacanu nee taybulluyem koo ruffa hayta.
Ahak sarra isi racmattah neh racmatetto. Nanu abne dambit taqiteh badak iqiyal qidetto.
Nanu akak radne ni kaxxa abbobtik axcihiiy Abraahim kee Yaqkuubuh duma culte xagana elle culte inna, nel mamakta, neh duudusetto. Isi kacanuy aggiriqe sinnihiyya nee aybulleetto» iyyen.

Yalli Nanawê magaalah giddinaamak ruube farmo ah teeti. Elkos deqsita aracal yooboke Naacum deqsita nabil, Yallih wacyi oobeeh; Naacum yublem a kitaabal yuktube.
YALLI isit massoowan faxa mara maqansiisa.
Kaa niqbaah, kay yab cina maral cane gacsah.
Kay naqabuk tamaate bala keenil obta.
YALLI giffa 'ta qande le'mmay, tohuh dagoomut mabagcarrita.
Takkay immay umaane aba mara digaale'kal macaba.
Isih elle gexa kabul caacay kee caaco ugusa.
Siisa sahdah ibat elle ugutta'nnal, qamburre kay ibih gubat ugutta.
Bad kee weeqaytu YALLI «Kafa» iyya saaku kafta.
Basan rasul tan qayso kee Karmel qalel yan coox
YALLI «Kafa» iyya saaku kafa.
Lubnaan qaleelal yan qobor YALLI isih faxa saaku kafsa.
YALLIH foocal qaleeli kadiidimitah.
Kooma kay foocal diyaytah.
YALLIH garil baaxo axaxxah.
Addunya kee addunyâ-bagul enna 'tam inkih axaxittah.
YALLIH naqabuk iyyi soolak raaqaah?
Kay bagcarray girah innah urtahiyya iyyi yasseede?
Kay naqbi kulli marat girah innah ura.
Xeet kay foocal bokokah ballaaqe yakke.
Maqaane YALLI imi.
Isi mara gadaamal cata.
Kaa wadbita mara dacrisah.
Isi naqboytit kaxxa weeqih duufut ruuba.
Kaa niqba mara inkitanuuk bayisah.
YALLAL macah malissan? YALLI sin baysele. Inki adda kaal saduh gacaanamah, nammayhaak maqagtan.
Isin yiskire maraw, kafte qayso kee ittat culah yan keenaanit gexxa girah innah cararetton.
Nanawê magaalay, YALLAL malse numuy sahdah uma fayu yeceehiyya kok yemeeteh yan.
YALLI isi ummatak iyyaamah: «Assuuriyah mari celeema kinnoonuuh, manga loonuh immay bayeloonuuh; suge weenih innah ken bayseyyo. Yi ummatey, sin biyaakeh immay ahaysa sin mabiyaaka.
Ahaysa Assuuriyah mari siinil yabbixe xukkok sin ayyaaqeyyooh; edde tanin axawak sin kaleyyo» iyye.
YALLI Assuuriyah-marih giddinaamak edde yaabeemih: «Migaaqat keenik elle yaaban xaylo keenik maraqta. Ken qibaadah bicsen qarwal tan Yalla akak iyyan duyye keenik bayseyyo. Assuuriyah marah kabrih bicsat an. A addunyah mano keenih mataguuda» iyye.
Naacum iyyeemih, «Wagitaay woo qaleelah kabuk, meqe xaagu gabat le farmoyti yamaateh yan! Wagari geytimem yaysaabbem faxa. Yuudâ-maraw, ifricay qiidih asaay, Yallah culten nadri ucuya. Sin naqboytiitiy umeynitih sugehiyya yembexeeh; ahaysa sin baaxo siinik beytam matana; ken inkitanuuk bayseh ikkal» iyye.

Nanawê-maraw, sin bayissu wayta qande temeeteh, marot sin tabbixe. Tonna'mmay ahaysa dacayrih yan mari magaalâ gasoosak gacaay; magaala akak culan gita dacrisay. Qaskarah inkih seecaay qeebih gulguluh gaca.
Macaay inteenik, YALLI, naqboytit ken buubtak duma, Yuuda kee Israayil mari luk sugen nabna keenih gacsam faxa.
Nanawê-magaalat qeebi abtu wayta qaskar qasa gob haysitteh, qasa sarat sartanah yanin. Oson amot akak yanin faaris-gaariira girah innah liliq inta. Qeebih macaxwa massoysan.
Faaris-gaariira gititteh addal tardeeh, magaalak booxa le aroocal wonnak annah yarden. Ifoyti'nnah uraanaah, cankaxi innah bixiq iyyan.
Qaskar-abba qaskarah seeco aba. Too seecol enketta 'yeenih, ardah andafoofoluk, magaala maroh edde tan gasoh yamaaten. Gaysê-baxak isinni edde waasan kaxxa mansaf bicsen. Sarrak, culmah afa edde yaggilen gurmudda baahen.
Weeqayti qaxak raqta afitte inkih fakkinteh, weeqi gaso cule. Malik qaril kaxxa cunxo radda.
Malik barra carbit tantixibbixe. Seewah tet beyan. Tet kadaadim arkiteh, kurrubaaheh innah boogisaanah, rookah alil isinnik yaaguren.
Yiddigille dorak caxitte leeh innah, ummat Nanawê-magaalak gexxa. «Ummatey, mardina» keenik iyyaanamah, moggolaanay bisoh kudan.
Magaalal mango gaddaliino tanik, «Lakqo buuba! Dahab buuba!»
Nanawe buubeenih! Is baateh, abuuruh raqte! Sinaamak afqado meysih dub inta. Guluuba keenik axaxxah, sinam qande cabteh. Fooci keenik gombod ceela.
Lubak admoh gexa waqdi, alluwwa qidda haah, molta kee xaylo gablah addal adoobisa. Ken gabla lubak kitiffa hee cadok kibbinta. Nanawê-malik tonnah abak yen. Lubooka edde tan gabla ceelak ten Nanawe a saaku maca geytee? Cayla le lubooka elle adoobittam ceelak ten Nanawe a saaku maca geytee? Lubak kee molta xaylo luk mellekkiy axcuk addal akak gexxam ceelak sugte Nanawe, a saaku maca geytee?
YALLAY Nabaamak Nabahiyya iyyeemih, «Anu siinik naqboyta ekkeh. Isin edde tanin faras-gaariira carariseyyo. Sin qaskaray qunxa lubooka ceelak tanihiyya carbit rabele. Sahdak beyya hayteenim siinik beeyyo. Ahaysa meysiisak duyye beytaana'gidih, farmoytitte baadal tan doolatwa fan marubtan» iyye.

Sahda elle qidan magaalay, woyyow kot takku waytaamow!
Deedalat elle yaaban magaalay, woyyow kot takku waytaamow!
Mango duyyey buubtehiyya kot tanih; kok buubelon.
Faaris edde yaaguren keetalih faxiqtu aabbeh an.
Gaariira gexxa way xawta xaw aabbeh an.
Faaris aba xoxob aabbeh an.
Faariisah amot yan mari faaris xoxbisa.
Seef bixiq iyya; macaxi liliq iyya.
Raysitte tittak bagul tan.
Raysittek loowo num mayaaxiga.
Kuda mari raysittê bagul yandafoofele.
Qamal akak yoome Nanawe diggalsinteh. Qax maqaanet sinam baysakaay, sicrit sinam aylahisak sugteeh; too taamat mango mara naqoosa abte.
YALLAY Nabaamak Nabahiyya iyyeemih, «Nanawê-magaalay, kok naqboyta ekkeh an. Doolatwa qawrat kok akah table innah qasunuk koo cabeyyo.
Gacta intit koo ableyyooh, guddaafa kot qideyyo. Kot tekkem yable mari anqaasah kol rabele.
Hagga axcuk, ‹Nanawê-magaala abuuruh raqteh matanaa!› axceloonuh, ‹Teetih xuwaawa mari mayana› axcelon. Teetih qaada mara magenniyo» iyye.
Nanawey, atu Teebes deqsitta magaalay Masrik inaytah tenek maay tayse? Too magaalak gasoh innah reebu teetih yakke weeqaytu luk ten. Toh, Niil kaxxa weeqaytu.
Teebes magaalah mari Kuus kee Masril ackumuk yeneeh; caddo sinni qanxaffe luk yenen. Liibiya kee Fuut doolat qeebil tet qaxat ten.
Toh teetih xiqtem maliiy; ellecabol too magaalah mara seewah marin baaxo been. Tet xaylo xaal tafaqqa heenih, baaxot qiden. Teetil abbobtih suge mara silsilatat axuyya heenih beeniih, ken seewah bee mari saami caxxa keenil qide.
Nanawê-maraw, isin kaadu yiskire marih innah lagaggaq edde intaanaah, naqboytiitik sasseenih edde tambooqoren aracih goranah, tardoonu waytan saaki amaatele.
Assuuriyah mari megdebitte yabbaxu waa marah, *sublay xaylo akak alayteh innah gacele. Subla xaylo caxa ligligga haan way xayuk elle radda innal, ken gabat radelon.
Assuuriyah qaskar meysih agabu akkele. Cuduud dacrissa qaskar matanaay; naqboytit akak elle waasinta innal matan. Koositih bicsiten aroocat gira gexele.
Nanawê-maraw, magaalat siinik hoonu waan marok leek keewo haysita. Koosit meqe innah bicsita. Burta bahha haay, leet arqussa haay kalla abba haay gaso akak xisa. Kallak bicissen xeet bical haa.
Magaala naqboytit siinik culaamak gaso edde haa'mmay, faxe bica abtaanamah girat cararetton. Carbit kaadu ambaxetton. Qanayti sele cooxih innah foyyah raqqa axcetton.
Mangah qanayti gide tekken.
Badaaqat aba mari siinik mangah qaraanal tan cutuukak mangooh; takkay immay qanayti haadeh elle kuda innal, elle yanin magaala foyyah cabba heenih kudelon.
Siinik qaskar kee doolatat taamita kaxxa mari, wac yan saaku gidaar bagul sasa qanaytih inna le. Too qanayti ayro laqta waqdi, haadeh qaxak teenal gexa'mmay gexe ikke num mayaaxiga. Qaskar kee doolatat taamita kaxxa mari kaadu toh abele.
Assuuriyah malikow, ku doolatih maray ku ummatih duwat yanihiyya rabeh gaba kaleh. Ku kaxxa maray muddaqiyih sugehiyya akak ugute waan xiinih xiinen. Tohih sabbatah ku mari qaleelah amol fixixih gace. Tohuk wadir ken baaxo fanah ken gacissam matan.
Kot yekke mudum, dayla le mudum hinna. Akak urta mudum hinna. Atu abak sugte umaane kee racmatta sinnak yisillime mari maay yan? Mayana. Tonna leemik, ku baati yaabbu waa mari farcatah gaba aagurele.

YALLI, nabi Cabakkuk yuybulle wacyi ah kaana.
Cabakkuk iyyeemih,
«YALLAW, a mari nel baaha umaanek macah tibba 'taah,
kot aba kallacik macah tibba 'ta?
YALLAW, aham magid fan sugtu waytah tan!
Edde an gadaamak tibba macah yok inta?
Table umaanek abalih tibba mannal inta?
Sinam dirkisaanam kee baatiy takkehiyya kulli'kkel able.
Qeebi kee qaduwwi baaxo duudeh.
Tohih sabbatah, xinto boolatteh; qadaalat mayana.
Yab gitah mekla mari mayanak, umeynit meqe marak fillat gacte» iyye.
Tohuk lakal Yalli isi ummatak iyyeemih,
«Ama dariifal siinik tan doolatwa wagga haay,
tokkel takkem tabloonu waytaanam kaxxa qagab siinil akkele.
Taabbeenimih numma siinit ceele waytaamay qagabak tanihiyya
isin addunyâ bagul anih abeyyo.
Macaay inteenik, Baabelon maray racmatta sinniih, geenimit aseehede waahiyyah abbootan aceeyyo.
Ta mari baaxooxat qeebi abaana'gidiiy, carbit yabbixeeni'gidih kulli baaxo fan gexelon.
Sahdat cunxo kee meysi qideloonuuh;
sarrak isinnih meqe madqay ken fayya haytahiyya mudelon.
Ken faaris sissikaaneh kabqik laftele.
Satqitte suulak aban cunxok fuli cunxo keenik abelon.
Faariisa keenik kaqoh fayxih inki aracal mataseehedaay,
xukcunoh baaxo dub heele.
Qawi tu bukkusam faxa waqdi sissikuk elle yamaate innal,
a mari kaadu xer baaxok marin baaxo yabbixe'gidih,
faaris xoxbisak amaatelon.
Ken qaskar sinam dirkissa'gid kee
mango baaxo qandet tabbixe'gidih amaatele.
Ken yabalu waa mari wariggitele.
Oson seewah been mari mangah ballaaqê gide akkele.
Ta mari, malikwa qunxa intit yable mara kinnon.
Kaxxa maray doolatat yanihiyyal qangi asalah rabaanah.
Faxe gaso haanamah magaala cule ken kalaanam maxiqan.
Magaalat maroh tan gasot ballaaqe massossa heenih
teetil koreenih, tet abbixelon.
Tohih lakal foocat sugga tam duufut beelon.
Oson dambileelah yan maraay;
elle yaamineenim, isinni qande» iyye.
Cabakkuk tohuk lakal iyyeemih:
«YALLAW, atu dumaak yan Dagelta kinnitooh, waara Yalli koo.
Kudduusuk yan Dagelta kinnito.
Aqbudem kooy; yoo dacrissam koo.
YALLAW, Baabelon mara sinaamak addak doorru hayteh
nee edde digaalan qande keenit hayte.
YALLAW, ku inti taahirik tan inti kinnuk, umam tablem maqansissa.
Umaane aba mara xiqa Dagelta hinnito.
Hay ta uma-qamal-leela abta umaane mannal qansissa?
Keenik fula cakki gital yan mara baysah ken table waqdi,
tibba mannal inta?
«Sinam, baddi kullunta kee cerriy axcuk gexxa alluwway abba sinnihiyya abte.
Baabelon mari, sinam kullunti innah gillaabat yabbixen.
Sabak addat ken hayya haanah hirriigisak ken beyan.
Keeniy beyaanahiyyah bagul wadir ruffa iyyan.
Wohut mayaadiyaanaay, woo sabooka yaqbudeeniih,
sadgat akah aban.
Toh akah abaanam, too sabookat isinnih faxxa haan maaqo geyaanaah, farcitak xiinan.
Annal magid fanah mara foyyaysak, sugoonu waanah yanin!
Baaxooxa racmatta maleh bayisak ma gide sugelon?» iyye.

Sarrak kaadu iyyeemih, «Ahaysa magaalat maroh tan gasoh amol dacayrih yan qaskariitih innah, gacca exceh YALLI yok iyyam aabbu waah, kaa essereemik yol gacsam kaak qambaalu waa» iyye.
Sarrak YALLI yok iyyeemih, «Allaak akah tankirriye innah, anu koh warisu waam luucul meqe innah uktub.
Away koh warisu waam edde takku wayta ayro uxih taniimih sabbatah, uktubay sug. Takkay immay maxeeriiy, too ayro xayuk amaatele. Anu koo ayballayu waam nummah akkele. Raagelem akkaletto'mmay takkem fanah qambaalay sug. Udurra mabtaay, akkele» iyye.
Qagseh iyyeemih, «Farmo ah teetik, uktub. ‹Kaxxiina-leela wagitay, kaxxiina ken roocit aamele. Meqe marah tu gactek, imaanat waarelon› » 'yaanam iyye.
Gaddaliino sahda aylahissa.
Diiko rabak akah cayye wayta innah,
kaxxiina-leela kaxxiinak macaytaay; geenimit mayaseehedan.
Kulli baaxot qeebi akah abaanaah,
baaxooxa akah yabbixeenim, tohih sabbata.
A saaku qeebil akak yeysen mari keenil anqaasak maaciseloonuuh, ken bursutelon.
«Garaqtan duyye gaaboysaah, marak bukkuse duyyet gaddalite maraw,
woyyow siinit takku waytaamow!» keenik axcelon.
«Garqiino abaah, mago bee marak dulmil mago gacsa maraw,
aham fan gaddalitteenih.
Annal hay, magid fan sugtoonu waytaanah tanin!»
keenik axcelon.
Mago akak beyten mari cube'kal guutuh sin gorriselon.
Too mari siinit yamaatu waa waqdi gilic siinit heele.
Litoonum siinik buubelon.
Mango baaxoh mara buubteeniih, mango baaxoh mara qidden.
A saaku too marak saaboh raaqe mari sin buubele.
Tah siinit akah takku waytam, sahdat abak sugten qidim kee
baadal enna 'ya mara kee baadal enna 'ta magaaloolit
abak sugten dirki kee umaaneh sabbata.
Woyyow siinit takku waytaamow!
Dirkih sahdak beyten duyyet gaddalitak sugten.
Dabaaqat tu siinik takkeemik dacayri takke'gidih,
kaxxa qarwa megdeb innal bicissen.
Abba haak sugten umaane, sin kee sin buxah marah qaybi xalele.
Mango baaxo bayisseenih, finqa siinih xalele.
Sin qarwal tan xeetik bicsen gidaarwa kinni way
xongolteh innah siinit gacele;
cooxuk bicsen qamidwah deero
qalê-berri gurral siinil raddah innah siinit gacele.
Sahdak caxxan qabala kee abtan uma-taamat
magaala xisa maraw,
woyyow siinit takku waytaamow!
Sinam foyyah taqabta.
Oson abba heenim inkih girâ-gadda takke.
Ah absissem, YALLAY Nabaamak Nabahiyya.
Bad kibuk akah yan innah,
baaxol yan mara kaadu YALLIH nabnah ixxiga duudele.
Sin naqbi kamri inna le.
Cuggaaneh siinik tan baaxooxah marah, kamri taceen.
Qaybik radak qasunuk qawrat keenik yambullee'gidih kamrit ken taskirisen.
Woyyow siinit takku waytaamow!
Migaq elle luk sugten baaxol qaybi sin abbixele.
Isin kaadu kamrit iskirra 'teenih qawrat siinik ambulleele.
YALLAK migdi gabat tan digaalah kobbaayak aaqubetton.
Too waqdi, a saaku liton migaq-gexxoh aftok
qaybi sin abbixele.
Lubnaan rasul sugte garbo tirgiqeenih immay
a saaku sin argiqelon.
Too garbol sugte alluwwa qiddeenimih sabbatah,
a saaku alluwwa sin meysiisele.
Tah inkih siinit akah takku waytam,
sahdat abak sugten qidim kee
baadal enna 'ya mara kee baadal enna 'ta magaaloolit
abak sugten dirki kee umaaneh sabbata.
A xeet kee cooxuy taqbudeeni maca siinih xiqtaah?
Tet le marah mannah tanim xiqta?
Ah sahdayti isi gabak bicseemi'kkal
tu siinih xiqtam hinnaay,
deedalak sa akak geytaanam manton.
Yaqbuden duyye bicse mari, isi gabat bicseemiy
afak yaabe waytahiyyal yaamineh!
Woyyow siinit takku waytaamow!
Caxxa kee xaay gabak orra heenih bicseenihiyyak
«Xiinik uguta» intan.
Ta xeet kee coox siinih warsa sirri maay le?
Siinih tu warsam hinna'mmay xeet kee coox isih rooci mali.
Bagul dahab kee lakqo akak haytaanah immay
tohuh rooci mali.
YALLAH tu gactek, elle yanim
taahirik yan qariy qaraanal yani.
Addunyal enna 'ya mari kay foocal tibbi iyyoonay.

Nabi Cabakkuk abe dooqa ah teeti.
YALLAW, duma abtem kok oobbeh.
Migaq gexxo le Dagelta
kinnitom, YALLAW, aaxigeh.
YALLAW, kok abto digga haa;
duma-abtem cubbusa waqdi,
qagabsitah, qagab axce.
Kaxxa abittoy dumah abte,
ni dabaanal kaadu qagis.
Isi qande nee uybulluyaay
isi bagcarrak nee cataay,
isi racmatta nel oobis.
Ni Dagelti akak yamaatem,
Edom kabuuy, Edom rasu.
Ni Dagelti akak yamaatem,
Faaran migaq le koomaami.
Taahirik yan Dagelti kaa.
Kay nabna qaranwa gufteh.
Kay fayla baaxo timlikeh.
Tonnal yamaate waqdiina
cankaxi innah ifak yanih.
Noori Yallih gabak yawqe.
Isi qande qellut tanim,
too gabay noori akak yawqe.
Sahda digaalam faxa way,
dalka isik naharat ruuba.
Balak, «Yoo kataata» iyya way,
bala too way kaa katatta.
Kay soolol baaxo tangayye.
Inkih tan ummat kee ayyunti,
kay wagittol axaxita.
Addigille wayta qale
kay wagittot riira takke.
Dumî-dabaanal, xer saaku,
usuk edde gexe gital
sugte koomaami sutta inteh.
Kusaanah yooboke mari,
kaak cunxitah innih uble;
Miidiyan-mari isi qarwal,
kaak cunxitak axaxitah,
anu inni namma intih uble.
YALLAW, nasri geysissa'gid
farasah qambur luk sugte.
Macâ sabbatah tinqibeh?
Weeqaytu faxe waak sugtee?
Badak waagissem luk sugtee?
Gaysê-baxa qalaamissuh,
sibak addak bukka hayte.
Gaysê-baxa qalaamisseh;
baaxo gudeek faqaaqisse,
leey racta akak teyyeeqe.
Qaleeli koo yuble waqdi,
kok cunxiteeh, axaxiteh.
Qaraanak kaxxa rob radeh;
baaxol sugga 'tem duufut bee.
Baaxok guba tan lee muxxe;
weeqi kaxxa haffo baahe.
Ato lito gaysê-baxay
habug iyyaah liliq iyya,
qalaamisseeh qidde waqdi,
qaran bagul alsa solteh,
ayro kinnih edde solte.
Ku macaxuy habug iyyah,
ayro solteeh, alsa teede.
Tenneeqebbeeh, bagcarritteh.
Ku naqabu kee bagcarra
inkih tan baaxo gufteh tan.
Ku naqabu kee bagcarrat
baadal yan marat taqqa 'te.
Akah temeetem, Dageltaw,
isi-ummatay dumaak doorte
catta'gidiiy wadda'gidi.
Umeenitik abbah yen num
bayisseeh, taqqa kaat inte.
Kay qaskar kaa'lih finqisse.
Qaskarak abbah suge num,
isi macaxut bayisse.
Caacoh innah net yemeeten;
kaxxam farcitak yemeeten;
nee fixiixisaanam faxen.
Boola akak dareemen marat,
xukkutaanam faxak sugen.
Ku faariisa badal gexxek,
bad qaafitaah, haffo baaha.
Tah oobbe way yi Dageltaw,
axaxiteeh, kumkummateh.
Sokaati yok axaxitteh;
ibi yok kadiidimiteh;
ariiqo yok axaxitteh.
Nel umaane baaha mara,
neh digaalla haytam fanah,
asbireyyooh, qambaaleyyo.
Subul xaylo xale waamah,
qinab xaylo xale waamah,
*daytuun xaylo xale waamah,
daro neh orbe waytaamah,
illik loyni yambaxeemih,
wadar kaadu tambaxeemih,
laahi buxah orbe waamah,
taham inkih net takke way,
YALLI yoo catam aaxaguk,
ruffu axceeh, kaxxam tassa axce.
Yi Dagelta assakooteyyo.
YALLAY Mulki lek qande gee;
iba yok cayla bahsiise.
Yi-iba maqarah sara abe.
Qale awqeeh, qalek oobaamah,
iba maqar yok bahsisse.
[Aham, Yallih Qibaadah-Qarih addal saare aba marak abbah yen numuh yuktuben saare. A saare aban waqdi *kirar gurral yan caxxal digirak aba.]

YALLI Xafanya deqsita nabil ruube farmo ah teeti. A farmo YALLAK obtem, waktik Amon-Yoosiyaahu deqsita num Yuudâ-marih amoytah yen saakuk ten. Xafanyak kaxxa abba Ciskiyyaahu deqsita malikik ten. Ciskiyyaahu Amarya xaleeh, Amarya, Gedalya xale. Gedalya kaadu Kuusi xale; Kuusi, Xafanya xale. Xafanyak nasab toh elle yani inna.
YALLI iyyeemih, «A baaxoh bagul enna 'tam inkih bayseyyo.
Alak Adam-baxaay alaakulleyti yenek, qaraanal haada kimbir yenek, hinnay kaadu kullum yenek, inkih bayseyyo. Makri-leela deerik afah korseyyo. Bani-adantu saabo cabsiiseyyo. Tahat yabtam yoo YALLA» iyye.
YALLI qagseh kaadu iyyeemih, «Yarusalaam mara kee Yuudâ kedoh ubukka 'ye mara digaaleyyo. A Baqal akak iyyan duyyey qibaada akah abaanahiyya raat cabsiiseyyo. Baqal qibaada elle aban aroocal Baqal yaqbude mari seekah le mara kee yot darre cabte seeka raat cabsiiseyyo.
Qarwah amol gacca 'yeh, ayro kee alsa kee cutuuka yaqbude mara bayseyyo. Yoo yaqbudeeh, yi migaaqal xiibitak wadir, yok kalah Milkom deqsitta duyye yaqbude maray too duyyeh migaaqal xiibitahiyya bayseyyo.
Yot darre cabaah, yi gita kataate waa mara bayseyyo. Too mari yot baaqid sinni maray catoh yol kibalsite waahiyya kinnon» iyye.
Mulki le YALLIH cokmih ayro xayih immay kay foocal tibba 'xica. YALLI too ayroh masgaada bicseeh, Yuudâ mara buubu waa marah seeco abeh.
YALLI iyyeemih, «Too masgaadah ayro malik gubal tan abbobtiiy, malik-buxah mara kee, marin mari abuk raqtih lem kataata mara siinik digaaleyyo.
Yalla maleela taqbude duyyeeya keenik kaxxih yaqbude mara digaaleyyooh; too maray gita maliinot sahdak geyya haa duyyet isinni dageltih qari bilqisahiyya digaaleyyo» iyye.
YALLI kaadu qagseh iyyeemih, «Too ayro Yarusalaam magaalak Kullum Afa deqsita aracal weeqa marih anay aabbetton. Yarusalaam magaalak qusbih bicsen aroocal boogisa marih anay aabbetton. Qarway taddigilleh anay Yarusalaam koomah amok aabbetton.
Toh tellemmo aba mari rabu waa ayro'mmay, Yarusalaamak guba raqta exxal yan maraw, weeqaay, boogisa» iyye.
YALLI kaadu qagseh iyyeemih, «Too ayro gabat faanus hayya heeh Yarusalaam magaala gorriseyyo. Isil kaxxa kibaal le maray isit kaxxam yakkalehiyya digaaleyyo. ‹YALLI abba haamah lem mali. Meqem neh maabaay; umam nel mabaaha› iyya mara digaaleyyo.
Luk suggu 'yen gaddaliino keenik buubelon; buxaaxi keenik bayselon. Xissiten qarwat magacan. Yubquren qinabih kamri mayaaquban» 'yaanam iyye.
YALLIH cokmih ayroy kaxxa ayro kinnihiyyah mamaata nabam xayiih, too ayroh mamaata sissikih. Too ayro uma weeqa abeloonuh, cunxitelon. Kaxxa agiirinna luk sugte labhak kinni way qeebil af awqeleeh, waagiselon.
Too ayro Yalli bagcarritu waa ayrooy, ummat gadaama kee cisab yabbaxu waa ayro. Too ayro baaxo abur edde takku wayta ayrooy, finqi edde yabbaxu waa ayro. Too ayro baaxol data qamburreey gaanibiy kaxxa dite le radele.
Too ayro qeebi radu waamih astah *baanta amuggurele. Naqboyti-qaskar abtah tan tirtirah xongolo, inkih tan baaxol antaabbele. Magaalat maroh tan kaxxa gaso korelon; amo xer qarik amo korelon.
YALLI iyyaamah, «Ummat inti maleelah innah tataf edde inta bala ummatal ruubeyyo. Dambi lem yol baaheeniih; tohuk gexxaamah a saaku qabal leeh innah keenik caxitele. Raysi keenik abicca 'yeh baaxô-bagul qangalaalele.
Too ayro bagcarriteyyo'mmay, yi bagcarrak oson lon dahab kee lakqo ken mawadda. Inkih tan baaxo yi naqabuh obtu wayta girat cararele. Anu num cabe'kal, garciik addunya bayseyyo» 'yaanam iyye.

Nabi iyyeemih, «Kee wacarriye waa maraw, maabinaay, cissi geyaay, Yallal uduura.
YALLI bagcarritaah, kay naqbi siinil oobaamak dumal, edde tanin soxak uduuraay, caaco beyte caffa makkina.
YALLI aba iyyem abaah, kaal kibaal haa maraw, YALLA aqbuda. Cakkik tanim abaay, YALLAH uqunxuya. Toh abteenik, YALLI bagcarrita saaku digaalak cattintaanam takkeh.
«Gaada deqsitta magaala abur akkele. Askalon deqsitta magaala bacarih raaqele. Asdood deqsitta magaalah mara, saaku aben qeebit wallaqenta xiiriyak ayyaaqelon. Ekron deqsita magaalah mara dabaaqah elle yanin ikkek fixixih ken ruubelon.
*Filistiin-maray baddi afal yanihiyyaw, bayteenim isinnik ixiga! YALLI cokmih baati siinil ruubeeh; too baatih bayettoonuuh, num siinik maraaqa.
Ama baddi afay a saaku guubuh elle tantoonuhiyya saqi loynitteh dabaq akkeleeh, illi elle nooka booxa akkele.
Yuudâ-marak qeebik saaboh raqtem baaxo siinik raaqiseleeh, raaqisen baaxo saqi dabaaqah haysitelon. Askalon magaalal raqte qarwa, saqi loynitte xintimah haysitele. YALLAY ken Dagelta kinni luk sugen meqe mano keenih gacseleeh, ken qaxat gacele» iyye.
YALLAY Nabaamak Nabahiyya iyyaamah, «Mooyab kee Qammon deqsitta kedoh yooboke mari ummat yok xaafaah; oson anqibinnaanim iyyaanam keenik aabbeh an. ‹Baaxo siinik beenno› axcuk keenil tirtirisan.
Waara YALLAY Nabaamak Nabah, Israayil doore Dageltah yanihiyya kinniyooh; inni migaaqal xiibita'mmay, Qammon kee Mooyab deqsita marat duma Sodom kee Gomorra deqsitta namma magaala kee, too namma magaalal suggu 'ye marat tikka 'te baatih innah tan baati keenit abeyyo. Away elle yanin baaxo qasbo elle taabuke booxah raaqeleeh, waaqex elle yaabuke gubbi akkele. Abuuruy way tu elle suge wayta akkele. Yi ummatak carbik saaboh raqtem ken buubeleeh, sarra ken baaxo isinnih haysitelon» 'yaanam iyyah yan.
Xafanya kaadu iyyeemih, «Mooyab kee Qammon mari elle bayu waam tama'nnaay; too baatih ken bayissam, ken kaxxiina kee YALLAY Nabaamak Nabahiyya doore ummatat aban bura kee xaafu.
YALLI akak cunxitan umaane keenil ruubele. Addunyal yan mari yallah le duyyeeya foyya keenik abele. Too waqdi kulli mari, elle aninnaan baaxol, YALLA aqbudele» iyye.
Kuus maraw, isin kaadu seefit bayetton.
YALLI Assuuriyah ummat isi qandet baysele. Nanawe deqsitta magaala abur abbay bakarroyta cabele.
Saqa kee alak alaakulleyta akak inxicca yaanamih dabaq abele. Tiddigille qarwat inin dabaaqah gacele. Inin kulli taagatak kaayele. Kulli qarik afal kuraani kaay antaabbele. Naqboytit, qarwa akak xisen *sariida kalla heenih beelon.
Tet addal yan mari kaxxam isit yakkaleeh, tu ken xage waytam yakkaleeni'mmay, takku waytam tamaha. Ken magaalah bis le magaala addunyâ-bagul matanam keenit celta. Tohu immay ken magaala abuuruy alluwwa dabqah lehiyya akkele. Xaqu akak gaceh gexa mari tah yable waqdi, abah yan wariggak gexxaamah hagga axcelon» iyye.

Xafanya iyyeemih, «Yarusalaam magaala yabti cina leeh, tutlukeeh, isi ummatat xukkuttah immay baati teetit akkele!
Yarusalaam magaalah mari YALLIH yab cineeh, YALLI keenik akah xiina iyye meqe manoh xiinaanam cineenih. Imaan YALLAL hoonu cineeniih; kaal cato essera mara makkinnon.
Tet addal tan doolatat taamitta abbobti, qulule lubaakih innah, baaxo meekitan. Tet addal tan cokmi abeenit, maaci edde maacise barugak cayye wayte suulah innah gacan.
Teetil tan nabuwwa kaxxam isinnit yakkaleeniih, yaaminen mara hinnon. Teetil tan seeka taahirik tanim nadaasa abtaah; Yallih xinto isinni faxaanamih taagah makot warsan.
YALLI Yarusalaamak addal yanih immay, gitah taniimik sa makot tanim aba Dagelta hinna. Maaci maacisek wadir kulli saaku isi ummatah qadaalat lem abaah; tohu'mmay cakki gitak yexxeere mari uma taamah abittok maraaqaanaay, aban umaanek mawacarriyan» iyye.
YALLI iyyaamah, «Doolatwa bayseeh, magaalooli keenik bayseh aniih, xeetik xisen gasoy magaaloolit maroh sugtehiyya kaadu keenik bayseh. Megdebitte keenik foyya abeeh, magaalah addal gititte abuuruy num sinniih, lac sinnihiyya abe.
‹Tahaysa yi mari yok meysiteleeh, anu maabina keenik axcem maabaana› 'yaanam niyal heeh suge. Takkay immay keenil baahem abaluk, yol yaduure marak masuginnoonuuy, dumaak abak sugen uma taamat qagten.
«Abletton! Ablettoonuk qambaala meqehik! Anu ummat abte umaane ummatal diggoysu waah, ken umaaneh ken digaalu waa saaki yanih. Doolatwa kee malikwa inki aracal gaabossa heeh, yi naqbi le'nna ken aybulleem faxa. Inkih tan baaxo yi naqabuh obtu wayta girat cararele.
«Tohuk wadir baadal tan ummatak afkan korseyyo. Deedaltaamay yalla axcuk yaqbudeenihiyya cabba heenih yol aduureloonuuh, yoo dibuk aqbudelon. Dooqa aban way, ‹YALLAW› axcuk yoo kallacelon. Tikka 'yaanamaak yi amri oggolelon.
Kuus-rasuy xeerihiyya fan yinkiliqeh suge yi mari sadgat yoh abeleeh yol xaaqimele.
«Too saaku, yi maraw, duma yol bahten yabti-cinak gexxaamah mawacarriytan. Macaay inteenik, kaxxiina kee anaani le mara bayseyyo. Tohuk wadir isin yi qaley taahirik tanihiyyal kaxxiinah qubbuy m'intan.
Tokkel too saaku niya akak baxaqteh, kaxxiina xagarat aalle waa maray faxaamah yoo kallacahiyya raaqiseyyo.
Israayil ummatak saaboh raaqe mari tahaysa sahdal umam mabaaha. Diraabat mayaabaanaay, sahda maduquurusan. Yakmeeniih yaaqubeenim ken mawaysiisa. Ken xagtam matanaay, numuk mameysitan» 'yaanam iyya.
Israayiley, qililisay;
tet ummatey, ruffa 'xica.
*Yarsalaam magaalah maraw,
baguuy afqadok wallita.
Aysa siinil tan digaala
YALLI siinik kalla hee;
naqboytit siinik kalla hee.
YALLI sin amoyta kinni;
Israayil ummat waklisa.
Ahaysa akak cunxittaanam
matan; sin fanat maraqta.
Too ayro tamaatu wayta way
Siyon qalel tan magaalay,
«*Yarsalaamey, mameysitin;
niya isik margaqin» axcuk,
teetih aytikuma aceelon.
YALLAY ku Dagelta kinni
ko'lih yaniih, koo waklisa.
Yallih cayla nasri geetton.
YALLI sin assakootele.
YALLI siinih le kacanuh,
qusba manoh xiine liton.
Ummat qiidit tassa elle intaah,
wallitak ruffa elle inta'nnal,
YALLI siinih le kacanuh,
qililisak, tassa axcele.
YALLI siinik iyyaamahaa:
«Aysa baati sin mageyta;
ahaysa qaybik maraddan.
Xukko siinit abe mara,
edde digaala uddur xayih;
maxeeriiy, ahaysa xayih.
Kos iyya maray boola le
edde wadu waa uddur xayih;
maxeeriiy, ahaysa xayih.
Fixixiseh suge mara
le baaxo fanah gacseyyo.
Sinam keenit abta qaybik,
nagay ken saytunuseyyooh
kaxxa mara ken abeyyo.
Qaybi yibbixe baaxooxal,
migaq akak yaabben maray
faylisaana ken abeyyo.
Tohum edde abu waa wakti,
maxeeriiy, ahaysa xayih.
Sin maray fixixih yani
le baaxo edde yaduure wakti,
maxeeriiy, ahaysa xayih.
Meqe manoh sin gacseyyo.
Toh edde yakku waa wakti
isin 'sinni intit abletton.
Migaq akak yaabben maray,
faylisaana sin abeyyo.
Baadal inkih sin aabbelon.
Tah intaah, tahamat yabtam,
yoo YALLAY sin Dageltah tan»
'yaanam iyye Meqe Goyta.

Daryawes deqsita Malik Fursi-rasul tu edde taade malikih yen dabaanal, malik edde yekke nammayhaytô sanatak leceyhaytoh alsak inikhaytoh ayro, YALLIH farmo nabi Caggayal obte. Woo farmo YALLI akah ruubem, Darabbabel deqsita numuy Yuudâ rasul abbah sugehiyya kee Yoosuwa deqsita numuy woo rasul kaxxa seekih yenehiyyak ten. Darabbabel Saltiyal deqsita numih baxak ten. Yoosuwa kaadu Yahuuxadak deqsita numih baxak ten.
YALLAY Nabaamak Nabahiyya Caggayak iyyeemih, «Ama mari, ‹YALLIH-Qibaadah-Qari edde xiseh meqe wakti ahayduma uxi magufinna› 'yaanam iyyaanak,
a farmo keenil qidaay, keenik intaamah:
‹Yi qariy yoo elle taqbudeeni abuuruh elle yani'kkel, isin isinnih meqe xisneh xissitten qarwat gactaanam celtam kinni?
« ‹Away ah siinit akah takkem kinnim cubbussaanam meqe.
Buqreh mango daro qiddaanah, dagoom akak orbissan. Maaqo buxal allih, cayya akak mantan. Qinabak bicsen kamri geytaanah immay akak cayya mantan. Sartan litoonuh immay woo sartan waacak sin macata. Taamittaanah immay akak geytan lakqo booha lee giibit gacteh gide.
« ‹Ah siinit akah takkem kinnim cubbussaanam meqe.
Away uguta. Woo saagan elle yan qaleela fan gexay saagan baahaay, yi qari edde xisa. Tah abteenik, anu ruffu axceyyooh; tokkel yoh taguude qibaada yoh abetton. Tah intam yoo YALLA› keenik inxic» 'yaanam kaak iyye.
Tohuk kalah kaadu keenik iyyeemih: «Tubquren baaxok mango daro geettoonum tekkeleeni'mmay, dago daro siinih orobte. Geyteenim buxah orbissaanam tekkelen way caacayat siinik ruube. Toh siinik akah abem maca siinit celtaa? Yi qari abuuruh garil siinik yaniih, isin isinni qarwah bicsah agxittaanam siinik ubleeh; toh siinik uble waqdi, tamah siinil baahe.
Naafi akah rade waah, daro akah orbise waytaanam kaadu tohu.
Baaxooy, koomaamiiy, buqreh aroocaay, qinab xaylo elle taabuke aroocaay, *daytuun xala cooxuuy, baaxol ubukka 'taamay tankammehiyya kee, ummataay laa kee saqal inkih qabar ruubeyyo. Abtan taamak tu morbissan» inta farmo keenih ruube.
Tohuk lakal Darabbabel kee kaxxa seekih yen Yoosuwa kee, wohuk kalah yan maray baatik saaboh raaqehiyyak yakkeenimiik, YALLI keenik aba elle inxicca 'ye innal, YALLI aba iyyem aben. Ayyunti YALLAY ken Dagelta kinnihiyyak meysitak yeneeh; tonna leemiik YALLI ruube nabi Caggay iyyem aben.
Too waqdi YALLIH farmoytah yen nabi Caggay kay farmo ummattah warseeh, keenik iyyeemih: «YALLI siinik iyyaamah: ‹Anu sin lih aniih, yi taamay abtaanal siinik baxsime waamah xagana siinih cula› siinik iyyah yan» keenik iyye.
Kay Qibaadah-Qari nammeyhaak xisaanamih fayxi YALLI keenit hee. Yuudâ-rasih amoytah yen Darabbabel kee, kaxxa seekih yen Yoosuwa kee, wohuk kalah yan maray baatik saaboh raaqehiyya yakkeemik, YALLAY Nabaamak Nabaah ken Dagelta kinnihiyyah Qibaadah-Qari bicsaanam qimbisen.
Too qarih xisne edde qimbiseenim, Daryawes tu edde taade malik edde yekke nammeyhaytô sanatak leceyhaytoh alsak labaatanna kee fereyhaytoh ayrok ten.

YALLI too sanatak malcinhaytoh alsak labaatanna kee inikhaytoh ayro, nabi Caggayal qagseh farmo oobise.
Kaak iyyeemih, «Ta farmo Darabbabeliy Yuudâ rasul abbah yanihiyya kee Yoosuway kaxxa seekih yanihiyya kee ayyuntah inkih warisaay, intaamah:
‹A Qibaadah-Qari duma luk suge qax-maqaane kasa num siinit maay yanii? Away ceelam maay tablen? Wagga haytan waqdi tu ceele waam siinit maay celtaa?
Taway ugutay xisne qimbisa. Niya siinik rade waytay. Wakalih anu sin lih anik, xiso qimbisa.
Masrik tewqen saaku sin lih an 'yaanam siinik exceh sugeeh; tokkeey akke sin lih anik mameysitina. Toh siinik intam yooy YALLAY Nabaamak Nabahiyya› keenik inxic» iyye.
Kaadu qagseh kaak iyyeemih, « ‹Xayi waktih addat uxih qaran kee baaxooy bad kee bacari asgayyeyyo.
Baadal tan doolatwa asgayyeyyooh; luk sugen gadda keenik akke bahha heeyyooh; yi qari gaddaliinok kibbiimele.
A baadal eneyya 'ya dahab kee lakqo yiimi.
Away xissoonu waytan Qibaadah-Qari, duma suge Qibaadah-Qarik qaxah iysissa heeyyooh; inni ummatah gaddaliinoo kee amaana tokkel aceeyyo. Toh siinik intam yooy YALLAY Nabaamak Nabahiyya› 'yaanam keenik inxic» kaak iyye.
Daryawes tu edde taade malik edde yekke nammeyhaytô sanatak sagalhaytoh alsak labaatanna kee fereyhaytoh ayro, YALLAY Nabaamak Nabahiyya kaadu Caggayal farmo oobise.
Kaak iyyeemih, «Ama seekak intaamah: ‹Away ceelalloh, numuk teeni sadgat elle aban aracak bee taahirik tan cadoyta bandiilit xambaqqa heek lakal, woo cadoyta edde tan bandiilih gaqambo xage kee saalo xage yekkek, hinnay kaadu, qinabak bicsen kamri xage yekkek, caxâ xaylok bicsen *zeyti (saliid) xage yekkek, akkinnaan maaqok xage kaa tekkek, a cadoytah sabbatah too maaqo taahirik tan maaqo kaah maay takke? Too yab yoh mekela› keenik inxic» iyye. Caggay seeka toh essere waqdi seeka, «Aleey matakka» iyyen.
Caggay kaadu qagseh ken essereemih, «Ginaada xageemih sabbatah nadaasa tibbixe num gaqambo akkiiy, saalo akkiiy, hinnay kaadu, qinabak bicsen kamri kee caxâ xaylok bicsen *zeyti gabah xagek, woo maaqo nadaasak cattinta?» iyye. Seeka «Macattintaay, woo maaqo yakmeenim caraamu» iyyen.
Caggay too way keenik iyyeemih, «Hay, tonnal, YALLI iyyaamah, ‹Ta maraa kee ken buqrek orba murti, tama taway siinih warisak suge ceelalloh gide. Tonna-kinnuk oson sadgat elle aban aracal sadgatah baahinnaan maaqo calaalak matanay; nadaasak taniih, caraamuk tan.
«Tonna leemiik ahak wadir cubbusa; tahak sarra caalat dumî-bis siinil mayalla. Yi Qarih xisne qimbissaanak duma,
siinit tekkem maay able waytan? Woo orbissen daro elle kobxissen arac gexxen saaku, too daro namma boolih kiilo akkelem elle akkaluk sugten ikkel, inki boolih kiilo akkuk siinih sugte. Qinab elle yaxmuumen aracal bool litri takke qinabay yuxmuumeenihiyya dagaak morootom litri akkuk siinih suge.
Uysubukku hayteenim siinik baysa kaxxa caacay kee arroqle le rob siinil ruubeeh; darot dalka ruube'mmay, tohuh toobittoonu cinteenih.
A saaki, yi Qarih rakiiboh xisnek gaba edde kalten ayrooy; yi Qarih rakiiboh xisnek gaba edde kalteenim, ta sanatak sagalhaytoh alsak labaatanna kee fereyhaytoh ayro. Tahak wadir anu siinih abu waam cubbusa.
Darok raqtem ane waytaah, qinab xala cooxuk raqtem ane waytaah, rummaana kee *daytuun kee *subla coox ahayduma xaylo xaleh suge waamah, ahak wadir barkat siinit heeyyooh, sin gaddaliseyyo» iyye.
Too alsak too ayrot kaadu, YALLI nammeyhaytô-farmo kaal oobiseeh; toh ayrok labaatanna kee fereyhaytoh ayrok ten.
Kaak iyyeemih, «Yuudâ rasuk abbah yan Darabbabelik intaamah: ‹Qaran kee baaxo edde asgayyu waa saaki xayiih;
Too saaku marin doolatwa deerik afah korseyyo. Luk suggu 'yen qande keenik bayseyyo. Carbi edde aban gaariira kee woo faras-gaariira beya mara kombobboliseyyo. Faroosa kee faroosah amot yan mari rabeleeh; seefit titta selele.
Yi naqasu Saltiyál-Darabbabelow, too ayro bahha koo heeh, abba koo abeyyooh, migdi gabah ferranto

Daryawes Fursi-rasul tu edde taade malik yakkeemih nammeyhaytô-sanatak bacarhaytoh alsat, YALLI Zakariyyal farmo oobise. Zakariyya Barkiyya deqsita numih baxak ten. Barkiyyah abba Qiddo deqsita numuk ten.
YALLI wacyih Zakariyyak iyyeemih, «Gexay ummatak intaamah: Yoo YALLAY Nabaamak Nabahiyya sin kaxxa abbobtit kaxxam bagcarrite saaku luk en. Awayah tu gactek siinik axceemih, Yol uduuraay, anu kaadu siinil aduureyyo.
Isinni kaxxa abbobti makkina. Sin kaxxa abbobtih dumî-dabaanal yi nabuwwa yi farmo warisak sugteeh; ‹Edde gexxan uma gitak raaqaay, dambit maasina. Toh intam YALLAY Nabaamak Nabahiyya›, 'yaanam keenik axcuk sugen. Takkay immay oson yi nabuwwah yab ankacisak masuginnoonuuy; anu aba axcem oggolak masuginnon.
A saaku sin kaxxa abbobti kee woo nabuwwak num mayan.
Nabuwway yi naqoosah tanihiyya lih yaabak, ‹Ama marak maabina inxicaay, yi yab macinina keenik inxica› axcuk suge'mmay, sin kaxxa abbobti tohut baaqid mahanna. Tohih sabbatah gibdi biyaakah biyaakiten.
«Toh yublen waqdi sin kaxxa abbobti, ‹YALLAY Nabaamak Nabahiyya ascubuk sugem abeeh; akah iyye'nnal, nek uma-caalat kee uma taamay abnehiyyah nee digaale› axcuk, isinni dambik toobiteenih, 'yaanam keenik inxic» kaak iyye.
Daryawes tu edde taade malik edde yekke nammeyhaytô-sanatak taban kee inikhaytoh alsay Qibraan afat Sebat deqsitahiyyak, labaatanna kee fereyhaytoh ayrot, Nabi Zakariyya YALLIH wacyi yubleeh; iyyeemih:
Numuy qasa farasih amot yani uble. Kaa elle ublem, goloh addal cebak-cooxih fanak ten. Kaak salafak qasa faroosaa kee burraacin faroosa kee qado faroosa soolah uble.
Maqna akak yoh warsa'gidih, malaykatti tokkel suge. Tah uble waqdi woo malaykattuk, «A faroosa akkel akah tanim macaay?» exce.
Malaykatti, «Ama faroosak maqna koh warisu waa» yok iyye waqdi,
cebak-cooxih fanak yen num, «Amah, YALLI, addunyal caalat elle yani'nna wagteh yamaate'gidih, baaxo fan ruube faroosa» yok iyye.
Too faroosah amot yan mari, YALLIH malaykattuy cebak-cooxih fanak soolah yanik inteemih, «Addunya fanah genxeh nubleeh; inkih yan baadal ummat amaanah xiinan» iyyen.
Too waqdi YALLIH-malaykatti, YALLAK iyyeemih, «Nabaamak Naba YALLAW, taham fanah Yarusalaam magaala kee Yuudâ magaaloolil tan ummatah malcina-tabanih sanatih gide naqabut sugte. YALLAW, ahaysa ku racmatta keenil obtu waytam maa saaku?» iyye.
Too waqdi YALLI, yo'lih yaabe malaykattul meqe yaabay ruffu sinam haa gacse.
Too malaykatti, «A farmo ummatat qid» yok iyye. «YALLAY Nabaamak Nabahiyya siinik iyyaamah: ‹Anu Yarusalaam kee Siyon qaley teetil tani afqadook kiciyyooh; teetit umam takkem yoo biyaktah.
Ama kaxxa amaan kee wagarih xiina marah kaxxam bagcarriteh an. Keenit akah bagcarritem, anu dago gide inni marat bagcarriteh sugeeh; too saaku yi mara kaxxam biyaaken.
Ahaysa Yarusalaam emeeteh aniih, teetih racmateyyo. Yi Qibaadah Qari nammeyhaak xiseloonuuh, Yarusalaam kaadu nammeyhaak xissiimele. Tah intam yooy YALLAY Nabaamak Nabahiyya› 'yaanam siinik iyya, keenik inxic» yok iyye.
Tohuk kalah too malaykatti yok iyyeemih, «YALLAY Nabaamak Nabahiyya iyyaamah: ‹Yi magaaloolil yan mara gaddaloola abeyyo. Yarusalaam qagitak anu doorite magaala akkeleeh; tet cateyyom ummatah waris› » yok iyye.
Tohuk kalah gersi wacyi ubleeh; tohuu, awur gaysoosi fereey takke.
Woo yo'lih yaabak suge malaykattuk, «A gaysoosik maqna macaay?» exce.
«Amah, baadal kaxxa doolatwah ten doolatway Yuuda kee Israayil kee Yarusalaam ummat fixixih rubtehiyyah ceelallo» yok iyye.
Tohuk lakal YALLI, affara numuy maataka gabat leeh naggaareenih tani yoo yuybulle.
«A mari macah yemeete?» exce. Too waqdi yok iyyemii, «Akah yemeeteenim, Yuudâ-marat teeqeteeh ken fixixisse doolatwal umâ-yabulih tanim baahaana'gidiiy; too doolatwa baysaana'gidih yemeete mara» iyye.

Tohuk lakal annah wagga hee waqdi, baaxo edde yamittiren akat gabat le num uble.
Too numuk, «Anke gexxa?» exce.
«Yarusalaamal mitri haa'gidih gexah an. Xexxar kee baguh takkeh gide ablem faxa» yok iyye.
Tohuk wadir yo'lih yaabak suge malaykatti fooca fanah yemeete waqdi, nammayhaytô-malaykatti xer ikkek kaa fan yemeete.
Kaak iyyeemih, «Sissikuk gexay, ama baaxo edde yamittiren akat gabat le duubalik intaamah, ‹Yarusalaamal mango ummat kee mango lac sugeleemih sabbatah, inkih tan Yarusalaamat gaso haanam mabicta.
YALLI isih, girak bicsen gasoh innah, tet dacriseleemih xagana culeeh, isi nabna luk tet addal anele› » iyye.
YALLI isi marak iyyaamah, «Duma anu kulli ikke fixixih sin ruubeh suge. Ahaysa Siyon-maray Baabeloonul yanihiyyaw, uguta! Baabelon rasu cabay tokkek kuda» iyye.
YALLAY Nabaamak Nabahiyya iyyaamah: «Sin xaga mari intik-baxa yok xagem deqsita» iyya.
Tonna leemiik nabna geek lakal
Gaba keenil qideyyooh; keenih taamitak sugte ken naqoosa ken buubele. Toh keenit takku wayta saaku, YALLAY Nabaamak Nabahiyya yoo
YALLI iyyeemih, «Yarusalaam maraw, qililisay ifrica. Anu sin lih gacuh amaateh an.
Toh takku wayta saaku baadal tan ummat yoo YALLAL aduureleeh, yi mara akkelon. Anu kaadu sin lih aneyyo» iyye.
Isin YALLAY Nabaamak Nabahiyya sin fanah yoo ruubem too saaku aaxigetton.
Too saaku taahirik tan baaxol, Yuudâ-mari dumak kaxxih, YALLIH ikoytah akkeloonuuh; ken rasi kay rasu akkele. Yarusalaam qagitak YALLI doorite magaala akkele.
Ummatey, YALLI isi dabaaqay taahirik yanihiyyak yamaateh yanik, kay foocal tibba 'xica.

Sarrak Yalli aki wacyi yoo yuybulle. Tohuu, kaxxa seekih yen Yoosuwa YALLIH malaykattih foocal soolah uble. Yoosuwak migdi tattabat Seetan soolah uble. Seetan Yoosuwa yastikiyuh bical gaceh yen.
Too waqdi YALLI Seetanak iyyeemih, «Seetanow, YALLI koo yaynaaqalay! YALLAY Yarusalaam doorehiyya koo yaynaaqalay! A num girah addak handifen bocoytih gide. Kaxxa gadaamah addak handifeenih yeyyeeqen numih gide» kaak iyye.
Yoosuwa too waqdi wasak le sarat anuk, wokkel malaykattih foocal soolak yen.
Sarra woo malaykatti woo waqdi foocal kaak soolak sugte malaykak iyyeemih, «A num edde yan wasak le sara kaak kala» iyye. Yoosuwak kaadu iyyeemih, «Luk sugte dambi kok kaleeh, edde gactu wayta qusba saroy saytuni koh aceeyyo» kaak iyye.
Too waqdi «Away kaadu amot qumaamat kaah hoonay» exce. Too malayka qumaamat amot kaah hayte. Sarrak sekti sarat kaa heen. Tohuk gaba kalaanam fanah YALLIH malaykatti solla 'yeh wagitak suge.
Sarrak too malaykatti YALLAY Nabaamak Nabahiyya Yoosuwa giddinaamak iyyeemit yaabe.
Iyyeemihii, «Yoosuwaw! YALLI, ‹Yi xintol tanim abteeh, kol eceeh an taama duudussu haytek, yi qari kee yi qarih daaratak abba koo abeyyooh; a yi garil tan malayka yol elle xayyowta'nnal, atu kaadu yol xayyowta'gidih idni koh aceeyyo.
Kaxxa sek kinnitok, ko'lih yaaba yab ankacca hay. Isin kaadu kaa'lih tan seekay ankacisa. Sarra takku wayta maqaaneh asta kinniton. Anu faxa taamah taamitu waa numuy migaaqah Dawud Luddal muggaaqisaanahiyya ruubeyyo.
Yoosuwak foocal inki xaay malcina fooca lehiyya heeyyo. Too xaak bagul kutbe heeyyo. A baaxol tikka 'ya dambik, ummat inki ayroh addat kaqliseyyo.
Too ayro kulli num siinik qinab coox kee salfa le caxâ-miru xala cooxih gubal gacca 'teenih, cuggaaneh siinik yan marah qibnaytiinoh isinni buxal xigla abettoonuuh; amaanah xiinetton. Tah intam yoo YALLAY Nabaamak Nabahiyya› 'yaanam iyyah yan» iyye.

Taaxige yo'lih yaabak suge malaykatti yol yemeeteeh, xiinit suge numih innal, ugussu yoo heeh,
«Away tableemih tu maay lito?» yok iyye. «Dahabak bicsen caxxay faanus bagul akak haanahiyya ableh an» kaak exce. «Woo faanus elle haan caxxih amol malcina faanus yan. Kulli faanus malcina dubaalat edde haan arac le. Amol akak zeyti (saliid) edde yan sacni yan.
Faanus elle haan caxxak namma tattabat *daytuun xala cooxih nammay yan» exce.
Tohuk lakal malaykattuk, «Yi amoytaw, ahimik maqna macaay?» exce.
Malaykatti «Mataaxiga'nnaa?» yok iyye. Anu, «Yi amoytaw, maaxiga» kaak exce.
Too waqdi woo malaykatti Darabbabelih warsa'gidih, YALLI ruube farmo yol ruube. «Darabbabelow, abba hannaanim gabal kok bicele. Takkay immay toh, qeebit geytu waytam hinnaay, isi qandet geytu waytam hinna; anu koh acayu waa yi roocaaniyyak geytu waytaama. Toh intam yoo YALLAY Nabaamak Nabahiyya.
Qaleh innah kaxxaamay gibdaabina lehiyya kol xabbacooseyyo. Yi Qibaadah Qari atu xisetto. Qari xisnek gaba kaltuh ellecabô-xaa haytu wayta saaku, ummat anay fayya haak farcatah, ‹YALLIH maqaane a qaril tanay!› axcelon, 'yaanam kaak inxic» yok iyye.
Kaadu wohuk kalah YALLAK gersi farmo yol obte.
YALLI yok iyyeemih, «Darabbabel yi qarih xisneh rakiibo bicseeh; ahaysa gaba akak kalele. YALLAY Nabaamak Nabahiyya sin fanah yoo ruubem too saaku aaxigetton.
Taway fan aben qarih xisne qunxa intit maballina. Darabbabel xisne makot tanim kee ane waytam elle yaaxigen akat gabat luk yabloonu waan waqdi, ruffa axcelon» 'yaanam yok iyye.
«A malcina faanus, Yallih malcina intiy a addunyal tikka tam edde yablehiyya» yok iyye.
«Hay, woo *daytuun xalta namma caxay faanus elle haan caxxak namma tattabat tani macâ-caxaay?» exce.
Qagseh exceemih, «Dahabak bicsen namma bombay caxâ xaylok bicsen *zeyti (saliid) elle caxitahiyyak tattabat tan xaylo xalta caxah namma luddi, maca namma luddaay?» kaak exce.
«Mataaxiga'nnaa?» yok iyye. «Aleeyyah maaxiga» kaak exce.
«Tamah, Yallay inkih yan baadak amoytah yanihiyya uskuttu heeh doore namma numuy kaa takdumu waytahiyya» iyye.

Kaadu wagga hee waqdi, xambabbaqut tan warkat qaraanak bagul caacay beyah uble.
Too waqdi malaykatti «Maca tablee?» yok iyye.
«Xambabbaqen warkat qaraanal caacay beyah ableeh, too warkat xexxaarah sagla mitri yakkeh yan. Affara mitri kee garab baguh yakkeh yan» kaak exce.
Too waqdi malaykatti yok iyyeemih, «Ama table xambabbaqut yan warkat, a addunyal obtu wayta bala elle tunkuttube warkata. Tama warkatak exxak teenal tan kutbe intaamah, ‹Garqa abta garoqti a baaxol bayele› intaah, gersi exxal tan kutbe kaadu, ‹Xiibitak diraabat yaaba mari kaadu a baaxol bayele› 'yaanam inta.
YALLAY Nabaamak Nabahiyya bala ruubeleeh, too bala inkih tan garoqti kee xiibitak diraabat yabba 'ya marak buxaaxi culele. Too bala too marih buxak magexxaay, buxaaxi abur keenik abele» yok iyye.
Malaykatti kaadu qagteh yoh yumbulleeh, «Ama tamaatem maay table?» yok iyye.
«Ah macaay?» kaak exce.
«Amah kafaqaay; ama kafaq a baaxol yan marih ceelallo» yok iyye.
Woo kafaq alifih qararak bicsen birta luk yen. Wagga hee waqdi woo kafaq fakeeniih; too waqdi barra addak bukku akak 'te.
Too waqdi malaykatti yok iyyeemih, «A barra umaaneh ceelallo» yok iyye. Sarrak barrat xukku 'yeh edde sugte kafaqah tet gacseeh, kafaqat alif hee.
Dagah wagga hee waqdi, namma barray caacay gutqot haadak yi fanah tamaatehiyya uble. Too namma barra qande le galway koxxali galwah gurral tanihiyya luk ten. Sarrak kafaq ukkuqqu heenih luk haaden.
Malaykattuk, «Away kafaq beyaanam ankeey?» exce.
«Kafaq Baabelon fan beyaanaah, tokkel tama tuble kafaqah qibaadâ-qari xiselon. Xisnek gaba kalan saaku, tama kafaq addal akak heelon» yok iyye.

Tohuk lakal kaadu gersi wacyi yoh yumbulle. Namma qaley nacaasak bicseenihiyyak fan fan, affara faras-gaariy tamaatehiyya uble.
Naharsi gaari beyta faroosa qasuk ten. Nammeyhaytô gaari beyta faroosa datuk ten.
Sidochaytô gaari beyta faroosa qaduk ten. Fereyhaytô gaari beyta faroosa gayrinuk ten.
Tah uble waqdi yo'lih yaabak suge malaykattuk, «Yi amoytaw, ah macaay?» exce.
Too malaykatti yok iyyemii, «Ah, affara caacayay
Woo data faaris beyta gaari kilbat fan gexxaah; qado faaris beyta gaari ayrô-culma fan
Taaxige faaris yemeete waqdi, gexaanamih fayxih qambaxxaagiteenih; baaxo elle tan innih adda yasmiteenim faxen. Too waqdi malaykatti, «Gexay baaxo elle tan innih adda wagita» keenik iyye. Gexeenih.
Sarrak malaykatti anay fayya haak yok iyyeemih, «Woo kilbat fan gexe faaris YALLIH naqabu xabbacooseh» yok iyye.
Tohuk lakal YALLIH farmo yol obte.
YALLI yok iyyeemih, «Sissikuk Xafanyâ-Yoosiyaahuh buxah fan gex. Tokkel, marin rasuk yemeete Celday kee Tobyaahu kee Yadaqya acwah koh tacayu wayta duyye gabat loonuh; keenik bey. A sidooca num a saaku Baabeloonul yan seewah been marih xaquk yuduuren.
Oson koh yacoonu waan lakqo kee dahabak kalabta bicisaay woo kaxxa seekih yan Yahuuxadák-Yoosuwak amot hayis.
Too waqdi kaak intaamah, ‹Ludda deqsita num saadeleeh, abinnaanim gabal kaak bicele. YALLIH Qibaadah-Qari nammeyhaak xisele.
YALLIH Qibaadah-Qari nammeyhaak xissu waytam kaay; malikih taguude nabna geytu waytam kaa. Isi ummatak abba tikka 'yeh xiinisele. Malik dardaarinnih korsil gacele. Kay dardaarinnih korsih xaquk seekih yan num sooleleeh; too sek kee kaa abinnaanim titta lih abeloonuuh, muquk, wagarit titta xiiniselon.
Kalabtay bicissu waytahiyya YALLIH Qibaadah-Qarih addal Celday kee Tobyaahu kee Yadaqya le nabnah kassitih anele. Tonnah kaadu, Yoosiyaahu abe maqaaneh kassitih akkele» yok iyye.
YALLIH Qibaadah-Qarih xisneh allal yan mari amaateleeh, xisnet gaba assagallelon. YALLAY Nabaamak Nabahiyya sin fanah yoo ruubem too saaku aaxigetton. Tonna'mmay tah inkih takku waytam, isin YALLAY sin Dagelta kinnihiyya aba iyyem dudda luk abtoonu waytan saaku.

Daryawes tu edde taade malik edde yekke fereyhaytô sanatak, Kislaw deqsita alsay sanatak sagalhaytoh yamaatehiyyak fereyhaytoh ayrot, YALLI farmo yol oobise.
Beetal deqsitta magaalal yen mari, Sarxer kee Ragemmelek deqsita marih nammay kee woo marih mara, YALLAY Nabaamak Nabahiyyah Qibaadah Qari fan ruuben. Ken akah ruubeenim, seeka kee nabuwwa dooqa keenih abta'gidik ten.
Tohuk kalah kaadu, seeka kee nabuwwa essero esseraana'gidik ten. «Taham maa esserooy?» inteenik, «Dumaak mango sanatah akah abak sugne innah, konoyhaytoh alsat soom maay abnoo?» 'yaanam esseraana'gidik ten.
Too waqdi YALLAY Nabaamak Nabahiyya farmo yol ruubeeh; iyyeemih,
«Seeka kee ummattak inkih intaamah: ‹A dabaanah malcina-tabanih liggidih gide, kulli sanatak konoyhaytoh alsa kee malcinhaytoh alsih addat abak sugten inki-inki ayroh soom akah abak sugteenim, yi nabna hinna.
Tonnah kaadu makum kee maqub akah abak sugteenim, sinni nabsih taaga› keenik inxic» yok iyye.
Aham dumî-dabaanal sugte nabuwwal YALLI ruube farmo. Too waktit Yarusalaamal ummat cayit teneeh; Yarusalaam kee tet dariifal ten mandarwal mango ummat dabaaqah ten saakuk ten. Too dabaanal ummat kaadu gabbi-qaxat raqta Yuudâ-baaxo kee ayrô-culmat raqta mango koomaami le baaxol inkih ten.
YALLIH farmo Zakariyyal obte.
Kaak iyyeemih, «Yabtam yoo YALLAY Nabaamak Nabahiyya. Anu dumaak inni marah amri eceeh en. Keenik exceemih: ‹Qadaalatah tanim abaay, meqem tittah abaay, tittah racmata.
Gubun kee xaleena akak rabte qayxiixaay, marin baaxoh maray sin addal yanii kee tu sinni masaakiinah emeqa. Isinnih kaadu umam tittah mamalsina› keenik exceh en.
«Takkay immay yi mari yi yab cineeh, darre yot cabba haak misinkaca isinnik alfeenih.
Afqado keenik gibdah, xaa tekke. Oson anu ruube nabuwway yi Roocaaniyya cato leeh, yi xinto barissahiyyah yab cineeniih; tohih sabbatah ken inqibeh suge.
Anu ken lih yaabe waqdi, yoo aabbe cineenimih sabbatah, ken dooqa moggoliyyo. Tah intam yoo YALLAY Nabaamak Nabahiyya.
Kaxxa caacay guddaafa duufut elle beya'nnal, ken baaxok eyyeqqa ken heeh, marin baaxo fan ken iskiliqe. Tonnal a xaqan le baaxo dibuk raqteeh, dibu tekkeeh; a saaku num teetil mayan» kaak iyye.

YALLAY Nabaamak Nabahiyya farmo yol oobise. Yok iyyeemih,
«Yarusalaam magaala kaxxam kiciyyooh; teetih liyo kaxxa kacanih sabbatah teetil umam baaha mara anqibeh.
Yarusalaam yi magaalay taahirik taniiy; ahaysa kalbi tet fan gacseyyo. Innih teetil gaceyyo. Ahaysa Yarusalaam Imaan-Yallal-le-Magaala deqsitele. Anu YALLAY Nabaamak Naba; yi qale taahirik tan qale akkele.
Ahak sarra qagitak kaxxam bar naba idoolay caxxal dokkoowak gexxahiyya Yarusalaam magaalah gitittel daffeyak sugele.
Gititte kaadu qunxa urruy digrahiyyak amaggele.
Taham away raaqe marat numma macelta'mmay, tahat yabtam yoo YALLAY Nabaamak Nabahiyya. Yoh akke waytam matanaay, anu affarem mayyum yaaxigeenimi.
Inni mara seewah been baaxok gacseyyo. Ayrô-culma kee ayrô-mawqak ken baaxo fanah ken gacseyyooh,
Yarusalaamal ken nookiseyyo. Yi mara akkeloonuuh, anu amo keenik wagta Dagelta keenih akkeyyo. Qadaalat leeh, digga le xintoh ken xiiniseyyo.
«Yi Qibaadah Qari nammeyhaak xisoonuh rakiibô-xaa heen saaku, nabuwwa sin lih edde yabteh sugte yab a saaku nammey haak yaabbe maraw, agiira takkeenim siinil taniih, niya siinik fayya 'tay. Tah intam yoo YALLAY Nabaamak Nabahiyya.
Ahak duma ummat fanal tittin way kee naqabu ruubeh eneeh; naqboytak isi rooci catam duuda num ken fanat musuginna. Sahda lakqoh tamsiisaanam kee saq kirah geyaanamih dudda le num masuginna.
A saakuh tu gactek, away saaboh raaqe marak, dumî marak abak sugem maaba.
Awayî-mari isi buqre amaanah abqurele. Qinab coox mango xaylo keenih xalele; baaxol mango daro keenih aabukeleeh, qaraanak rob radele. Ahaysa yi marak raqte saaboh too niqmat aceeyyo.
Yuuda kee Israayil maraw, duma yan saaku allî-baaxoh mari titta abaara waqdi, ‹Yuuda kee Israayil tibbixe bala sin tabbaxay› 'yaanam tittak axcuk sugen. Takkay immay a saaku tohuk sin cateyyo. Toh axcuk suge mari, ‹Yalli Yuuda kee Israayilit hee barkat siinit haay› akak inxicca iyyan barkat siinit heeyyo. Tonna kinnuk agiira takkeeniih meysi cabtaanam siinil tan» iyye.
YALLAY Nabaamak Nabahiyya iyyeemih, «Sin kaxxa abbobtiy isin akak raddeenihiyya dumî-dabaanal yoo bagcarrisseeh; tonna-leemiik bala keenil oobisaamal gaba kale. Too bala fanat mayseediyyoy keenil oobiseh.
Awayah tu gactek, Yarusalaam kee Yuudâ marak, barkat siinit haam faxa. Tahaysa akak meysittaanam manton.
Tonna'mmay isin abeh meqeemiy siinil tanihiyya siinih warisu waa. Numma titta lih yaaba. Cokmi aracal amaanah sitta xiinissaana'gidih qadaalatat uckuma.
Titta edde biyaktoonu waytan mala tittah mamalsina. Xiibitak able wayteenimil masumaaqitina. Anu diraabat yaabaanam kee qadaalat makot beyaanam kee umaanet asaanam makiciyyo. Toh intam yooy YALLA» iyye.
YALLAY Nabaamak Nabahiyya qagseh farmo yol oobise. Yok iyyeemih,
«Sanatak fereyhaytooy, konoyhaytooy, malcinhayto kee tabanhaytoh alsat abtan soom, Yuudâ marah farcat kee rufto le ayroora akkeleeh; tassa axcuk qiid abetton. Tonna'mmay isin numma kee wagari kicna mara takkeenimi» iyye.
YALLAY Nabaamak Nabahiyya iyyeemih, «Mango mari mango magaalak Yarusalaam fan edde yamaatu waa wakti xayyooweh.
Inki magaalah mari aki magaala fan gexxa axcuk, ‹Kay barkat geyna'gidiiy, YALLAY Nabaamak Nabahiyya naqbude'gidih, Yarusalaam genxu waynak, ne'lih gexa› edde iyyan wakti amaatele.
Mango mara kee cayla leelah tan doolatwa Yarusalaam fanah YALLAY Nabaamak Nabahiyya yaqbudeeni'gidiiy YALLIH barkatah kallacaana'gidih amaatelon.
Too saaku Yahuuduh aabuke wee marak tabna num, Yahuuduh yooboke marak numuk teenal amma 'yeenih, ‹Yalli sin lih yani 'yaanam noobbeeh; tohuk gexxaamah sin lih gacnam fanxa› siinik axcelon» iyye.

YALLI ruube farmo ah teeti. YALLI yok iyyemii, «Israayil kedooda kee baadal yan mari inkih yoo fan wagita. Cadrak deqsita rasu kee Damaskoh magaalal ruubu waa digaalah eyyeeqe madqa tan.
Cammat deqsita rasuy cuduuduh Cadrak deqsita rasut raaqahiyya kaadu digaaleyyo. Tonnah kaadu Suur kee Sayda deqsitta magaala kee teetil yan maray kaxxa kas lehiyya digaaleyyo.
Suur magaalah mari isi dacayrih megdeb xisen. Mangah loowo num akak duude waa lakqo kee dahab koboxsiteenih yanin.
Takkay immay, anu YALLA kinniyo, lon gaddaliino kee midir ken waysiiseyyo. Ken maraakib badat finqa akkeleeh; Suur-qarwa cararteh gombod akkele.
Askalon magaalah mari taham yabalu waa waqdi, cunxo keenit heele. Gaadâ-magaalah mari aham yabalu waa waqdi, kaadu cunxok gexxaamah araadaqiselon. Ekron magaalah mari luk sugen niya luk maraaqaanaay meysitelon. Gaadâ-magaalah malik rabele; Askalon magaala abur akkele.
Mango kabuk yemeete mari Asdood deqsitta magaalal dabaaqah titta lih gacelon. *Filistiinih yooboke maray kaxxa kaxxiina lehiyya qawratak qideyyo.
Qabal tif hayta cadoh makumuk raaqelon. Caraamak tan maaqo mayakman. Raqqa 'ye mari yi mara akkeleeh, Yuudah yooboke marih gexsot gexelon. Ekron mari, Yabuusah yooboke marak kaxxih, yi mara akkele.
Inni baaxo innih dacriseyyooh; qaskar mattaaqatta akki tet mahaa. Ahaysa inni mara racmatta sinni abbobtih gabat biyaaki mahaa. Yi mari biyaakak abeh gide ubleh an» 'yaanam iyye.
YALLI iyyeemih, «Siyon maraw, afracuk ifrica!
Yarusalaam maraw, qililisa!
Sin malik sin fanah yamaateh yanik wagita!
Sin malik qadaalat leeh; nasri luk yamaateh yan.
Takkay immay qunxa num tikka 'yeh dananal gaceh yamaateh yan;
oklô-baxih amol gacca 'yeh yamaateh yan.
Israayil mari le faaris-gaariiray carbi edde abaanahiyya keenik bukkuseyyo.
Yarusalaamak carbi edde aban faroosa kaleyyo.
Carbi edde aban gayse kee gaysê-xaylo ken waysiiseyyo.
Sin malik baadal tan ummat wagrisele.
Kay abbootan badak a af kee woo af takke baaxo duudusele.
Furaat weeqaytuk xabba haanam kee baaxô-maggaraqah amma yaanam duudusele» iyye.
YALLI iyyeemih, «Yi maraw, qabal fidah akah caxitta 'ye xaganay sin kee yi fanal yanihiyyah taagah, sin maray casbit yani currih ayyaaqeeyyo. Oson elle yanin aracay keenih lee sinni qeelih inna lek ken kaleyyo.
Yol kibaal haa maraw, ahaysa reebu edde geytan arac fan uduura. Taqabik abba hayteenih gidek muxxi barkat siinit heeyyo.
Yuudâ mara gayse abeyyo. Israayilih yooboke mara gaysê-baxa abeyyo. Siyon-mara seef abeyyooh; Giriik-marat qeebi abelon» iyye.
YALLI isi marak daga raaqa aracal gacca 'yeh, cankaxi innah isi gaysê-baxa ruubele. YALLAY Mulki lehiyya baanta kaayisak, gabbi qaxak caacoh addat amaatuk qeebi abele.
YALLAY Nabaamak Naba isi ummat umaanek catele. Kay ummat naqboytiitik aysele. Qinabak bicsen kamrik cayyeh yiskire numih innah, qeebi booxal tirtiriselon. Naqboytiitik qabala caxelon. Ken naqboytiitih qabal, sadgatah qiden saqih qabalay sacnik sadgat elle aban mansaf bagul caxaanahiyyah innah caxitele.
Illi dacrisa loyni saq alak elle cata innal, YALLAY ken Dageltah yani isi mara isih iyye ayro wonnal catele. Kay mari kay baaxol jawharatak bicsen kalabtah innah ifele.
Baaxo too saaku kaxxam amqele. Baxuw kee furrayna inkih, mango daro kee qusbih bicsen qinab kamrik adoobitak ariiqo baahelon.

YALLI siinih aceelek, dabayba rob siinih rada'gidih kaa kallaca. Rob xagarat le qamburre rubtaah, woo qamburreh addak robti tiffa rubtaah baaxo anxaxxossam YALLA.
Duyye kallactaanam tu matanfiqa. Faal qida mara tu esserten waqdi, too mari siinil yaceem diraaba. «Nuble soonoh maqna siinih warsennok aytikuma» siinik iyya mari kaadu yeceem deedalaay, sahda gitak makot beyan. Tohuk gexxaamah ummat, baye illih innah, finqat tan. Abbay ken miraacisa maloonuuy, edde yaniinim gadaamah adda.
YALLI iyyeemih, «Yi marih amol reeda leh yan allahih-baaxoh mara anqibeeh, ken digaalu waah an. Yuudâ mari yi mara. Ken amo dacrissu waytam yoo. Tah abtu waytam, yoo YALLAY Nabaamak Nabahiyya. Carbi farasay maqar le yoh akkelon.
Yuudâ marih addak baaxo xiinisaah, sahda miraacisa mara kee qaskar abbobti awqele. Oson rakiibo akkelon. Siraq edde daabisan birtaay, carbi edde aban macaxi innah qande le mara akkelon.
Yoo wakalih loonumih sabbatah, Yuudâ-mari qeebil agiiray naqboytit kallat tayborooroke akkelon. Faaris amok qeebi abta labhak kinni way qeebil ayselon.
«Yuudâ mara maqar bahsiiseyyo. Israayil ummat umaanek cateyyo. Keenih xuwaawaah; tohih sabbatah ken baaxo ken gacseyyo. Duma keenil baahem edde hawwenna haan maqaane keenih abeyyo. YALLAY ken Dageltah yanihiyya kinniyooh; yoo fanah aban dooqa keenih oggoleyyo.
Israayil mari carbil celeema akkele. Qinabak bicsen kamri yooqobe marih innah farcaanak gacelon. Keenik rade mari taham kassiteleeh; too waqdi YALLI ken kaxxa abbobtih xiqem kassitak ruffu axcelon.
Inni ummatah seeceyyooh, tittal ken gacseyyo. Umaanek ken cateyyo. Mangah duma akkuk sugeenih gideh ken abeyyo.
Fixixih baadal tan ummat fanat ken ruuba way, elle yanin xer baaxol yoo kassitelon. Ken kee ken xaylo saaboh raaqeleeh, isinni baaxo titta lih aduurelon.
Masri kee Assuuriyak ken baaxo fanah ken gacseyyo. Ken baaxol ken nookiseyyo. Gilqad kee Lubnaanal ken nookiseyyo. Ummat baaxok amaggele.
Kaxxa gibdaabina keenil yakku waa badak adda gacca 'yeenih gexaanam faxan waqdi, yooy YALLAH yani woo badih haffo keenih aatukeyyo. Baddi haffo soolele. Niil weeqaytuy adda le kafinuk cabeyyo. Assuuriyah yooboke mari le kaxxiina ken cabsiiseyyooh, rammita mara ken abeyyo. Masri maray kaxxa qande le, qande cabsiiseyyo.
Inni marat qande heeyyo. Yoo aqbudeloonuuh, yi yab aabbelon. Tahat yabtam yoo YALLA» iyye.

Lubnaaney, afa fak! Sarid cooxuy ku addal yanit gira gexxa'gidih afa fak.
Saagan cooxow, weeqaay, boogisa. Sarid cooxuy Lubnaanal yenehiyya yiggiriqeh. A coox kaxxa qax-maqaane luk yene'mmay, a saaku yiggiriqeh gaba kaleh. Basan addal yan garsâ-cooxow, weeqaay, boogisa. Kaxxa garbo yirgiqeenih ragid cabsiiseenih.
Baaxoh abbobti rookah abta booge ankacisay! Itta luk sugen nabna a saaku weenimih boogisiyyat yanin. Ordon weeqaytih dariifal ten garbo booxah raqteemih, a saaku lubooka abta weeqa ankacisay! Lubooka woo garbot dabaaqah sugte.
YALLAY yi Dagelta kinni iyyeemih, «Yasguudoonu waan illit loynah yan num tik!
Illi xaamita mari, isih faxa saaku, faxah yan ida akkiiy maruw akki usgudda heenih niyya akak aban. Takkay immay tahah ken digaaltam matan. Illi yaylamme mari, ‹Alcamdulillaah nanu gaddaleela kinnino› iyyaana ikkal, qiden lac ken lac kinnih immay akah maxuwaawan» yok iyye.
Too waqdi yok iyyeemih, «Anu ahak wadir a baaxol enna 'ya marah maxuwaawaay, ken macata. Kulli num, garil kaak yan num akkeey, amol kaak yan amoytih gabal hee akkeyyo. Too mari baaxo bayseleeh, anu kaadu woo baaxo baysoonay ken axceyyo. Tah intam yoo YALLA» iyye.
Zakariyya iyyeemih, «Tonna leemiik, yasguudoonu waan illit loynah yan num ekkeeh; eddeey edde xukkot yan illit duwah gace. Namma caxxa gabat hee. Too namma caxxak caxxak teenak migaaqah ‹Maqaane› exceeh; aki caxxak kaadu migaaqah ‹Egla› exce. Too illi dacriseh.
Sidooca duweenay yoo niqba yeneeh; sarra ken faxe cineeh, inki alsih addat wokkek ken xiiriyeh.
Tohuk lakal illiy duwah edde anik exceemih, ‹Illow, anu innih tahaysa sin duwat magaca. Bayu waa illi siinik bayay; rabam faxa illi siinik rabay; raaqe illi titta bayisay› 'yaanam exce.
Sarrak ‹Maqaane› deqsita caxxa butukku hee. Toh akah abem, anu innih baadal tan ummat lih heeh suge xagana bayisa'gidih abe.
Too ayrok wadir too xagni maraaqinna. Taaxige xukkot yan illi yoo wagitak yen. Too mari, aham akah abem, YALLIH amri kinnim abinal yok yeexegen.
Keenik exceemih, ‹Yi cawal yoh taceenik yoh acuya; manaca inteenik raqsita› keenik exce. Toh keenik exce waqdi soddom garsi yoh yeceen» iyye.
YALLI yok iyyemii, «Ama dago lakqoy yoh taguudem yekkeleenihiyya, yi Qibaadah Qaril lakqo elle daanisan sandugut qidey»
Tohuk lakal nammayhaytô caxxay «Egla» deqsitahiyya iggileh. Tohuk gexxaamah, Yuudâ kee Israayil egla tiddigilleh.
Tohuk lakal YALLI yok iyyemii, «Taway kaadu illi nagay duwe waa duweenih innah gac.
Macaay intek, anu inni illit duwah num heeh an. Too duweeni bayele akak iyyen illih amo mawagita. Baye illi magorrisa. Biyaakite illi maqaffoysa. Hinnay kaadu qaafiyatak yan illi mayayloola. Takkay immay gabul le illik cado akmeleeh, xukcun keenik yirgiqeh baaxot qidele.
Woyyow tu xiqe waa duweenat takku waytaama! Isi illih amo mawagitinna. Gaba kee migdi inti kaak seefit mudduntay! Gaba kaak kaftay! Migdi inti waay!» iyye.

YALLI ruube farmo ah teeti. YALLAY qaran fidiseeh baaxo gineeh sahdaytut rooci heehiyya Israayil marak iyyeemih:
«Yarusalaam qinabak bicsen kamri abeyyo. Yarusalaam magaalah dariifal tan doolatwah yooboke mari too kamrik aaqubeloonuuh, sakraan innah lagaggaq axcelon. Too mari Yarusalaamat maro hayu waa waqdi, Yuudâ magaaloolik raqqa 'te magaaloolit kaadu maro gacele.
Too ayro Yarusalaam kaxxam qilsa le xaa abeyyo. Too xaa ugsa'gidih yamaatu waa mari biyaakitele. Kulli baaxoh mari teetit qeebi aba'gidih titta geyya heeh amaatele.
Too ayro too mari edde yamaatu waa faarisit cunxo ruubeyyo; amot akak yamaatu waa marat moyya ruubeyyo. Yuudâ mara dacriseyyooh; keenit qeebi aba'gidih yamaatu waa marih faaris inti waysiiseyyo.
Too waqdi Yuudâ-kedoh abbobti isinni bagul, ‹YALLAY Nabaamak Nabahiyya Yarusalaamal yan isi marat qande heeh yaniimih sabbatah, nanu qande bahne› 'yaanam axcelon.
«Too ayro Yuudâ-kedoh abbobti caffa takme gira abeyyo. Axaw axawah heen qaysot gexxa gira ken abeyyo. Dariifal keenik enna 'ta doolat inkih bayselon. Yarusalaam marah tu gactekiiy amaanah raaqelon.
«Dawuduk rade mara kee Yarusalaamal yan mari, Yuudah yooboke maray raqqa 'yehiyyak nabnah ayse waana'gidih, yooy YALLAH yani naharsi nasri Yuudâ marah aceeyyo.
Yooy YALLA kinni Yarusalaamal yan mara too ayro dacriseyyooh; gacca 'yaah, kaxxa boola keenik le num Dawud gide qandek aallele. Dawuduk rade mari yoo kee yi malaykattih innah ken miraacisele.
Too ayro Yarusalaamat qeebi abta'gidih tamaatu wayta doolatwa baysaamal malseh an» iyye.
«Dawuduk rade mara kee Yarusalaam marat racmatta tacee roocaaniyya heeyyo. Dooqa ken absissa roocaaniyya keenit heeyyo. Yooy mudeenihiyya wagtoonu waan waqdi, inki baxa xale num woo baxih rabah rookah yassaalle'nna assaallelon. Naharsi-baxi akak rabe num kaxxa weeqah elle weeqa'nnal weeqelon.
Too ayro Yarusalaam mari, Hadad-Rimmon deqsittaamah Magiddo deqsitta booxal rookah ummat akah gacte innah, gacelon.
«Too rasul yan mari gulub-gulubuh kurrumma 'yeenih rookitelon. Dawuduk rade maraay, Naatanak rade maraay, Leewik rade maraay, Simqik rade mara kee wohuk kalah yan maray raqqa 'yehiyya, gulubuh kurrumma 'yeenih rookitelon. Baxsah gacca 'yeenih mariiy isi ikkel keenik rookitelon. Labha agabuk baxsimma 'teh rookitele» iyye.

YALLAY Nabaamak Nabahiyya iyyaamah, «Too ayro Yarusalaam ummat kee Dawuduk rade mari abak suge caraamu kee uma-taamak edde taahirroowoonuh, edde kaqalan buyyi keenih racele.
«Too ayro Yalla axcuk aqbuduk sugen duyyey xeet kee cooxuk bicseenihiyyah migooqa baaxok bayseyyo. Tohuk wadir too duyye num kassitak maraaqa. ‹Nabi kinniyo› iyya mara bayseyyooh; nadaasak tan roocaaniyyay ken yaabissahiyya baaxok ayyaaqeyyo.
Tahak wadir ‹Nabi kinniyooh wacyi ubleeh, wonnah tanim akkele› iyya num yenek, kay ina kee kay abba, ‹YALLI edde yaabe wee yaabat yabteeh, dirab teceeh; tonna leemiik rabtam kol tan› kaak axcelon. Tonnah yan diraabat yaabah kaa yoobben waqdi, kay xaleena kinni way seefit kaa qidele.
Too ayro ‹Anu nabi kinniyooh, wacyi uble› axcuk kaxxiinita mara matablan. Nabî-ceelot gacaah, nabi edde gaca sartanay gibdi dagooruk bicseenit gacca 'yeenih sinam duquurusaanamak raaqelon.
‹Nabuwwa hinninooy buqre-aba kinnino; noobokeemih buqrek sah gersim maabinnino› axcelon.
‹Hay, masangalet siinik tanim macâ mudumu?› keenik iyyoonu waan waqdi, ‹Ah kataysâ-buxal net yekke mudumu» axcelon.
YALLAY Nabaamak Nabahiyya iyyeemih, «Seefow, ama illi loynay yoh taamitahiyyat rad. Seefow, kaa qid; illi fixixele. Qunxa illit qeebi abeyyo.
Inkih tan baaxol yi marak sidooca afak namma af ambaxele. Takkay immay sidooca afak, afak teeni saaboh raaqele.
Too maray saaboh raaqu waahiyya yakke mara keenik able'gidih, dahab kee lakqo girat elle yasiffiyen innah, girat asiffiyeyyo. Tohuk lakal dooqah gaba yol ruubelon; anu too dooqa keenik oggoleyyo. Yi mara kinnoonum keenih warseyyooh; oson kaadu ‹Atu ni Dagelta kinnito› axcelon» iyye.

YALLI cokmi edde abu waa ayro amaatelek ixiga. Too ayro Yarusalaam magaala buubelon. Siinik been duyye siinik foocal kurraasitelon.
YALLI Yarusalaamat qeebi abaana'gidih doolatwa inkih gaabossu heeh, baahele. Yarusalaam carbit abbixelon. Qarwat sugga 'te duyye buubelon. Agabu cayliselon. Ummatak garab seewah beelon. Garab magaalal elle cabelon.
Tohuk lakal YALLI dumî-dabaanal akah abak suge innah, too doolatwat qeebi abuh ugtele.
Too ayro YALLI Yarusalaamak ayrô-mawqa le kabut raqta Madeera-li deqsitta qalel gacele. Too qale ayrô-mawqaak ayrô-culma fan namma ikkel kurruumeleeh, fanal kaxxa daqar akak awqele. A qalek garab kilbat fanah angayyeleeh, garab gabbi-qaxal angayyele.
Too ayro isin, ta daqaaray namma qalek fan gexak Aaxal deqsita arac gufahiyyak addah gacca 'teenih asillimetton. Sin kaxxa abbobti malik Quddiyya deqsita num Yuudâ-rasul malikih yen saakuy baaxo tengeyyehiyya elle tisillime innal asillimetton. Too waqdi YALLAY yi Dagelta kinni isi malaykoota inkih gabat luk akke fanah amaatele.
Too ayro qaraanal ayro mifta'mmay, wac magacaay baaxol barad marada.
Dite magacta. Bar kinni way ifi gaceleeh, kulli way ifuk sa bari magaca. Taham edde takku wayta ayroy rikeek tani taaxigem YALLA.
Taham takku wayta ayro, Yarusalaamak addal sila le lee darah innah caxitele. Too leek garab Rabe Bad deqsita bad fan caxitele. Aki garab Maditraaniyah Badat angalele. A lee cagayaay, karma, way mataggiriqay darah oobele.
Tohuk lakal YALLI, inkih yan baadal malikih anuk, baaxo xiinisele. YALLAK sah yaqbudeenim ane waytam kulli num aaxigele. Kaak sah tu mayaqbudan.
Gabaq deqsita aracay kilbat le kabut raaqak xabba haanamaay, Rimmon deqsita aracay gabbi le qaxat raaqahiyyah amma 'yaanam fan booxa akkele. Yarusalaam magaala dariifal teetik tan baaxok fayya axcuk raaqele. Magaalak exxa Benyam-Culma deqsitta afak xabba haanamaay, duma magaala akak culak sugen af elle suge arac fan gexak, Rukni-Afah deqsita arac fan gufele. Sahda akak yabloonuh xisen Cananal-Qariy amo-xeerik, malik buxah marih qinab kamri axmuumuk elle bicisak yenen arac fan gufele.
Yarusalaam magaala tahak wadir mabaataay; ummat tet addal amaanah xiinele.
Yarusalaamat qeebi aba marat YALLI dalka ruubele. Rooci keenit anuk, arab kee cado keenik abicele. Namma inti elle tan aracal abiceleeh; arraaba afak addal keenik kafele.
Too ayro too marat YALLI badit kee meysi ruubeleeh; tohuk gexxaamah kulli num isik cuggaaneh aninnaan numut qeebi abele.
Yuudâ mari, Yarusalaam marat qeebi aba marat qeebi abelon. Keenik dariifal tan ummat luk sugga 'te duyye keenik buubeloonuuh; mango dahab kee lakqo kee sartan keenik beelon.
Too dalkay YALLI sinaamat ruubehiyya, ken naqboytit elle yan guubul tan faroosa kee bakilwaay, gaalaay, danoonal oobele. Faxinnaan alay naqboytit lehiyyal too dalka oobele.
Yarusalaamat qeebi abe marak saaboh raaqe mari, wohuk wadir YALLAY Nabaamak Nabaah Malik kinni yaqbudeeni'gidih, kulli sanatal Yarusalaam amaatelon. Tokkel Iraawô-Dabih Qiid assakaxxelon.
YALLAY Nabaamak Nabahiyya isinni malikih intit able waah, Yarusalaamal kaa aqbude waa marih baaxol, rob marada.
Masri mari, «Iraawô Dabih Qiidih masna» iyyeenik, tonnal Yalli, «A qiidih magenxa» iyya maral ruube dalka keenil ruubele.
Taham, Masri mara kee wohuk kalah yan maray «Iraawô Dabih Qiidih magenxa» iyyu waahiyyat obtu wayta digaala kinni.
Too saaku faarisik fillat haan baadontak bagul, «YALLAH rikeek heenimi» 'yaanam kutbeh heelon. YALLIH Qibaadah Qarih addal maaqo addat akak alaysan buutitte, sadgat elle aban aracal tan sacnittek kaxxih, taahirik gacele.
Yarusalaam kee Yuudâ rasul maaqo addat akak alaysan buutitte, YALLAY Nabaamak Nabahiyyah qibaadah aban sadgatih taamah, gersi duyyek baxissa heenih rikeek heelon. Sadgat baaha mari baahah yan saqih cado too buutittel alayselon. Tohuk wadir Nabaamak Naba YALLIH Qibaadah-Qarih addal tellemmo aba mari maraaqa.

YALLI Israayil marah Malaaki deqsita nabil ruube farmo ah teeti.
YALLI iyyeemih, «Yi maraw, anu kulli way sin kiciyyoh» keenik iyye.
Oson kaal gacseenimih, «Nee tikcinem mannal kok naaxige?» iyyen.
YALLI too waqdi keenik iyyeemih, «Qiiso kee Yaqkuub toobokok ten. Takkay immay Yaqkuub kee kaak rade mara ikcineeh,
Qiiso kee Qiisok rade mara inqibe. Qaleela luk ten Qiisô-baaxo bayseeh, wakarwa dabaq abe» iyye.
Qiisok rade maray migaaqah Edom deqsitahiyya, «Ni magaalooli baateh immay ahak sarra tet xisenno» iyyaanam takkeh immay, YALLAY Nabaamak Nabahiyya keenik iyyaamah, «Xisaanamah wadir bututtukku keenik heeyyo. Ummat keenik intu waytaamah, ‹Edom-mari makari leela; YALLIH naqbi ken amok makata› axcelon».
«Israayil mari tah isinni intih ablelon. Too waqdii, ‹Nabna lem YALLAAY; isi qande Israayil rasu dibuk hinnaay, Israayil baaxok kalih baaxol kaadu yaybulleeh yan› 'yaanam axcelon» iyye.
YALLAY Nabaamak Nabahiyya seekak iyyeemih, «Siinik axcem oobbeya. Baxi abba yassakaxxeeh; saq-duwayti akah taamita num yassakaxxeh. Hay, anu abba siinik kinniyok, macah yoo assakaxxe waytan? Sin Dagelti yoo kinni way macah yoo assakaxxe waytan? Seekay, yoo bursuttam siini.
«Takkay immay isin, ‹Nanu koo elle bursunnam mannaay?› intan.
«Hay, tonnal yoo elle bursuttan inna siinih warisu waa: yoh sadgat elle abtan aracal caraamak yan sadgat abtan.
«Tohuk wadir, ‹YALLAW, toh abnek, koo manni'nnal bursutna?› 'yaanam intan.
Yoh sadgat elle aban aracat abtan bura, yoo assakaxxe waytaanamah orobta.
Inti sinni saqaay, ibak kos iyya saq kee dalka edde radde saq yi sadgatah bahtan. Hay, toh qellat hinnaa? Toh yot abten bura hinnaa? Baaxok abbah yan numuh wonnah yan lac ucuyay ruffu edde yan keh ablettoonuk! Tonnah yan lac kaah bahteenik, siinik mayakcina; faxxeenim siinih maaba» iyye.
Hay, taway seekay, tannah yan sadgat kaah ucuyak, «Yallaw, neh emeq» 'yaanamih dooqa abtan way, Yalli siinih mayamqa! YALLAY Nabaamak Nabahiyya isih, «Siinih mamqa» siinik iyya.
YALLAY Nabaamak Nabahiyya iyyeemih, «Yoh sadgat elle abtan aracal tu xiqe sinni gira urussaanamak, gira akah uruse waytan innah, qibaadah qarih afoofi siinik alfa num geenniyoy faxe raare. Isin abtaanam ruffu yoo mahaytaay; sin sadgat moggola.
Addunyak ayrô-mawqaay ayrô-culma takke baaxol yoo yaynabe mari kibuk yan. Kulli ikkel dooqa aban waqdi, qaydarus qeerisakaay, ceelah yan sadgat abak yoo yaqbuden. Baadal tan ummat yoo taynabe.
Siinih tu gactekiiy, isinni nabsih faxe waytan maaqo bahha haytaanaah, yi sadgat elle aban aracay sin intit bura lehiyyal sadgatah taceen. Qaybik qiddaanam yoo.
Afak too waqdi, ‹Nanu ahak taqabneh› axcuk, anu siinih ecee taama
Yi sadgatah yaguude nagay yan lac allih, ‹Too lac sadgatah aceeyyo› axcuk, xagana yoh culek sarra, ayma le saq baahaah yoo duquurusam yakkale numul yi abaaro oobele. Addunyâ-malik yooy; baadal tan ummat inkih yok meysitta. Tah intam yoo YALLAY Nabaamak Nabahiyya» iyye.

YALLAY Nabaamak Nabahiyya kaadu seekak iyyeemih, «Hay taway seekay, siinik axcem oobbeya. Abba haytaanam inkih yoo edde aynabuk aba. Yi amri oggole wayteenik, bala siinil ruubeyyo. Barkat sin waysiiseyyo. Nummah, barkat sinna siinil ruubeh an. Sin akah abaarem, yi amri nagay oggole wayteenimih sabbata.
Siinik radu waa mara digaaleyyo. Ama sadgatah qiddan saqih gudaaqe foocat siinik duugeyyo. Guddaafa elle qidan aracat sin qideyyo.
Toh siinik akah axcem, Leewik rade maray seekah yanihiyya lih heeh suge xagani tohuk wadir digga iyya'gidi. Too saaku toh aaxigetton. Tah intam yoo YALLAY Nabaamak Nabahiyya.
«Leewik rade mari yoo yassakaxxeeni'gidih, ken kee yi fanal yan qahdil meqe mano kee amaan keenih aceeyyoomuh qahdi keenih cule. Tohumuu, qahdi keenih akah culem keenih eceeh. Oson kaadu woo saaku yoo aynabukuuy yok meysitak yenen.
Woo dabaanal sahda dirab hinna'mmay, numma ken barisak yenen. Yo'lih meqe innal gexsitak yenen. Mango maray makot gexa yubleenik, meqe fayuh ken fayisakaay, meqe taama fanah akah yaduuren innah keenik abak yenen.
Nummâ-gita ummat barsaanam, seekal tan taama. Seeka yoo YALLAY Nabaamak Nabah yanihiyyah fayxi ummat barsaana'gidih, ummat keenil gexxam faxxinta. Seeka yi farmoytiitiy yi farmo ummatah warissa kinnon.
«Tonna'mmay seekay, isin ta saaku cakki gitak tewqeeniih, isin sinam barissan qilmi ummat makot beyam baahe. Anu sin lih haysite qahdi makteenih.
Yi amri cine mara tekkeeniih, yi mara barissan waqdi, inki intit ken maballitoonuuy; tohuk gexxaamah Israayil marih intit, bura le mara sin abeyyo. Tah intam yoo YALLAY Nabaamak Nabahiyya» keenik iyye.
Malaaki iyyeemih, «Ni Abbay nee doorehiyya inki Dagelta akke maay waa? Nanu inkih inki abba linom neexegek, hay, innem tittal akah maknam macaay? Toh abna waqdi, Yalli ni kaxxa abbobti lih abe xagana makna.
Yuudâ mari Yalla lih luk sugen xagana makeeniih; Yarusalaam kee inkih yan rasul ibak-gibdi umaane aben. Ken labha allî-baaxoh agabuy xeet kee cooxuk bicsen duyye yaqbudehiyyat rihimak, YALLI kicna isi Qibaadah-Qari nadaasa aben.
Tannah taniimit asah yan num kee kay buxah mara inkih, YALLI ni addak kalay. Ta mari, ni mari YALLAY Nabaamak Nabahiyyah abah yan sadgatat gaba assagalle woonay.
«Tohuk kalah abtaanam liton. Toh macaay inteenik, abtan sadgat YALLI siinik oggole weem tablen waqdi, kay sadgat elle aban aracal weqtaanah ximo caxxan. ‹YALLI ni sadgat cineh› axcuk kaxxa weeqah weqtan.
‹Macah nek cinah?› intan. Hay anu siinih warisu waa. Isin furrayniinol elle digibten agabuy sin kacnoytiitih yanihiyya cabba hayteenih, ken lih luk sugten Yalla-kee-xagana makteeniih; YALLI abtan sadgat siinik akah cinam tohu.
Yallal baguuk yaamine num tonnah tanim maaba. Yallih fayxi macaay inteenik, Yallal yaamine num xale xaylo, Yallal baguuk yaamine mara takke'gidi. Tahaysa furrayniinol elle digibten agabu lih liton Yalla-kee xagana make waytaanama. Tahal digga 'xica» iyye.
YALLAY Israayil doore Dagelta kinnihiyya iyyeemih, «Anu ginnaaqot lon agbih cabti maxiqa» iyye. «Siinik numuk teeni isi barra cabam kee, num racmatta sinnak gersi numut qeebi abam inki intit able. Tah intam yoo YALLAY Nabaamak Nabahiyya» 'yaanam iyye.
Tahaysa aamanti sinni mara hinna'mmay digga le mara tika.
Qagseh kaadu keenik iyyeemih, «Yabtan yaabat YALLA taqbisseenih.
«Too waqdi ‹Afak nanu YALLA mannal taqbisneeh?› intan.
« ‹YALLI umeynit meqe mara yakkaleeh; keenit ruffu iyya› intan. Waqdik teena kaadu, ‹Yallay qadaalat leh akak iyyaanahiyya ankel yani?› intan» iyye.

YALLAY Nabaamak Nabahiyya siinik iyyaamah, «Gita yoh bicsa'gidih, inni farmoyta ruubeyyo. Tohuk lakal isin faxak sugten YALLI garciik isi Qibaadah-Qari amaatele. Isin assexeeruk sugten farmoytay yi qahdit yaabu waahiyya amaatelem digga le.
Takkay immay usuk meqe saabun wasak elle kala'nnaay, giray birta tasiffiye innah amaatele. Tonna leemiik usuk yamaatu waa waqdi, iyyi sugam duudaa? Usuk yamballayu waa waqdi, kay foocal iyyi soolam duudaa?
Lakqo kee dahab edde yasiffiyen girah innah, umam kee meqem tittak asiffiyuk amaatele. Dahab kee lakqo bicsa num girat asiffiyuk akah bicsa'nnah, Yallih farmoyti yamaatu waa saaku, Leewih yooboke mara tonnal asiffiyele. Too saaku too mari, YALLAH gitah yan sadgat abele.
Yuuda kee Yarusalaam mari dumaak elle abak suge innal, Yallah sadgat abeloonuuh; YALLI kaadu dumaak keenik elle oggolak suge innal, keenik oggolele» iyye.
YALLAY Nabaamak Nabahiyya iyyeemih, «Anu sin mekla'gidih sin adda amaateyyo. Amaate saaku baab abaah, dalwa abaah, diraabah sumaaqitaah, taamâ-marah cawal kalitaah, gubun kee qayxiixaa kee allî-baaxoh maray ken addal yanit xukkuta maral inkih ackumeyyo. Too mari inkih, yok meysite waa mara.
Anu YALLA kinniyooh; inni cal makorisa. Isin kaadu Yaqkuubuk rade mara kinnitoonuuh; isinni cal makorisinniton»
YALLAY Nabaamak Nabahiyya iyyaamah, «Siinik duma sugte sin kaxxa abbobtik kaxxih, anu siinih oobise xinto cinteeniih, isinnih faxxen gita kattatten. Maabina yol uduura, siinil aduureyyok.
«Isin, ‹Yallal naduuruh maca abnooh?» intan.
«Anu, hay, kaadu siinik axcem liyo. Yok tu garqaanam bictaa? Mabicta'mmay, isin tu yok garaqtaanah.
«Isiniiy, ‹Maca kok garaqna?› intan.
«Dakaat duyye kee sadgatah yaceen duyye yok garaqtan.
Inkih tan baaxoh maraw, akak garaqtaanam yoo kinniimih sabbatah, abaaro siinil oobise.
Away yi Qibaadah-Qaril niqmat akah yamagge innah, dakaatak tu cabe'kal baahaay, Qibaadâ-Qaril hayisa. Too duyye Qibaadâ-Qari bahteenik, qaran afoofi fakka heeh, amqinnaan niqmatay qadad sinni siinih ruubeyyom able liton. Toh siinik intam yoo YALLAY Nabaamak Nabahiyya.
Tubquren daro qanayti-gadda akki siinik maha. Qinab xala cooxih ludwat qinab tiqu luk aabukele.
Toh yabalu waa maray kulli baaxol yanihiyya, ‹A mari ruffa ye mara, oson elle yanin baaxo meqe baaxoy dabaaqah elle gaceh meqe› 'yaanam axcelon. Tah intam yoo YALLAY Nabaamak Nabahiyya» 'yaanam iyye.
YALLI iyyeemih, «Ummatey, ceele waytam yok intan. Ceele waytam inxicca teenih wadir, ‹Kot ceele waytaamay sittak innehiyya macaay?› intan. Yok inteenim siinih warisu waa.
‹YALLAY Nabaamak Nabahiyya yaqbudeenim xiqtam mali. Usuk aba iyyem abaanam kee, Yallaw umam bahne 'yeenih weeqaanam xiqtam mali. Tu kaak magennino› intan.
‹Tahaysa farcaanak tanim, kaxxiina le mara axcenno› intan. ‹Uma taamat asa mari gaddalitte yakkeeh; Yallal saduh gaca marat takkem matan› intan» iyye.
YALLIH meysi le maray kaa yaynabehiyya ahamat titta lih yaabeeh; YALLI ken yab ankaciseh, ken yab yoobbeh. Tohuk gexxaamah Yallih garil too marih migaq Yalli kassitih maktuubuk yabbixe.
YALLAY Nabaamak Nabahiyya iyyeemih, «Too mari yi mara. Anu gaba qidu waa saaku, too mari yi intit fayya le mara akkeleeh; abba isi baxay kay yab yoobbehiyya akah racmata innah, anu too marah racmateyyo.
Tonnal anu uma maray yi yab cinahiyya kee meqe maray anu aba axcem abahiyya tittak ken elle baxsa'nna abletton» iyye.

«Yoo YALLAY Nabaamak Nabahiyya axceemih: Too ayroy gaba qidu waahiyya gexot tan. Too ayro kaxxiina leela kee uma-taama leela caffayti innah girat carrelon. Too ayro too mari cararra 'yeenih tu keenik maraqta.
Siiniy yok meysitak yoo yaynabehiyyah tu gactek, sin catu waa ayro siinih awqeleeh; qaafiyat geettoonuuh, waddiimetton. Too waqdi ogok yifdigen rugaageh innah digiritetton.
Too ayroy anu gaba qidu waahiyya, umeynit gombod innah, kabel gubah gacissa haak, keenit aaqitetton. Tah intam yoo YALLAY Nabaamak Nabahiyya.
«Muusay yi naqasuh yanihiyya sin barsem kee, kay gabal Israayil marah Siinâ Qaleh amol ecee xinto kee madqay kataataana'gidih keenih ruubehiyya, isin kassita.
«YALLIH ayroy sahda akak meysitta kaxxa ayro kinnihiyya tamaateemik naharal, anu nabi Eliyyas sin fan ruubeyyo.
Anu innih amma exceh baaxo siinik bayse waa'gidih, nabi Eliyyas amma 'yeh wiilih sugte xaleena kee xaylo fan bicsele» iyye.

